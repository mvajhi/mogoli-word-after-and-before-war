<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-2664" href="https://ganjoor.net/moulavi/shams/ghazalsh/sh40">غزل شمارهٔ ۴۰</a></h2>
<p>طوق جنون سلسله شد باز مکن سلسله را</p><p>لابه گری می‌کنمت راه تو زن قافله را</p><p>مست و خوش و شاد توام حامله داد توام</p><p>حامله گر بار نهد جرم منه حامله را</p><p>هیچ فلک دفع کند از سر خود دور سفر</p><p>هیچ زمین دفع کند از تن خود زلزله را</p><p>می‌کشد آن شه رقمی دل به کفش چون قلمی</p><p>تازه کن اسلام دمی‌خواجه رها کن گله را</p><p>آنچ کند شاه جفا آبله دان بر کف شه</p><p>آنک بیابد کف شه بوسه دهد آبله را</p><p>همچو کتابیست جهان جامع احکام نهان</p><p>جان تو سردفتر آن فهم کن این مسئله را</p><p>شاد همی‌باش و ترش آب بگردان و خمش</p><p>باز کن از گردن خر مشغله زنگله را</p><h2><a id="poem-2665" href="https://ganjoor.net/moulavi/shams/ghazalsh/sh41">غزل شمارهٔ ۴۱</a></h2>
<p>شمع جهان دوش نبد نور تو در حلقه ما</p><p>راست بگو شمع رخت دوش کجا بود کجا</p><p>سوی دل ما بنگر کز هوس دیدن تو</p><p>دولت آن جا که در او حسن تو بگشاد قبا</p><p>دوش به هر جا که بدی دانم کامروز ز غم</p><p>گشته بود همچو دلم مسجد لا حول و لا</p><p>دوش همی‌گشتم من تا به سحر ناله کنان</p><p>بدرک بالصبح بدا هیج نومی‌و نفی</p><p>سایه نوری تو و ما جمله جهان سایه تو</p><p>نور کی دیدست که او باشد از سایه جدا</p><p>گاه بود پهلوی او گاه شود محو در او</p><p>پهلوی او هست خدا محو در او هست لقا</p><p>سایه زده دست طلب سخت در آن نور عجب</p><p>تا چو بکاهد بکشد نور خدایش به خدا</p><p>شرح جدایی و درآمیختگی سایه و نور</p><p>لا یتناهی و لئن جئت بضعف مددا</p><p>نور مسبب بود و هر چه سبب سایه او</p><p>بی سببی قد جعل الله لکل سببا</p><p>آینه همدگر افتاد مسبب و سبب</p><p>هر کی نه چون آینه گشتست ندید آینه را</p><h2><a id="poem-2666" href="https://ganjoor.net/moulavi/shams/ghazalsh/sh42">غزل شمارهٔ ۴۲</a></h2>
<p>کار تو داری صنما قدر تو باری صنما</p><p>ما همه پابسته تو شیر شکاری صنما</p><p>دلبر بی‌کینه ما شمع دل سینه ما</p><p>در دو جهان در دو سرا کار تو داری صنما</p><p>ذره به ذره بر تو سجده کنان بر در تو</p><p>چاکر و یاری گر تو آه چه یاری صنما</p><p>هر نفسی تشنه ترم بسته جوع البقرم</p><p>گفت که دریا بخوری گفتم که آری صنما</p><p>هر کی ز تو نیست جدا هیچ نمیرد به خدا</p><p>آنگه اگر مرگ بود پیش تو باری صنما</p><p>نیست مرا کار و دکان هستم بی‌کار جهان</p><p>زان که ندانم جز تو کارگزاری صنما</p><p>خواه شب و خواه سحر نیستم از هر دو خبر</p><p>کیست خبر چیست خبر روزشماری صنما</p><p>روز مرا دیدن تو شب غم ببریدن تو</p><p>از تو شبم روز شود همچو نهاری صنما</p><p>باغ پر از نعمت من گلبن بازینت من</p><p>هیچ ندید و نبود چون تو بهاری صنما</p><p>جسم مرا خاک کنی خاک مرا پاک کنی</p><p>باز مرا نقش کنی ماه عذاری صنما</p><p>فلسفیک کور شود نور از او دور شود</p><p>زو ندمد سنبل دین چونک نکاری صنما</p><p>فلسفی این هستی من عارف تو مستی من</p><p>خوبی این زشتی آن هم تو نگاری صنما</p><h2><a id="poem-2667" href="https://ganjoor.net/moulavi/shams/ghazalsh/sh43">غزل شمارهٔ ۴۳</a></h2>
<p>کاهل و ناداشت بدم کام درآورد مرا</p><p>طوطی اندیشه او همچو شکر خورد مرا</p><p>تابش خورشید ازل پرورش جان و جهان</p><p>بر صفت گل به شکر پخت و بپرورد مرا</p><p>گفتم ای چرخ فلک مرد جفای تو نیم</p><p>گفت زبون یافت مگر ای سره این مرد مرا</p><p>ای شه شطرنج فلک مات مرا برد تو را</p><p>ای ملک آن تخت تو را تخته این نرد مرا</p><p>تشنه و مستسقی تو گشته‌ام ای بحر چنانک</p><p>بحر محیط ار بخورم باشد درخورد مرا</p><p>حسن غریب تو مرا کرد غریب دو جهان</p><p>فردی تو چون نکند از همگان فرد مرا</p><p>رفتم هنگام خزان سوی رزان دست گزان</p><p>نوحه گر هجر تو شد هر ورق زرد مرا</p><p>فتنه عشاق کند آن رخ چون روز تو را</p><p>شهره آفاق کند این دل شبگرد مرا</p><p>راست چو شقه علمت رقص کنانم ز هوا</p><p>بال مرا بازگشا خوش خوش و منورد مرا</p><p>صبح دم سرد زند از پی خورشید زند</p><p>از پی خورشید تو است این نفس سرد مرا</p><p>جزو ز جزوی چو برید از تن تو درد کند</p><p>جزو من از کل ببرد چون نبود درد مرا</p><p>بنده آنم که مرا بی‌گنه آزرده کند</p><p>چون صفتی دارد از آن مه که بیازرد مرا</p><p>هر کسکی را هوسی قسم قضا و قدر است</p><p>عشق وی آورد قضا هدیه ره آورد مرا</p><p>اسب سخن بیش مران در ره جان گرد مکن</p><p>گر چه که خود سرمه جان آمد آن گرد مرا</p><h2><a id="poem-2668" href="https://ganjoor.net/moulavi/shams/ghazalsh/sh44">غزل شمارهٔ ۴۴</a></h2>
<p>در دو جهان لطیف و خوش همچو امیر ما کجا</p><p>ابروی او گره نشد گر چه که دید صد خطا</p><p>چشم گشا و رو نگر جرم بیار و خو نگر</p><p>خوی چو آب جو نگر جمله طراوت و صفا</p><p>من ز سلام گرم او آب شدم ز شرم او</p><p>وز سخنان نرم او آب شوند سنگ‌ها</p><p>زهر به پیش او ببر تا کندش به از شکر</p><p>قهر به پیش او بنه تا کندش همه رضا</p><p>آب حیات او ببین هیچ مترس از اجل</p><p>در دو در رضای او هیچ ملرز از قضا</p><p>سجده کنی به پیش او عزت مسجدت دهد</p><p>ای که تو خوار گشته‌ای زیر قدم چو بوریا</p><p>خواندم امیر عشق را فهم بدین شود تو را</p><p>چونک تو رهن صورتی صورت توست ره نما</p><p>از تو دل ار سفر کند با تپش جگر کند</p><p>بر سر پاست منتظر تا تو بگوییش بیا</p><p>دل چو کبوتری اگر می‌بپرد ز بام تو</p><p>هست خیال بام تو قبله جانش در هوا</p><p>بام و هوا تویی و بس نیست روی به جز هوس</p><p>آب حیات جان تویی صورت‌ها همه سقا</p><p>دور مرو سفر مجو پیش تو است ماه تو</p><p>نعره مزن که زیر لب می‌شنود ز تو دعا</p><p>می‌شنود دعای تو می‌دهدت جواب او</p><p>کای کر من کری بهل گوش تمام برگشا</p><p>گر نه حدیث او بدی جان تو آه کی زدی</p><p>آه بزن که آه تو راه کند سوی خدا</p><p>چرخ زنان بدان خوشم کآب به بوستان کشم</p><p>میوه رسد ز آب جان شوره و سنگ و ریگ را</p><p>باغ چو زرد و خشک شد تا بخورد ز آب جان</p><p>شاخ شکسته را بگو آب خور و بیازما</p><p>شب برود بیا به گه تا شنوی حدیث شه</p><p>شب همه شب مثال مه تا به سحر مشین ز پا</p><h2><a id="poem-2669" href="https://ganjoor.net/moulavi/shams/ghazalsh/sh45">غزل شمارهٔ ۴۵</a></h2>
<p>با لب او چه خوش بود گفت و شنید و ماجرا</p><p>خاصه که در گشاید و گوید خواجه اندرآ</p><p>با لب خشک گوید او قصه چشمه خضر</p><p>بر قد مرد می‌برد درزی عشق او قبا</p><p>مست شوند چشم‌ها از سکرات چشم او</p><p>رقص کنان درخت‌ها پیش لطافت صبا</p><p>بلبل با درخت گل گوید چیست در دلت</p><p>این دم در میان بنه نیست کسی تویی و ما</p><p>گوید تا تو با تویی هیچ مدار این طمع</p><p>جهد نمای تا بری رخت توی از این سرا</p><p>چشمه سوزن هوس تنگ بود یقین بدان</p><p>ره ندهد به ریسمان چونک ببیندش دوتا</p><p>بنگر آفتاب را تا به گلو در آتشی</p><p>تا که ز روی او شود روی زمین پر از ضیا</p><p>چونک کلیم حق بشد سوی درخت آتشین</p><p>گفت من آب کوثرم کفش برون کن و بیا</p><p>هیچ مترس ز آتشم زانک من آبم و خوشم</p><p>جانب دولت آمدی صدر تراست مرحبا</p><p>جوهریی و لعل کان جان مکان و لامکان</p><p>نادره زمانه‌ای خلق کجا و تو کجا</p><p>بارگه عطا شود از کف عشق هر کفی</p><p>کارگه وفا شود از تو جهان بی‌وفا</p><p>ز اول روز آمدی ساغر خسروی به کف</p><p>جانب بزم می‌کشی جان مرا که الصلا</p><p>دل چه شود چو دست دل گیرد دست دلبری</p><p>مس چه شود چو بشنود بانگ و صلای کیمیا</p><p>آمد دلبری عجب نیزه به دست چون عرب</p><p>گفتم هست خدمتی گفت تعال عندنا</p><p>جست دلم که من دوم گفت خرد که من روم</p><p>کرد اشارت از کرم گفت بلی کلا کما</p><p>خوان چو رسید از آسمان دست بشوی و هم دهان</p><p>تا که نیاید از کفت بوی پیاز و گندنا</p><p>کان نمک رسید هین گر تو ملیح و عاشقی</p><p>کاس ستان و کاسه ده شور گزین نه شوربا</p><p>بسته کنم من این دو لب تا که چراغ روز و شب</p><p>هم به زبانه زبان گوید قصه با شما</p><h2><a id="poem-2670" href="https://ganjoor.net/moulavi/shams/ghazalsh/sh46">غزل شمارهٔ ۴۶</a></h2>
<p>دی بنواخت یار من بنده غم رسیده را</p><p>داد ز خویش چاشنی جان ستم چشیده را</p><p>هوش فزود هوش را حلقه نمود گوش را</p><p>جوش نمود نوش را نور فزود دیده را</p><p>گفت که ای نزار من خسته و ترسگار من</p><p>من نفروشم از کرم بنده خودخریده را</p><p>بین که چه داد می‌کند بین چه گشاد می‌کند</p><p>یوسف یاد می‌کند عاشق کف بریده را</p><p>داشت مرا چو جان خود رفت ز من گمان بد</p><p>بر کتفم نهاد او خلعت نورسیده را</p><p>عاجز و بی‌کسم مبین اشک چو اطلسم مبین</p><p>در تن من کشیده بین اطلس زرکشیده را</p><p>هر که بود در این طلب بس عجبست و بوالعجب</p><p>صد طربست در طرب جان ز خود رهیده را</p><p>چاشنی جنون او خوشتر یا فسون او</p><p>چونک نهفته لب گزد خسته غم گزیده را</p><p>وعده دهد به یار خود گل دهد از کنار خود</p><p>پر کند از خمار خود دیده خون چکیده را</p><p>کحل نظر در او نهد دست کرم بر او زند</p><p>سینه بسوزد از حسد این فلک خمیده را</p><p>جام می الست خود خویش دهد به سمت خود</p><p>طبل زند به دست خود باز دل پریده را</p><p>بهر خدای را خمش خوی سکوت را مکش</p><p>چون که عصیده می‌رسد کوته کن قصیده را</p><p>مفتعلن مفاعلن مفتعلن مفاعلن</p><p>در مگشا و کم نما گلشن نورسیده را</p><h2><a id="poem-2671" href="https://ganjoor.net/moulavi/shams/ghazalsh/sh47">غزل شمارهٔ ۴۷</a></h2>
<p>ای که تو ماه آسمان ماه کجا و تو کجا</p><p>در رخ مه کجا بود این کر و فر و کبریا</p><p>جمله به ماه عاشق و ماه اسیر عشق تو</p><p>ناله کنان ز درد تو لابه کنان که ای خدا</p><p>سجده کنند مهر و مه پیش رخ چو آتشت</p><p>چونک کند جمال تو با مه و مهر ماجرا</p><p>آمد دوش مه که تا سجده برد به پیش تو</p><p>غیرت عاشقان تو نعره زنان که رو میا</p><p>خوش بخرام بر زمین تا شکفند جان‌ها</p><p>تا که ملک فروکند سر ز دریچه سما</p><p>چون که شود ز روی تو برق جهنده هر دلی</p><p>دست به چشم برنهد از پی حفظ دیده‌ها</p><p>هر چه بیافت باغ دل از طرب و شکفتگی</p><p>از دی این فراق شد حاصل او همه هبا</p><p>زرد شدست باغ جان از غم هجر چون خزان</p><p>کی برسد بهار تو تا بنماییش نما</p><p>بر سر کوی تو دلم زار نزار خفت دی</p><p>کرد خیال تو گذر دید بدان صفت ورا</p><p>گفت چگونه‌ای از این عارضه گران بگو</p><p>کز تنکی ز دیده‌ها رفت تن تو در خفا</p><p>گفت و گذشت او ز من لیک ز ذوق آن سخن</p><p>صحت یافت این دلم یا رب تش دهی جزا</p><h2><a id="poem-2672" href="https://ganjoor.net/moulavi/shams/ghazalsh/sh48">غزل شمارهٔ ۴۸</a></h2>
<p>ماه درست را ببین کو بشکست خواب ما</p><p>تافت ز چرخ هفتمین در وطن خراب ما</p><p>خواب ببر ز چشم ما چون ز تو روز گشت شب</p><p>آب مده به تشنگان عشق بس است آب ما</p><p>جمله ره چکیده خون از سر تیغ عشق او</p><p>جمله کو گرفته بو از جگر کباب ما</p><p>شکر باکرانه را شکر بی‌کرانه گفت</p><p>غره شدی به ذوق خود بشنو این جواب ما</p><p>روترشی چرا مگر صاف نبد شراب تو</p><p>از پی امتحان بخور یک قدح از شراب ما</p><p>تا چه شوند عاشقان روز وصال ای خدا</p><p>چونک ز هم بشد جهان از بت بانقاب ما</p><p>از تبریز شمس دین روی نمود عاشقان</p><p>ای که هزار آفرین بر مه و آفتاب ما</p><h2><a id="poem-2673" href="https://ganjoor.net/moulavi/shams/ghazalsh/sh49">غزل شمارهٔ ۴۹</a></h2>
<p>با تو حیات و زندگی بی‌تو فنا و مردنا</p><p>زانک تو آفتابی و بی‌تو بود فسردنا</p><p>خلق بر این بساط‌ها بر کف تو چو مهره‌ای</p><p>هم ز تو ماه گشتنا هم ز تو مهره بردنا</p><p>گفت دمم چه می‌دهی دم به تو من سپرده‌ام</p><p>من ز تو بی‌خبر نیم در دم دم سپردنا</p><p>پیش به سجده می‌شدم پست خمیده چون شتر</p><p>خنده زنان گشاد لب گفت درازگردنا</p><p>بین که چه خواهی کردنا بین که چه خواهی کردنا</p><p>گردن دراز کرده‌ای پنبه بخواهی خوردنا</p><h2><a id="poem-2674" href="https://ganjoor.net/moulavi/shams/ghazalsh/sh50">غزل شمارهٔ ۵۰</a></h2>
<p>ای بگرفته از وفا گوشه کران چرا چرا</p><p>بر من خسته کرده‌ای روی گران چرا چرا</p><p>بر دل من که جای تست کارگه وفای تست</p><p>هر نفسی همی‌زنی زخم سنان چرا چرا</p><p>گوهر نو به گوهری برد سبق ز مشتری</p><p>جان و جهان همی‌بری جان و جهان چرا چرا</p><p>چشمه خضر و کوثری ز آب حیات خوشتری</p><p>ز آتش هجر تو منم خشک دهان چرا چرا</p><p>مهر تو جان نهان بود مهر تو بی‌نشان بود</p><p>در دل من ز بهر تو نقش و نشان چرا چرا</p><p>گفت که جان جان منم دیدن جان طمع مکن</p><p>ای بنموده روی تو صورت جان چرا چرا</p><p>ای تو به نور مستقل وی ز تو اختران خجل</p><p>بس دودلی میان دل ز ابر گمان چرا چرا</p><h2><a id="poem-2675" href="https://ganjoor.net/moulavi/shams/ghazalsh/sh51">غزل شمارهٔ ۵۱</a></h2>
<p>گر تو ملولی ای پدر جانب یار من بیا</p><p>تا که بهار جان‌ها تازه کند دل تو را</p><p>بوی سلام یار من لخلخه بهار من</p><p>باغ و گل و ثمار من آرد سوی جان صبا</p><p>مستی و طرفه مستیی هستی و طرفه هستیی</p><p>ملک و درازدستیی نعره زنان که الصلا</p><p>پای بکوب و دست زن دست در آن دو شست زن</p><p>پیش دو نرگس خوشش کشته نگر دل مرا</p><p>زنده به عشق سرکشم بینی جان چرا کشم</p><p>پهلوی یار خود خوشم یاوه چرا روم چرا</p><p>جان چو سوی وطن رود آب به جوی من رود</p><p>تا سوی گولخن رود طبع خسیس ژاژخا</p><p>دیدن خسرو زمن شعشعه عقار من</p><p>سخت خوش است این وطن می‌نروم از این سرا</p><p>جان طرب پرست ما عقل خراب مست ما</p><p>ساغر جان به دست ما سخت خوش است ای خدا</p><p>هوش برفت گو برو جایزه گو بشو گرو</p><p>روز شدست گو بشو بی‌شب و روز تو بیا</p><p>مست رود نگار من در بر و در کنار من</p><p>هیچ مگو که یار من باکرمست و باوفا</p><p>آمد جان جان من کوری دشمنان من</p><p>رونق گلستان من زینت روضه رضا</p><h2><a id="poem-2676" href="https://ganjoor.net/moulavi/shams/ghazalsh/sh52">غزل شمارهٔ ۵۲</a></h2>
<p>چون همه عشق روی تست جمله رضای نفس ما</p><p>کفر شدست لاجرم ترک هوای نفس ما</p><p>چونک به عشق زنده شد قصد غزاش چون کنم</p><p>غمزه خونی تو شد حج و غزای نفس ما</p><p>نیست ز نفس ما مگر نقش و نشان سایه‌ای</p><p>چون به خم دو زلف تست مسکن و جای نفس ما</p><p>عشق فروخت آتشی کآب حیات از او خجل</p><p>پرس که از برای که آن ز برای نفس ما</p><p>هژده هزار عالم عیش و مراد عرضه شد</p><p>جز به جمال تو نبود جوشش و رای نفس ما</p><p>دوزخ جای کافران جنت جای مؤمنان</p><p>عشق برای عاشقان محو سزای نفس ما</p><p>اصل حقیقت وفا سر خلاصه رضا</p><p>خواجه روح شمس دین بود صفای نفس ما</p><p>در عوض عبیر جان در بدن هزار سنگ</p><p>از تبریز خاک را کحل ضیای نفس ما</p><h2><a id="poem-2677" href="https://ganjoor.net/moulavi/shams/ghazalsh/sh53">غزل شمارهٔ ۵۳</a></h2>
<p>عشق تو آورد قدح پر ز بلاها</p><p>گفتم می می‌نخورم پیش تو شاها</p><p>داد می معرفتش آن شکرستان</p><p>مست شدم برد مرا تا به کجاها</p><p>از طرفی روح امین آمد پنهان</p><p>پیش دویدم که ببین کار و کیاها</p><p>گفتم ای سر خدا روی نهان کن</p><p>شکر خدا کرد و ثنا گفت دعاها</p><p>گفتم خود آن نشود عاشق پنهان</p><p>چیست که آن پرده شود پیش صفاها</p><p>عشق چو خون خواره شود وای از او وای</p><p>کوه احد پاره شود خاصه چو ماها</p><p>شاد دمی کان شه من آید خندان</p><p>باز گشاید به کرم بند قباها</p><p>گوید افسرده شدی بی‌نظر ما</p><p>پیشتر آ تا بزند بر تو هواها</p><p>گوید کان لطف تو کو ای همه خوبی</p><p>بنده خود را بنما بندگشاها</p><p>گوید نی تازه شوی هیچ مخور غم</p><p>تازه‌تر از نرگس و گل وقت صباها</p><p>گویم ای داده دوا هر دو جهان را</p><p>نیست مرا جز لب تو جان دواها</p><p>میوه هر شاخ و شجر هست گوایش</p><p>روی چو زر و اشک مرا هست گواها</p><h2><a id="poem-2678" href="https://ganjoor.net/moulavi/shams/ghazalsh/sh54">غزل شمارهٔ ۵۴</a></h2>
<p>از این اقبالگاه خوش مشو یک دم دلا تنها</p><p>دمی می نوش باده جان و یک لحظه شکر می‌خا</p><p>به باطن همچو عقل کل به ظاهر همچو تنگ گل</p><p>دمی الهام امر قل دمی تشریف اعطینا</p><p>تصورهای روحانی خوشی بی‌پشیمانی</p><p>ز رزم و بزم پنهانی ز سر سر او اخفی</p><p>ملاحت‌های هر چهره از آن دریاست یک قطره</p><p>به قطره سیر کی گردد کسی کش هست استسقا</p><p>دلا زین تنگ زندان‌ها رهی داری به میدان‌ها</p><p>مگر خفته‌ست پای تو تو پنداری نداری پا</p><p>چه روزی‌هاست پنهانی جز این روزی که می‌جویی</p><p>چه نان‌ها پخته‌اند ای جان برون از صنعت نانبا</p><p>تو دو دیده فروبندی و گویی روز روشن کو</p><p>زند خورشید بر چشمت که اینک من تو در بگشا</p><p>از این سو می‌کشانندت و زان سو می‌کشانندت</p><p>مرو ای ناب با دردی بپر زین درد رو بالا</p><p>هر اندیشه که می‌پوشی درون خلوت سینه</p><p>نشان و رنگ اندیشه ز دل پیداست بر سیما</p><p>ضمیر هر درخت ای جان ز هر دانه که می‌نوشد</p><p>شود بر شاخ و برگ او نتیجه شرب او پیدا</p><p>ز دانه سیب اگر نوشد بروید برگ سیب از وی</p><p>ز دانه تمر اگر نوشد بروید بر سرش خرما</p><p>چنانک از رنگ رنجوران طبیب از علت آگه شد</p><p>ز رنگ و روی چشم تو به دینت پی برد بینا</p><p>ببیند حال دین تو بداند مهر و کین تو</p><p>ز رنگت لیک پوشاند نگرداند تو را رسوا</p><p>نظر در نامه می‌دارد ولی با لب نمی‌خواند</p><p>همی‌داند کز این حامل چه صورت زایدش فردا</p><p>وگر برگوید از دیده بگوید رمز و پوشیده</p><p>اگر درد طلب داری بدانی نکته و ایما</p><p>وگر درد طلب نبود صریحا گفته گیر این را</p><p>فسانه دیگران دانی حواله می‌کنی هر جا</p><h2><a id="poem-2679" href="https://ganjoor.net/moulavi/shams/ghazalsh/sh55">غزل شمارهٔ ۵۵</a></h2>
<p>شب قدر است جسم تو کز او یابند دولت‌ها</p><p>مه بدرست روح تو کز او بشکافت ظلمت‌ها</p><p>مگر تقویم یزدانی که طالع‌ها در او باشد</p><p>مگر دریای غفرانی کز او شویند زلت‌ها</p><p>مگر تو لوح محفوظی که درس غیب از او گیرند</p><p>و یا گنجینه رحمت کز او پوشند خلعت‌ها</p><p>عجب تو بیت معموری که طوافانش املاکند</p><p>عجب تو رق منشوری کز او نوشند شربت‌ها</p><p>و یا آن روح بی‌چونی کز این‌ها جمله بیرونی</p><p>که در وی سرنگون آمد تأمل‌ها و فکرت‌ها</p><p>ولی برتافت بر چون‌ها مشارق‌های بی‌چونی</p><p>بر آثار لطیف تو غلط گشتند الفت‌ها</p><p>عجایب یوسفی چون مه که عکس اوست در صد چه</p><p>از او افتاده یعقوبان به دام و جاه ملت‌ها</p><p>چو زلف خود رسن سازد ز چه‌هاشان براندازد</p><p>کشدشان در بر رحمت رهاندشان ز حیرت‌ها</p><p>چو از حیرت گذر یابد صفات آن را که دریابد</p><p>خمش که بس شکسته شد عبارت‌ها و عبرت‌ها</p><h2><a id="poem-2680" href="https://ganjoor.net/moulavi/shams/ghazalsh/sh56">غزل شمارهٔ ۵۶</a></h2>
<p>عطارد مشتری باید متاع آسمانی را</p><p>مهی مریخ چشم ارزد چراغ آن جهانی را</p><p>چو چشمی مقترن گردد بدان غیبی چراغ جان</p><p>ببیند بی‌قرینه او قرینان نهانی را</p><p>یکی جان عجب باید که داند جان فدا کردن</p><p>دو چشم معنوی باید عروسان معانی را</p><p>یکی چشمیست بشکفته صقال روح پذرفته</p><p>چو نرگس خواب او رفته برای باغبانی را</p><p>چنین باغ و چنین شش جو پس این پنج و این شش جو</p><p>قیاسی نیست کمتر جو قیاس اقترانی را</p><p>به صف‌ها رایت نصرت به شب‌ها حارس امت</p><p>نهاده بر کف وحدت در سبع المثانی را</p><p>شکسته پشت شیطان را بدیده روی سلطان را</p><p>که هر خس از بنا داند به استدلال بانی را</p><p>زهی صافی زهی حری مثال می خوشی مری</p><p>کسی دزدد چنین دری که بگذارد عوانی را</p><p>الی البحر توجهنا و من عذب تفکهنا</p><p>لقینا الدر مجانا فلا نبغی الدنانی را</p><p>لقیت الماء عطشانا لقیت الرزق عریانا</p><p>صحبت اللیث احیانا فلا اخشی السنانی را</p><p>توی موسی عهد خود درآ در بحر جزر و مد</p><p>ره فرعون باید زد رها کن این شبانی را</p><p>الا ساقی به جان تو به اقبال جوان تو</p><p>به ما ده از بنان تو شراب ارغوانی را</p><p>بگردان باده شاهی که همدردی و همراهی</p><p>نشان درد اگر خواهی بیا بنگر نشانی را</p><p>بیا درده می احمر که هم بحر است و هم گوهر</p><p>برهنه کن به یک ساغر حریف امتحانی را</p><p>برو ای رهزن مستان رها کن حیله و دستان</p><p>که ره نبود در این بستان دغا و قلتبانی را</p><p>جواب آنک می‌گوید به زر نخریده‌ای جان را</p><p>که هندو قدر نشناسد متاع رایگانی را</p><h2><a id="poem-2681" href="https://ganjoor.net/moulavi/shams/ghazalsh/sh57">غزل شمارهٔ ۵۷</a></h2>
<p>مسلمانان مسلمانان چه باید گفت یاری را</p><p>که صد فردوس می‌سازد جمالش نیم خاری را</p><p>مکان‌ها بی‌مکان گردد زمین‌ها جمله کان گردد</p><p>چو عشق او دهد تشریف یک لحظه دیاری را</p><p>خداوندا زهی نوری لطافت بخش هر حوری</p><p>که آب زندگی سازد ز روی لطف ناری را</p><p>چو لطفش را بیفشارد هزاران نوبهار آرد</p><p>چه نقصان گر ز غیرت او زند برهم بهاری را</p><p>جمالش آفتاب آمد جهان او را نقاب آمد</p><p>ولیکن نقش کی بیند به جز نقش و نگاری را</p><p>جمال گل گواه آمد که بخشش‌ها ز شاه آمد</p><p>اگر چه گل بنشناسد هوای سازواری را</p><p>اگر گل را خبر بودی همیشه سرخ و تر بودی</p><p>ازیرا آفتی ناید حیات هوشیاری را</p><p>به دست آور نگاری تو کز این دستست کار تو</p><p>چرا باید سپردن جان نگاری جان سپاری را</p><p>ز شمس الدین تبریزی منم قاصد به خون ریزی</p><p>که عشقی هست در دستم که ماند ذوالفقاری را</p><h2><a id="poem-2682" href="https://ganjoor.net/moulavi/shams/ghazalsh/sh58">غزل شمارهٔ ۵۸</a></h2>
<p>رسید آن شه رسید آن شه بیارایید ایوان را</p><p>فروبرید ساعدها برای خوب کنعان را</p><p>چو آمد جان جان جان نشاید برد نام جان</p><p>به پیشش جان چه کار آید مگر از بهر قربان را</p><p>بدم بی‌عشق گمراهی درآمد عشق ناگاهی</p><p>بدم کوهی شدم کاهی برای اسب سلطان را</p><p>گر ترکست و تاجیکست بدو این بنده نزدیکست</p><p>چو جان با تن ولیکن تن نبیند هیچ مر جان را</p><p>هلا یاران که بخت آمد گه ایثار رخت آمد</p><p>سلیمانی به تخت آمد برای عزل شیطان را</p><p>بجه از جا چه می‌پایی چرا بی‌دست و بی‌پایی</p><p>نمی‌دانی ز هدهد جو ره قصر سلیمان را</p><p>بکن آن جا مناجاتت بگو اسرار و حاجاتت</p><p>سلیمان خود همی‌داند زبان جمله مرغان را</p><p>سخن بادست ای بنده کند دل را پراکنده</p><p>ولیکن اوش فرماید که گرد آور پریشان را</p><h2><a id="poem-2683" href="https://ganjoor.net/moulavi/shams/ghazalsh/sh59">غزل شمارهٔ ۵۹</a></h2>
<p>تو از خواری همی‌نالی نمی‌بینی عنایت‌ها</p><p>مخواه از حق عنایت‌ها و یا کم کن شکایت‌ها</p><p>تو را عزت همی‌باید که آن فرعون را شاید</p><p>بده آن عشق و بستان تو چو فرعون این ولایت‌ها</p><p>خنک جانی که خواری را به جان ز اول نهد بر سر</p><p>پی اومید آن بختی که هست اندر نهایت‌ها</p><p>دهان پرپست می‌خواهی مزن سرنای دولت را</p><p>نتاند خواندن مقری دهان پرپست آیت‌ها</p><p>ازان دریا هزاران شاخ شد هر سوی و جویی شد</p><p>به باغ جان هر خلقی کند آن جو کفایت‌ها</p><p>دلا منگر به هر شاخی که در تنگی فرومانی</p><p>به اول بنگر و آخر که جمع آیند غایت‌ها</p><p>اگر خوکی فتد در مشک و آدم زاد در سرگین</p><p>رود هر یک به اصل خود ز ارزاق و کفایت‌ها</p><p>سگ گرگین این در به ز شیران همه عالم</p><p>که لاف عشق حق دارد و او داند وقایت‌ها</p><p>تو بدنامی عاشق را منه با خواری دونان</p><p>که هست اندر قفای او ز شاه عشق رایت‌ها</p><p>چو دیگ از زر بود او را سیه رویی چه غم آرد</p><p>که از جانش همی‌تابد به هر زخمی حکایت‌ها</p><p>تو شادی کن ز شمس الدین تبریزی و از عشقش</p><p>که از عشقش صفا یابی و از لطفش حمایت‌ها</p><h2><a id="poem-2684" href="https://ganjoor.net/moulavi/shams/ghazalsh/sh60">غزل شمارهٔ ۶۰</a></h2>
<p>ایا نور رخ موسی مکن اعمی صفورا را</p><p>چنین عشقی نهادستی به نورش چشم بینا را</p><p>منم ای برق رام تو برای صید و دام تو</p><p>گهی بر رکن بام تو گهی بگرفته صحرا را</p><p>چه داند دام بیچاره فریب مرغ آواره</p><p>چه داند یوسف مصری غم و درد زلیخا را</p><p>گریبان گیر و این جا کش کسی را که تو خواهی خوش</p><p>که من دامم تو صیادی چه پنهان صنعتی یارا</p><p>چو شهر لوط ویرانم چو چشم لوط حیرانم</p><p>سبب خواهم که واپرسم ندارم زهره و یارا</p><p>اگر عطار عاشق بد سنایی شاه و فایق بد</p><p>نه اینم من نه آنم من که گم کردم سر و پا را</p><p>یکی آهم کز این آهم بسوزد دشت و خرگاهم</p><p>یکی گوشم که من وقفم شهنشاه شکرخا را</p><p>خمش کن در خموشی جان کشد چون کهربا آن را</p><p>که جانش مستعد باشد کشاکش‌های بالا را</p><h2><a id="poem-2685" href="https://ganjoor.net/moulavi/shams/ghazalsh/sh61">غزل شمارهٔ ۶۱</a></h2>
<p>هلا ای زهره زهرا بکش آن گوش زهرا را</p><p>تقاضایی نهادستی در این جذبه دل ما را</p><p>منم ناکام کام تو برای صید و دام تو</p><p>گهی بر رکن بام تو گهی بگرفته صحرا را</p><p>چه داند دام بیچاره فریب مرغ آواره</p><p>چه داند یوسف مصری نتیجه شور و غوغا را</p><p>گریبان گیر و این جا کش کسی را که تو خواهی خوش</p><p>که من دامم تو صیادی چه پنهان صنعتی یارا</p><p>چو شهر لوط ویرانم چو چشم لوط حیرانم</p><p>سبب خواهم که واپرسم ندارم زهره و یارا</p><p>اگر عطار عاشق بد سنایی شاه و فایق بد</p><p>نه اینم من نه آنم من که گم کردم سر و پا را</p><p>یکی آهم کز این آهم بسوزد دشت و خرگاهم</p><p>یکی گوشم که من وقفم شهنشاه شکرخا را</p><p>خمش کن در خموشی جان کشد چون کهربا آن را</p><p>که جانش مستعد باشد کشاکش‌های بالا را</p><h2><a id="poem-2686" href="https://ganjoor.net/moulavi/shams/ghazalsh/sh62">غزل شمارهٔ ۶۲</a></h2>
<p>بهار آمد بهار آمد سلام آورد مستان را</p><p>از آن پیغامبر خوبان پیام آورد مستان را</p><p>زبان سوسن از ساقی کرامت‌های مستان گفت</p><p>شنید آن سرو از سوسن قیام آورد مستان را</p><p>ز اول باغ در مجلس نثار آورد آنگه نقل</p><p>چو دید از لاله کوهی که جام آورد مستان را</p><p>ز گریه ابر نیسانی دم سرد زمستانی</p><p>چه حیلت کرد کز پرده به دام آورد مستان را</p><p>سقاهم ربهم خوردند و نام و ننگ گم کردند</p><p>چو آمد نامه ساقی چه نام آورد مستان را</p><p>درون مجمر دل‌ها سپند و عود می‌سوزد</p><p>که سرمای فراق او زکام آورد مستان را</p><p>درآ در گلشن باقی برآ بر بام کان ساقی</p><p>ز پنهان خانه غیبی پیام آورد مستان را</p><p>چو خوبان حله پوشیدند درآ در باغ و پس بنگر</p><p>که ساقی هر چه درباید تمام آورد مستان را</p><p>که جان‌ها را بهار آورد و ما را روی یار آورد</p><p>ببین کز جمله دولت‌ها کدام آورد مستان را</p><p>ز شمس الدین تبریزی به ناگه ساقی دولت</p><p>به جام خاص سلطانی مدام آورد مستان را</p><h2><a id="poem-2687" href="https://ganjoor.net/moulavi/shams/ghazalsh/sh63">غزل شمارهٔ ۶۳</a></h2>
<p>چه چیزست آنک عکس او حلاوت داد صورت را</p><p>چو آن پنهان شود گویی که دیوی زاد صورت را</p><p>چو بر صورت زند یک دم ز عشق آید جهان برهم</p><p>چو پنهان شد درآید غم نبینی شاد صورت را</p><p>اگر آن خود همین جانست چرا بعضی گران جانست</p><p>بسی جانی که چون آتش دهد بر باد صورت را</p><p>وگر عقلست آن پرفن چرا عقلی بود دشمن</p><p>که مکر عقل بد در تن کند بنیاد صورت را</p><p>چه داند عقل کژخوانش مپرس از وی مرنجانش</p><p>همان لطف و همان دانش کند استاد صورت را</p><p>زهی لطف و زهی نوری زهی حاضر زهی دوری</p><p>چنین پیدا و مستوری کند منقاد صورت را</p><p>جهانی را کشان کرده بدن‌هاشان چو جان کرده</p><p>برای امتحان کرده ز عشق استاد صورت را</p><p>چو با تبریز گردیدم ز شمس الدین بپرسیدم</p><p>از آن سری کز او دیدم همه ایجاد صورت را</p><h2><a id="poem-2688" href="https://ganjoor.net/moulavi/shams/ghazalsh/sh64">غزل شمارهٔ ۶۴</a></h2>
<p>تو دیدی هیچ عاشق را که سیری بود از این سودا</p><p>تو دیدی هیچ ماهی را که او شد سیر از این دریا</p><p>تو دیدی هیچ نقشی را که از نقاش بگریزد</p><p>تو دیدی هیچ وامق را که عذرا خواهد از عذرا</p><p>بود عاشق فراق اندر چو اسمی خالی از معنی</p><p>ولی معنی چو معشوقی فراغت دارد از اسما</p><p>تویی دریا منم ماهی چنان دارم که می‌خواهی</p><p>بکن رحمت بکن شاهی که از تو مانده‌ام تنها</p><p>ایا شاهنشه قاهر چه قحط رحمتست آخر</p><p>دمی که تو نه‌ای حاضر گرفت آتش چنین بالا</p><p>اگر آتش تو را بیند چنان در گوشه بنشیند</p><p>کز آتش هر که گل چیند دهد آتش گل رعنا</p><p>عذابست این جهان بی‌تو مبادا یک زمان بی‌تو</p><p>به جان تو که جان بی‌تو شکنجه‌ست و بلا بر ما</p><p>خیالت همچو سلطانی شد اندر دل خرامانی</p><p>چنانک آید سلیمانی درون مسجد اقصی</p><p>هزاران مشعله برشد همه مسجد منور شد</p><p>بهشت و حوض کوثر شد پر از رضوان پر از حورا</p><p>تعالی الله تعالی الله درون چرخ چندین مه</p><p>پر از حورست این خرگه نهان از دیده اعمی</p><p>زهی دلشاد مرغی کو مقامی یافت اندر عشق</p><p>به کوه قاف کی یابد مقام و جای جز عنقا</p><p>زهی عنقای ربانی شهنشه شمس تبریزی</p><p>که او شمسیست نی شرقی و نی غربی و نی در جا</p><h2><a id="poem-2689" href="https://ganjoor.net/moulavi/shams/ghazalsh/sh65">غزل شمارهٔ ۶۵</a></h2>
<p>ببین ذرات روحانی که شد تابان از این صحرا</p><p>ببین این بحر و کشتی‌ها که بر هم می‌زنند این جا</p><p>ببین عذرا و وامق را در آن آتش خلایق را</p><p>ببین معشوق و عاشق را ببین آن شاه و آن طغرا</p><p>چو جوهر قلزم اندر شد نه پنهان گشت و نی تر شد</p><p>ز قلزم آتشی برشد در او هم لا و هم الا</p><p>چو بی‌گاهست آهسته چو چشمت هست بربسته</p><p>مزن لاف و مشو خسته مگو زیر و مگو بالا</p><p>که سوی عقل کژبینی درآمد از قضا کینی</p><p>چو مفلوجی چو مسکینی بماند آن عقل هم برجا</p><p>اگر هستی تو از آدم در این دریا فروکش دم</p><p>که اینت واجبست ای عم اگر امروز اگر فردا</p><p>ز بحر این در خجل باشد چه جای آب و گل باشد</p><p>چه جان و عقل و دل باشد که نبود او کف دریا</p><p>چه سودا می‌پزد این دل چه صفرا می‌کند این جان</p><p>چه سرگردان همی‌دارد تو را این عقل کارافزا</p><p>زهی ابر گهربیزی ز شمس الدین تبریزی</p><p>زهی امن و شکرریزی میان عالم غوغا</p><h2><a id="poem-2690" href="https://ganjoor.net/moulavi/shams/ghazalsh/sh66">غزل شمارهٔ ۶۶</a></h2>
<p>تو را ساقی جان گوید برای ننگ و نامی را</p><p>فرومگذار در مجلس چنین اشگرف جامی را</p><p>ز خون ما قصاصت را بجو این دم خلاصت را</p><p>مهل ساقی خاصت را برای خاص و عامی را</p><p>بکش جام جلالی را فدا کن نفس و مالی را</p><p>مشو سخره حلالی را مخوان باده حرامی را</p><p>غلط کردار نادانی همه نامیست یا نانی</p><p>تو را چون پخته شد جانی مگیر ای پخته خامی را</p><p>کسی کز نام می‌لافد بهل کز غصه بشکافد</p><p>چو آن مرغی که می‌بافد به گرد خویش دامی را</p><p>در این دام و در این دانه مجو جز عشق جانانه</p><p>مگو از چرخ وز خانه تو دیده گیر بامی را</p><p>تو شین و کاف و ری را خود مگو شکر که هست از نی</p><p>مگو القاب جان حی یکی نقش و کلامی را</p><p>چو بی‌صورت تو جان باشی چه نقصان گر نهان باشی</p><p>چرا دربند آن باشی که واگویی پیامی را</p><p>بیا ای هم دل محرم بگیر این باده خرم</p><p>چنان سرمست شو این دم که نشناسی مقامی را</p><p>برو ای راه ره پیما بدان خورشید جان افزا</p><p>از این مجنون پرسودا ببر آن جا سلامی را</p><p>بگو ای شمس تبریزی از آن می‌های پاییزی</p><p>به خود در ساغرم ریزی نفرمایی غلامی را</p><h2><a id="poem-2691" href="https://ganjoor.net/moulavi/shams/ghazalsh/sh67">غزل شمارهٔ ۶۷</a></h2>
<p>از آن مایی ای مولا اگر امروز اگر فردا</p><p>شب و روزم ز تو روشن زهی رعنا زهی زیبا</p><p>تو پاک پاکی از صورت ولیک از پرتو نورت</p><p>نمایی صورتی هر دم چه باحسن و چه بابالا</p><p>چو ابرو را چنین کردی چه صورت‌های چین کردی</p><p>مرا بی‌عقل و دین کردی بر آن نقش و بر آن حورا</p><p>مرا گویی چه عشقست این که نی بالا نه پستست این</p><p>چه صیدی بی ز شستست این درون موج این دریا</p><p>ایا معشوق هر قدسی چو می‌دانی چه می‌پرسی</p><p>که سر عرش و صد کرسی ز تو ظاهر شود پیدا</p><p>زدی در من یکی آتش که شد جان مرا مفرش</p><p>که تا آتش شود گل خوش که تا یکتا شود صد تا</p><p>فرست آن عشق ساقی را بگردان جام باقی را</p><p>که از مزج و تلاقی را ندانم جامش از صهبا</p><p>بکن این رمز را تعیین بگو مخدوم شمس الدین</p><p>به تبریز نکوآیین ببر این نکته غرا</p><h2><a id="poem-2692" href="https://ganjoor.net/moulavi/shams/ghazalsh/sh68">غزل شمارهٔ ۶۸</a></h2>
<p>چو شست عشق در جانم شناسا گشت شستش را</p><p>به شست عشق دست آورد جان بت پرستش را</p><p>به گوش دل بگفت اقبال رست آن جان به عشق ما</p><p>بکرد این دل هزاران جان نثار آن گفت رستش را</p><p>ز غیرت چونک جان افتاد گفت اقبال هم نجهد</p><p>نشستست این دل و جانم همی‌پاید نجستش را</p><p>چو اندر نیستی هستست و در هستی نباشد هست</p><p>بیامد آتشی در جان بسوزانید هستش را</p><p>برات عمر جان اقبال چون برخواند پنجه شصت</p><p>تراشید و ابد بنوشت بر طومار شصتش را</p><p>خدیو روح شمس الدین که از بسیاری رفعت</p><p>نداند جبرئیل وحی خود جای نشستش را</p><p>چو جامش دید این عقلم چو قرابه شد اشکسته</p><p>درستی‌های بی‌پایان ببخشید آن شکستش را</p><p>چو عشقش دید جانم را به بالای‌یست از این هستی</p><p>بلندی داد از اقبال او بالا و پستش را</p><p>اگر چه شیرگیری تو دلا می‌ترس از آن آهو</p><p>که شیرانند بیچاره مر آن آهوی مستش را</p><p>چو از تیغ حیات انگیز زد مر مرگ را گردن</p><p>فروآمد ز اسپ اقبال و می‌بوسید دستش را</p><p>در آن روزی که در عالم الست آمد ندا از حق</p><p>بده تبریز از اول بلی گویان الستش را</p><h2><a id="poem-2693" href="https://ganjoor.net/moulavi/shams/ghazalsh/sh69">غزل شمارهٔ ۶۹</a></h2>
<p>چه باشد گر نگارینم بگیرد دست من فردا</p><p>ز روزن سر درآویزد چو قرص ماه خوش سیما</p><p>درآید جان فزای من گشاید دست و پای من</p><p>که دستم بست و پایم هم کف هجران پابرجا</p><p>بدو گویم به جان تو که بی‌تو ای حیات جان</p><p>نه شادم می‌کند عشرت نه مستم می‌کند صهبا</p><p>وگر از ناز او گوید برو از من چه می‌خواهی</p><p>ز سودای تو می‌ترسم که پیوندد به من سودا</p><p>برم تیغ و کفن پیشش چو قربانی نهم گردن</p><p>که از من دردسر داری مرا گردن بزن عمدا</p><p>تو می‌دانی که من بی‌تو نخواهم زندگانی را</p><p>مرا مردن به از هجران به یزدان کاخرج الموتی</p><p>مرا باور نمی‌آمد که از بنده تو برگردی</p><p>همی‌گفتم اراجیفست و بهتان گفته اعدا</p><p>تویی جان من و بی‌جان ندانم زیست من باری</p><p>تویی چشم من و بی‌تو ندارم دیده بینا</p><p>رها کن این سخن‌ها را بزن مطرب یکی پرده</p><p>رباب و دف به پیش آور اگر نبود تو را سرنا</p><h2><a id="poem-2694" href="https://ganjoor.net/moulavi/shams/ghazalsh/sh70">غزل شمارهٔ ۷۰</a></h2>
<p>برات آمد برات آمد بنه شمع براتی را</p><p>خضر آمد خضر آمد بیار آب حیاتی را</p><p>عمر آمد عمر آمد ببین سرزیر شیطان را</p><p>سحر آمد سحر آمد بهل خواب سباتی را</p><p>بهار آمد بهار آمد رهیده بین اسیران را</p><p>به بستان آ به بستان آ ببین خلق نجاتی را</p><p>چو خورشید حمل آمد شعاعش در عمل آمد</p><p>ببین لعل بدخشان را و یاقوت زکاتی را</p><p>همان سلطان همان سلطان که خاکی را نبات آرد</p><p>ببخشد جان ببخشد جان نگاران نباتی را</p><p>درختان بین درختان بین همه صایم همه قایم</p><p>قبول آمد قبول آمد مناجات صلاتی را</p><p>ز نورافشان ز نورافشان نتانی دید ذاتش را</p><p>ببین باری ببین باری تجلی صفاتی را</p><p>گلستان را گلستان را خماری بد ز جور دی</p><p>فرستاد او فرستاد او شرابات نباتی را</p><p>بشارت ده بشارت ده به محبوسان جسمانی</p><p>که حشر آمد که حشر آمد شهیدان رفاتی را</p><p>شقایق را شقایق را تو شاکر بین و گفتی نی</p><p>تو هم نو شو تو هم نو شو بهل نطق بیاتی را</p><p>شکوفه و میوه بستان برات هر درخت آمد</p><p>که بیخم نیست پوسیده ببین وصل سماتی را</p><p>زبان صدق و برق رو برات مؤمنان آمد</p><p>که جانم واصل وصلست و هشته بی‌ثباتی را</p><h2><a id="poem-2695" href="https://ganjoor.net/moulavi/shams/ghazalsh/sh71">غزل شمارهٔ ۷۱</a></h2>
<p>اگر نه عشق شمس الدین بدی در روز و شب ما را</p><p>فراغت‌ها کجا بودی ز دام و از سبب ما را</p><p>بت شهوت برآوردی دمار از ما ز تاب خود</p><p>اگر از تابش عشقش نبودی تاب و تب ما را</p><p>نوازش‌های عشق او لطافت‌های مهر او</p><p>رهانید و فراغت داد از رنج و نصب ما را</p><p>زهی این کیمیای حق که هست از مهر جان او</p><p>که عین ذوق و راحت شد همه رنج و تعب ما را</p><p>عنایت‌های ربانی ز بهر خدمت آن شه</p><p>برویانید و هستی داد از عین ادب ما را</p><p>بهار حسن آن مهتر به ما بنمود ناگاهان</p><p>شقایق‌ها و ریحان‌ها و گل‌های عجب ما را</p><p>زهی دولت زهی رفعت زهی بخت و زهی اختر</p><p>که مطلوب همه جان‌ها کند از جان طلب ما را</p><p>گزید او لب گه مستی که رو پیدا مکن مستی</p><p>چو جام جان لبالب شد از آن می‌های لب ما را</p><p>عجب بختی که رو بنمود ناگاهان هزاران شکر</p><p>ز معشوق لطیف اوصاف خوب بوالعجب ما را</p><p>در آن مجلس که گردان کرد از لطف او صراحی‌ها</p><p>گران قدر و سبک دل شد دل و جان از طرب ما را</p><p>به سوی خطه تبریز چه چشمه آب حیوانست</p><p>کشاند دل بدان جانب به عشق چون کنب ما را</p><h2><a id="poem-2696" href="https://ganjoor.net/moulavi/shams/ghazalsh/sh72">غزل شمارهٔ ۷۲</a></h2>
<p>به خانه خانه می‌آرد چو بیذق شاه جان ما را</p><p>عجب بردست یا ماتست زیر امتحان ما را</p><p>همه اجزای ما را او کشانیدست از هر سو</p><p>تراشیدست عالم را و معجون کرده زان ما را</p><p>ز حرص و شهوتی ما را مهاری کرده دربینی</p><p>چو اشتر می‌کشاند او به گرد این جهان ما را</p><p>چه جای ما که گردون را چو گاوان در خرس بست او</p><p>که چون کنجد همی‌کوبد به زیر آسمان ما را</p><p>خنک آن اشتری کو را مهار عشق حق باشد</p><p>همیشه مست می‌دارد میان اشتران ما را</p><h2><a id="poem-2697" href="https://ganjoor.net/moulavi/shams/ghazalsh/sh73">غزل شمارهٔ ۷۳</a></h2>
<p>آمد بت میخانه تا خانه برد ما را</p><p>بنمود بهار نو تا تازه کند ما را</p><p>بگشاد نشان خود بربست میان خود</p><p>پر کرد کمان خود تا راه زند ما را</p><p>صد نکته دراندازد صد دام و دغل سازد</p><p>صد نرد عجب بازد تا خوش بخورد ما را</p><p>رو سایه سروش شو پیش و پس او می‌دو</p><p>گر چه چو درخت نو از بن بکند ما را</p><p>گر هست دلش خارا مگریز و مرو یارا</p><p>کاول بکشد ما را و آخر بکشد ما را</p><p>چون ناز کند جانان اندر دل ما پنهان</p><p>بر جمله سلطانان صد ناز رسد ما را</p><p>بازآمد و بازآمد آن عمر دراز آمد</p><p>آن خوبی و ناز آمد تا داغ نهد ما را</p><p>آن جان و جهان آمد وان گنج نهان آمد</p><p>وان فخر شهان آمد تا پرده درد ما را</p><p>می‌آید و می‌آید آن کس که همی‌باید</p><p>وز آمدنش شاید گر دل بجهد ما را</p><p>شمس الحق تبریزی در برج حمل آمد</p><p>تا بر شجر فطرت خوش خوش بپزد ما را</p><h2><a id="poem-2698" href="https://ganjoor.net/moulavi/shams/ghazalsh/sh74">غزل شمارهٔ ۷۴</a></h2>
<p>گر زان که نه‌ای طالب جوینده شوی با ما</p><p>ور زان که نه‌ای مطرب گوینده شوی با ما</p><p>گر زان که تو قارونی در عشق شوی مفلس</p><p>ور زان که خداوندی هم بنده شوی با ما</p><p>یک شمع از این مجلس صد شمع بگیراند</p><p>گر مرده‌ای ور زنده هم زنده شوی با ما</p><p>پاهای تو بگشاید روشن به تو بنماید</p><p>تا تو همه تن چون گل در خنده شوی با ما</p><p>در ژنده درآ یک دم تا زنده دلان بینی</p><p>اطلس به دراندازی در ژنده شوی با ما</p><p>چون دانه شد افکنده بررست و درختی شد</p><p>این رمز چو دریابی افکنده شوی با ما</p><p>شمس الحق تبریزی با غنچه دل گوید</p><p>چون باز شود چشمت بیننده شوی با ما</p><h2><a id="poem-2699" href="https://ganjoor.net/moulavi/shams/ghazalsh/sh75">غزل شمارهٔ ۷۵</a></h2>
<p>ای خواجه نمی‌بینی این روز قیامت را</p><p>این یوسف خوبی را این خوش قد و قامت را</p><p>ای شیخ نمی‌بینی این گوهر شیخی را</p><p>این شعشعه نو را این جاه و جلالت را</p><p>ای میر نمی‌بینی این مملکت جان را</p><p>این روضه دولت را این تخت و سعادت را</p><p>این خوشدل و خوش دامن دیوانه تویی یا من</p><p>درکش قدحی با من بگذار ملامت را</p><p>ای ماه که در گردش هرگز نشوی لاغر</p><p>انوار جلال تو بدریده ضلالت را</p><p>چون آب روان دیدی بگذار تیمم را</p><p>چون عید وصال آمد بگذار ریاضت را</p><p>گر ناز کنی خامی ور ناز کشی رامی</p><p>در بارکشی یابی آن حسن و ملاحت را</p><p>خاموش که خاموشی بهتر ز عسل نوشی</p><p>درسوز عبارت را بگذار اشارت را</p><p>شمس الحق تبریزی ای مشرق تو جان‌ها</p><p>از تابش تو یابد این شمس حرارت را</p><h2><a id="poem-2700" href="https://ganjoor.net/moulavi/shams/ghazalsh/sh76">غزل شمارهٔ ۷۶</a></h2>
<p>آخر بشنید آن مه آه سحر ما را</p><p>تا حشر دگر آمد امشب حشر ما را</p><p>چون چرخ زند آن مه در سینه من گویم</p><p>ای دور قمر بنگر دور قمر ما را</p><p>کو رستم دستان تا دستان بنماییمش</p><p>کو یوسف تا بیند خوبی و فر ما را</p><p>تو لقمه شیرین شو در خدمت قند او</p><p>لقمه نتوان کردن کان شکر ما را</p><p>ما را کرمش خواهد تا در بر خود گیرد</p><p>زین روی دوا سازد هر لحظه گر ما را</p><p>چون بی‌نمکی نتوان خوردن جگر بریان</p><p>می‌زن به نمک هر دم بریان جگر ما را</p><p>بی پای طواف آریم بی‌سر به سجود آییم</p><p>چون بی‌سر و پا کرد او این پا و سر ما را</p><p>بی پای طواف آریم گرد در آن شاهی</p><p>کو مست الست آمد بشکست در ما را</p><p>چون زر شد رنگ ما از سینه سیمینش</p><p>صد گنج فدا بادا این سیم و زر ما را</p><p>در رنگ کجا آید در نقش کجا گنجد</p><p>نوری که ملک سازد جسم بشر ما را</p><p>تشبیه ندارد او وز لطف روا دارد</p><p>زیرا که همی‌داند ضعف نظر ما را</p><p>فرمود که نور من ماننده مصباح است</p><p>مشکات و زجاجه گفت سینه و بصر ما را</p><p>خامش کن تا هر کس در گوش نیارد این</p><p>خود کیست که دریابد او خیر و شر ما را</p><h2><a id="poem-2701" href="https://ganjoor.net/moulavi/shams/ghazalsh/sh77">غزل شمارهٔ ۷۷</a></h2>
<p>آب حیوان باید مر روح فزایی را</p><p>ماهی همه جان باید دریای خدایی را</p><p>ویرانه آب و گل چون مسکن بوم آمد</p><p>این عرصه کجا شاید پرواز همایی را</p><p>صد چشم شود حیران در تابش این دولت</p><p>تو گوش مکش این سو هر کور عصایی را</p><p>گر نقد درستی تو چون مست و قراضه ستی</p><p>آخر تو چه پنداری این گنج عطایی را</p><p>دلتنگ همی‌دانند کان جای که انصافست</p><p>صد دل به فدا باید آن جان بقایی را</p><p>دل نیست کم از آهن آهن نه که می‌داند</p><p>آن سنگ که پیدا شد پولادربایی را</p><p>عقل از پی عشق آمد در عالم خاک ار نی</p><p>عقلی بنمی باید بی‌عهد و وفایی را</p><p>خورشید حقایق‌ها شمس الحق تبریز است</p><p>دل روی زمین بوسد آن جان سمایی را</p><h2><a id="poem-2702" href="https://ganjoor.net/moulavi/shams/ghazalsh/sh78">غزل شمارهٔ ۷۸</a></h2>
<p>ساقی ز شراب حق پر دار شرابی را</p><p>درده می ربانی دل‌های کبابی را</p><p>کم گوی حدیث نان در مجلس مخموران</p><p>جز آب نمی‌سازد مر مردم آبی را</p><p>از آب و خطاب تو تن گشت خراب تو</p><p>آراسته دار ای جان زین گنج خرابی را</p><p>گلزار کند عشقت آن شوره خاکی را</p><p>دربار کند موجت این جسم سحابی را</p><p>بفزای شراب ما بربند تو خواب ما</p><p>از شب چه خبر باشد مر مردم خوابی را</p><p>همکاسه ملک باشد مهمان خدایی را</p><p>باده ز فلک آید مردان ثوابی را</p><p>نوشد لب صدیقش ز اکواب و اباریقش</p><p>در خم تقی یابی آن باده نابی را</p><p>هشیار کجا داند بی‌هوشی مستان را</p><p>بوجهل کجا داند احوال صحابی را</p><p>استاد خدا آمد بی‌واسطه صوفی را</p><p>استاد کتاب آمد صابی و کتابی را</p><p>چون محرم حق گشتی وز واسطه بگذشتی</p><p>بربای نقاب از رخ خوبان نقابی را</p><p>منکر که ز نومیدی گوید که نیابی این</p><p>بنده ره او سازد آن گفت نیابی را</p><p>نی باز سپیدست او نی بلبل خوش نغمه</p><p>ویرانه دنیا به آن جغد غرابی را</p><p>خاموش و مگو دیگر مفزای تو شور و شر</p><p>کز غیب خطاب آید جان‌های خطابی را</p><h2><a id="poem-2703" href="https://ganjoor.net/moulavi/shams/ghazalsh/sh79">غزل شمارهٔ ۷۹</a></h2>
<p>ای خواجه نمی‌بینی این روز قیامت را</p><p>ای خواجه نمی‌بینی این خوش قد و قامت را</p><p>دیوار و در خانه شوریده و دیوانه</p><p>من بر سر دیوارم از بهر علامت را</p><p>ماهیست که در گردش لاغر نشود هرگز</p><p>خورشید جمال او بدریده ظلامت را</p><p>ای خواجه خوش دامن دیوانه تویی یا من</p><p>درکش قدحی با من بگذار ملامت را</p><p>پیش از تو بسی شیدا می‌جست کرامت‌ها</p><p>چون دید رخ ساقی بفروخت کرامت را</p><h2><a id="poem-2704" href="https://ganjoor.net/moulavi/shams/ghazalsh/sh80">غزل شمارهٔ ۸۰</a></h2>
<p>امروز گزافی ده آن باده نابی را</p><p>برهم زن و درهم زن این چرخ شتابی را</p><p>گیرم قدح غیبی از دیده نهان آمد</p><p>پنهان نتوان کردن مستی و خرابی را</p><p>ای عشق طرب پیشه خوش گفت خوش اندیشه</p><p>بربای نقاب از رخ آن شاه نقابی را</p><p>تا خیزد ای فرخ زین سو اخ و زان سو اخ</p><p>برکن هله ای گلرخ سغراق و شرابی را</p><p>گر زان که نمی‌خواهی تا جلوه شود گلشن</p><p>از بهر چه بگشادی دکان گلابی را</p><p>ما را چو ز سر بردی وین جوی روان کردی</p><p>در آب فکن زوتر بط زاده آبی را</p><p>ماییم چو کشت ای جان بررسته در این میدان</p><p>لب خشک و به جان جویان باران سحابی را</p><p>هر سوی رسولی نو گوید که نیابی رو</p><p>لاحول بزن بر سر آن زاغ غرابی را</p><p>ای فتنه هر روحی کیسه بر هر جوحی</p><p>دزدیده رباب از کف بوبکر ربابی را</p><p>امروز چنان خواهم تا مست و خرف سازی</p><p>این جان محدث را وان عقل خطابی را</p><p>ای آب حیات ما شو فاش چو حشر ار چه</p><p>شیر شتر گرگین جانست عرابی را</p><p>ای جاه و جمالت خوش خامش کن و دم درکش</p><p>آگاه مکن از ما هر غافل خوابی را</p><h2><a id="poem-2705" href="https://ganjoor.net/moulavi/shams/ghazalsh/sh81">غزل شمارهٔ ۸۱</a></h2>
<p>ای ساقی جان پر کن آن ساغر پیشین را</p><p>آن راه زن دل را آن راه بر دین را</p><p>زان می که ز دل خیزد با روح درآمیزد</p><p>مخمور کند جوشش مر چشم خدابین را</p><p>آن باده انگوری مر امت عیسی را</p><p>و این باده منصوری مر امت یاسین را</p><p>خم‌ها است از آن باده خم‌ها است از این باده</p><p>تا نشکنی آن خم را هرگز نچشی این را</p><p>آن باده به جز یک دم دل را نکند بی‌غم</p><p>هرگز نکشد غم را هرگز نکند کین را</p><p>یک قطره از این ساغر کار تو کند چون زر</p><p>جانم به فدا باشد این ساغر زرین را</p><p>این حالت اگر باشد اغلب به سحر باشد</p><p>آن را که براندازد او بستر و بالین را</p><p>زنهار که یار بد از وسوسه نفریبد</p><p>تا نشکنی از سستی مر عهد سلاطین را</p><p>گر زخم خوری بر رو رو زخم دگر می‌جو</p><p>رستم چه کند در صف دسته گل و نسرین را</p><h2><a id="poem-2706" href="https://ganjoor.net/moulavi/shams/ghazalsh/sh82">غزل شمارهٔ ۸۲</a></h2>
<p>معشوقه به سامان شد تا باد چنین بادا</p><p>کفرش همه ایمان شد تا باد چنین بادا</p><p>ملکی که پریشان شد از شومی شیطان شد</p><p>باز آن سلیمان شد تا باد چنین بادا</p><p>یاری که دلم خستی در بر رخ ما بستی</p><p>غمخواره یاران شد تا باد چنین بادا</p><p>هم باده جدا خوردی هم عیش جدا کردی</p><p>نک سرده مهمان شد تا باد چنین بادا</p><p>زان طلعت شاهانه زان مشعله خانه</p><p>هر گوشه چو میدان شد تا باد چنین بادا</p><p>زان خشم دروغینش زان شیوه شیرینش</p><p>عالم شکرستان شد تا باد چنین بادا</p><p>شب رفت صبوح آمد غم رفت فتوح آمد</p><p>خورشید درخشان شد تا باد چنین بادا</p><p>از دولت محزونان وز همت مجنونان</p><p>آن سلسله جنبان شد تا باد چنین بادا</p><p>عید آمد و عید آمد یاری که رمید آمد</p><p>عیدانه فراوان شد تا باد چنین بادا</p><p>ای مطرب صاحب دل در زیر مکن منزل</p><p>کان زهره به میزان شد تا باد چنین بادا</p><p>درویش فریدون شد هم کیسه قارون شد</p><p>همکاسه سلطان شد تا باد چنین بادا</p><p>آن باد هوا را بین ز افسون لب شیرین</p><p>با نای در افغان شد تا باد چنین بادا</p><p>فرعون بدان سختی با آن همه بدبختی</p><p>نک موسی عمران شد تا باد چنین بادا</p><p>آن گرگ بدان زشتی با جهل و فرامشتی</p><p>نک یوسف کنعان شد تا باد چنین بادا</p><p>شمس الحق تبریزی از بس که درآمیزی</p><p>تبریز خراسان شد تا باد چنین بادا</p><p>از اسلم شیطانی شد نفس تو ربانی</p><p>ابلیس مسلمان شد تا باد چنین بادا</p><p>آن ماه چو تابان شد کونین گلستان شد</p><p>اشخاص همه جان شد تا باد چنین بادا</p><p>بر روح برافزودی تا بود چنین بودی</p><p>فر تو فروزان شد تا باد چنین بادا</p><p>قهرش همه رحمت شد زهرش همه شربت شد</p><p>ابرش شکرافشان شد تا باد چنین بادا</p><p>از کاخ چه رنگستش وز شاخ چه تنگستش</p><p>این گاو چو قربان شد تا باد چنین بادا</p><p>ارضی چو سمایی شد مقصود سنایی شد</p><p>این بود همه آن شد تا باد چنین بادا</p><p>خاموش که سرمستم بربست کسی دستم</p><p>اندیشه پریشان شد تا باد چنین بادا</p><h2><a id="poem-2707" href="https://ganjoor.net/moulavi/shams/ghazalsh/sh83">غزل شمارهٔ ۸۳</a></h2>
<p>ای یار قمرسیما ای مطرب شکرخا</p><p>آواز تو جان افزا تا روز مشین از پا</p><p>سودی همگی سودی بر جمله برافزودی</p><p>تا بود چنین بودی تا روز مشین از پا</p><p>صد شهر خبر رفته کای مردم آشفته</p><p>بیدار شد آن خفته تا روز مشین از پا</p><p>بیدار شد آن فتنه کو چون بزند طعنه</p><p>در کوه کند رخنه تا روز مشین از پا</p><p>در خانه چنین جمعی در جمع چنین شمعی</p><p>دارم ز تو من طمعی تا روز مشین از پا</p><p>میر آمد میر آمد وان بدر منیر آمد</p><p>وان شکر و شیر آمد تا روز مشین از پا</p><p>ای بانگ و نوایت تر وز باد صبا خوشتر</p><p>ما را تو بری از سر تا روز مشین از پا</p><p>مجلس به تو فرخنده عشرت ز دمت زنده</p><p>چون شمع فروزنده تا روز مشین از پا</p><p>این چرخ و زمین خیمه کس دید چنین خیمه</p><p>ای استن این خیمه تا روز مشین از پا</p><p>این قوم پرند از تو باکر و فرند از تو</p><p>زیر و زبرند از تو تا روز مشین از پا</p><p>در بحر چو کشتیبان آن پیل همی‌جنبان</p><p>تا منزل آباقان تا روز مشین از پا</p><p>ای خوش نفس نایی بس نادره برنایی</p><p>چون با همه برنایی تا روز مشین از پا</p><p>دف از کف دست آید نی از دم مست آید</p><p>با نی همه پست آید تا روز مشین از پا</p><p>چون جان خمشیم اما کی خسبد جان جانا</p><p>تو باش زبان ما تا روز مشین از پا</p><h2><a id="poem-2708" href="https://ganjoor.net/moulavi/shams/ghazalsh/sh84">غزل شمارهٔ ۸۴</a></h2>
<p>چون گل همه تن خندم نه از راه دهان تنها</p><p>زیرا که منم بی‌من با شاه جهان تنها</p><p>ای مشعله آورده دل را به سحر برده</p><p>جان را برسان در دل دل را مستان تنها</p><p>از خشم و حسد جان را بیگانه مکن با دل</p><p>آن را مگذار این جا وین را بمخوان تنها</p><p>شاهانه پیامی کن یک دعوت عامی کن</p><p>تا کی بود ای سلطان این با تو و آن تنها</p><p>چون دوش اگر امشب نایی و ببندی لب</p><p>صد شور کنیم ای جان نکنیم فغان تنها</p><h2><a id="poem-2709" href="https://ganjoor.net/moulavi/shams/ghazalsh/sh85">غزل شمارهٔ ۸۵</a></h2>
<p>از بهر خدا بنگر در روی چو زر جانا</p><p>هر جا که روی ما را با خویش ببر جانا</p><p>چون در دل ما آیی تو دامن خود برکش</p><p>تا جامه نیالایی از خون جگر جانا</p><p>ای ماه برآ آخر بر کوری مه رویان</p><p>ابری سیه اندرکش در روی قمر جانا</p><p>زان روز که زادی تو ای لب شکر از مادر</p><p>آوه که چه کاسد شد بازار شکر جانا</p><p>گفتی که سلام علیک بگرفت همه عالم</p><p>دل سجده درافتاده جان بسته کمر جانا</p><p>چون شمع بدم سوزان هر شب به سحر کشته</p><p>امروز بنشناسم شب را ز سحر جانا</p><p>شمس الحق تبریزی شاهنشه خون ریزی</p><p>ای بحر کمربسته پیش تو گهر جانا</p><h2><a id="poem-2710" href="https://ganjoor.net/moulavi/shams/ghazalsh/sh86">غزل شمارهٔ ۸۶</a></h2>
<p>ای گشته ز تو خندان بستان و گل رعنا</p><p>پیوسته چنین بادا چون شیر و شکر با ما</p><p>ای چرخ تو را بنده وی خلق ز تو زنده</p><p>احسنت زهی خوابی شاباش زهی زیبا</p><p>دریای جمال تو چون موج زند ناگه</p><p>پرگنج شود پستی فردوس شود بالا</p><p>هر سوی که روی آری در پیش تو گل روید</p><p>هر جا که روی آیی فرشت همه زر بادا</p><p>وان دم که ز بدخویی دشنام و جفا گویی</p><p>می‌گو که جفای تو حلواست همه حلوا</p><p>گر چه دل سنگستش بنگر که چه رنگستش</p><p>کز مشعله ننگستش وز رنگ گل حمرا</p><p>یا رب دل بازش ده صد عمر درازش ده</p><p>فخرش ده و نازش ده تا فخر بود ما را</p><h2><a id="poem-2711" href="https://ganjoor.net/moulavi/shams/ghazalsh/sh87">غزل شمارهٔ ۸۷</a></h2>
<p>جانا سر تو یارا مگذار چنین ما را</p><p>ای سرو روان بنما آن قامت بالا را</p><p>خرم کن و روشن کن این مفرش خاکی را</p><p>خورشید دگر بنما این گنبد خضرا را</p><p>رهبر کن جان‌ها را پرزر کن کان‌ها را</p><p>در جوش و خروش آور از زلزله دریا را</p><p>خورشید پناه آرد در سایه اقبالت</p><p>آری چه توان کردن آن سایه عنقا را</p><p>مغزی که بد اندیشد آن نقص بسست ای جان</p><p>سودای بپوسیده پوسیده سودا را</p><p>هم رحمت رحمانی هم مرهم و درمانی</p><p>درده تو طبیبانه آن دافع صفرا را</p><p>تو بلبل گلزاری تو ساقی ابراری</p><p>تو سرده اسراری هم بی‌سر و بی‌پا را</p><p>یا رب که چه داری تو کز لطف بهاری تو</p><p>در کار درآری تو سنگ و که خارا را</p><p>افروخته نوری انگیخته شوری</p><p>ننشاند صد طوفان آن فتنه و غوغا را</p><h2><a id="poem-2712" href="https://ganjoor.net/moulavi/shams/ghazalsh/sh88">غزل شمارهٔ ۸۸</a></h2>
<p>شاد آمدی ای مه رو ای شادی جان شاد آ</p><p>تا بود چنین بودی تا باد چنان بادا</p><p>ای صورت هر شادی اندر دل ما یادی</p><p>ای صورت عشق کل اندر دل ما یاد آ</p><p>بیرون پر از این طفلی ما را برهان ای جان</p><p>از منت هر دادو وز غصه هر دادا</p><p>ما چنگ زدیم از غم در یار و رخان ما</p><p>ای دف تو بنال از دل وی نای به فریاد آ</p><p>ای دل تو که زیبایی شیرین شو از آن خسرو</p><p>ور خسرو شیرینی در عشق چو فرهاد آ</p><h2><a id="poem-2713" href="https://ganjoor.net/moulavi/shams/ghazalsh/sh89">غزل شمارهٔ ۸۹</a></h2>
<p>یک پند ز من بشنو خواهی نشوی رسوا</p><p>من خمره افیونم زنهار سرم مگشا</p><p>آتش به من اندرزن آتش چه زند با من</p><p>کاندر فلک افکندم صد آتش و صد غوغا</p><p>گر چرخ همه سر شد ور خاک همه پا شد</p><p>نی سر بهلم آن را نی پا بهلم این را</p><p>یا صافیه الخمر فی آنیه المولی</p><p>اسکر نفرا لدا و السکر بنا اولی</p>
</body></html>