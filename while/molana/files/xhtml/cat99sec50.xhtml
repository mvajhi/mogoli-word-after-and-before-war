<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵۰</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4957" href="https://ganjoor.net/moulavi/shams/ghazalsh/sh2333">غزل شمارهٔ ۲۳۳۳</a></h2>
<p>این کیست چنین مست ز خمار رسیده</p><p>یا یار بود یا ز بر یار رسیده</p><p>یا شاهد جان باشد روبند گشاده</p><p>یا یوسف مصری است ز بازار رسیده</p><p>یا زهره و ماه است درآمیخته با هم</p><p>یا سرو روان است ز گلزار رسیده</p><p>یا چشمه خضر است روان گشته بدین سو</p><p>یا ترک خوش ماست ز بلغار رسیده</p><p>یا برق کله گوشه خاقان شکاری است</p><p>اندر طلب آهوی تاتار رسیده</p><p>یا ساقی دریادل ما بزم نهاده‌ست</p><p>یا نقل و شکرهاست به قنطار رسیده</p><p>یا صورت غیب است که جان همه جان‌هاست</p><p>یا مشعله از عالم انوار رسیده</p><p>شاه پریان بین ز سلیمان پیمبر</p><p>اندر طلب هدهد طیار رسیده</p><p>خوبان جهان از پی او جیب دریده</p><p>قاضی خرد بی‌دل و دستار رسیده</p><p>از هیبت خون ریزی آن چشم چو مریخ</p><p>مریخ ز گردون پی زنهار رسیده</p><p>وز بهر دیت دادن هر زنده که او کشت</p><p>همیان زر آورده به ایثار رسیده</p><p>اول دیت خون تو جامی است به دستش</p><p>درکش که رحیق است ز اسرار رسیده</p><p>خاموش کن ای خاسر انسان لفی خسر</p><p>از گلشن دیدار به گفتار رسیده</p><h2><a id="poem-4958" href="https://ganjoor.net/moulavi/shams/ghazalsh/sh2334">غزل شمارهٔ ۲۳۳۴</a></h2>
<p>ای طبل رحیل از طرف چرخ شنیده</p><p>وی رخت از این جای بدان جای کشیده</p><p>ای نرگس چشم و رخ چون لاله کجایی</p><p>از گور تو آن نرگس و آن لاله دمیده</p><p>اندر لحد بی‌در و بی‌بام مقیمی</p><p>ای بر در و بر بام به صد ناز دویده</p><p>کو شیوه ابروی تو کو غمزه چشمت</p><p>ای چشم بد مرگ بدان هر دو رسیده</p><p>ای دست تو بوسه گه لب‌های عزیزان</p><p>در دست فنا مانده تو با دست بریده</p><p>این‌ها همه سهل است اگر مرغ ضمیرت</p><p>بر چرخ پریده بود و دام دریده</p><p>صورت چه کم آید چه برد جان به سلامت</p><p>موزه چه کم آید چو بود پای رهیده</p><p>صد شکر کند جان چو رهد از تن و صورت</p><p>ای بی‌خبر از چاشنی جان جریده</p><p>کو لذت آب و گل و کو آب حیاتی</p><p>کو قبه گردونی و کو بام خمیده</p><p>یا رب چه طلسم است کز آن خلد نفوریم</p><p>ما در تک این دوزخ امشاج خزیده</p><p>محسود فلک بوده و مسجود ملایک</p><p>وز همت ناپاک ز ما دیو رمیده</p><p>باغ آی و ز باران سخن نرگس و گل چین</p><p>نرگس ندهد قطره ای از بام چکیده</p><p>بربند دهان از سخن و باده لب نوش</p><p>تا قصه کند چشم خمار از ره دیده</p><h2><a id="poem-4959" href="https://ganjoor.net/moulavi/shams/ghazalsh/sh2335">غزل شمارهٔ ۲۳۳۵</a></h2>
<p>رندان همه جمعند در این دیر مغانه</p><p>درده تو یکی رطل بدان پیر یگانه</p><p>خون ریزبک عشق در و بام گرفته‌ست</p><p>و آن عقل گریزان شده از خانه به خانه</p><p>یک پرده برانداخته آن شاهد اعظم</p><p>از پرده برون رفته همه اهل زمانه</p><p>آن جنس که عشاق در این بحر فتادند</p><p>چه جای امان باشد و چه جای امانه</p><p>کی سرد شود عشق ز آواز ملامت</p><p>هرگز نرمد شیر ز فریاد زنانه</p><p>پر کن تو یکی رطل ز می‌های خدایی</p><p>مگذار خدایان طبیعت به میانه</p><p>اول بده آن رطل بدان نفس محدث</p><p>تا ناطقه‌اش هیچ نگوید ز فسانه</p><p>چون بند شود نطق یکی سیل درآید</p><p>کز کون و مکان هیچ نبینی تو نشانه</p><p>شمس الحق تبریز چه آتش که برافروخت</p><p>احسنت زهی آتش و شاباش زبانه</p><h2><a id="poem-4960" href="https://ganjoor.net/moulavi/shams/ghazalsh/sh2336">غزل شمارهٔ ۲۳۳۶</a></h2>
<p>این نیم شبان کیست چو مهتاب رسیده</p><p>پیغمبر عشق است ز محراب رسیده</p><p>آورده یکی مشعله آتش زده در خواب</p><p>از حضرت شاهنشه بی‌خواب رسیده</p><p>این کیست چنین غلغله در شهر فکنده</p><p>بر خرمن درویش چو سیلاب رسیده</p><p>این کیست بگویید که در کون جز او نیست</p><p>شاهی به در خانه بواب رسیده</p><p>این کیست چنین خوان کرم باز گشاده</p><p>خندان جهت دعوت اصحاب رسیده</p><p>جامی است به دستش که سرانجام فقیر است</p><p>زان آب عنب رنگ به عناب رسیده</p><p>دل‌ها همه لرزان شده جان‌ها همه بی‌صبر</p><p>یک شمه از آن لرزه به سیماب رسیده</p><p>آن نرمی و آن لطف که با بنده کند او</p><p>زان نرمی و زان لطف به سنجاب رسیده</p><p>زان ناله و زان اشک که خشک و تر عشق است</p><p>یک نغمه تر نیز به دولاب رسیده</p><p>یک دسته کلید است به زیر بغل عشق</p><p>از بهر گشاییدن ابواب رسیده</p><p>ای مرغ دل ار بال تو بشکست ز صیاد</p><p>از دام رهد مرغ به مضراب رسیده</p><p>خاموش ادب نیست مثل‌های مجسم</p><p>یا نیست به گوش تو خود آداب رسیده</p><h2><a id="poem-4961" href="https://ganjoor.net/moulavi/shams/ghazalsh/sh2337">غزل شمارهٔ ۲۳۳۷</a></h2>
<p>هلا ساقی بیا ساغر مرا ده</p><p>زرم بستان می چون زر مرا ده</p><p>به حق آن که در سر دارم از تو</p><p>چو خم را وا کنی سر سر مرا ده</p><p>به دیگر کس مده آنچم نمودی</p><p>مرا ده آن و آن دیگر مرا ده</p><p>سرش مگشا مگو نامش که آن چیست</p><p>اگر زهر است اگر شکر مرا ده</p><p>از آن می جعفر طیار خورده‌ست</p><p>شدم بی‌دست چون جعفر مرا ده</p><p>بپیما آن شرابی را که بویش</p><p>به از مشک است و از عنبر مرا ده</p><p>سقاهم ربهم رطلی شگرف است</p><p>نهان از مؤمن و کافر مرا ده</p><h2><a id="poem-4962" href="https://ganjoor.net/moulavi/shams/ghazalsh/sh2338">غزل شمارهٔ ۲۳۳۸</a></h2>
<p>بیا دل بر دل پردرد من نه</p><p>بیا رخ بر رخان زرد من نه</p><p>تویی خورشید وز تو گرم عالم</p><p>یکی تابش بر آه سرد من نه</p><p>چو مهره توست مهر جمله دل‌ها</p><p>بر این نطع هوای نرد من نه</p><p>بیار آن معجز هر مرد و زن را</p><p>به پیش دشمن نامرد من نه</p><p>به هر شرطی که بنهی من مطیعم</p><p>ولیکن شرط من درخورد من نه</p><p>کلاه لطف خود با تارک من</p><p>برای بوش و بردابرد من نه</p><p>از آن گردی که از دریا برآری</p><p>بیار آن گرد را بر گرد من نه</p><p>به هر باده نمی‌گردد سرم مست</p><p>به پیشم باده خوکرد من نه</p><p>خمش ای ناطقه بسیارگویم</p><p>سخن را پیش شاه فرد من نه</p><h2><a id="poem-4963" href="https://ganjoor.net/moulavi/shams/ghazalsh/sh2339">غزل شمارهٔ ۲۳۳۹</a></h2>
<p>ایا گم گشتگان راه و بیراه</p><p>شما را باز می‌خواند شهنشاه</p><p>همی‌گوید شهنشه کان مایید</p><p>صلا ای شهره سرهنگان به درگاه</p><p>به درگاه خدای حی قیوم</p><p>دعا کردن نکو باشد سحرگاه</p><p>بپیوندید پیوند قدیمی</p><p>چو هی چفسیده بر دامان الله</p><p>چو یوسف با عزیز مصر باشید</p><p>برون آیید از زندان و از چاه</p><p>دلا بی‌گاه شد بازآ به خانه</p><p>که ترک آید شبانگه سوی خرگاه</p><p>صلا اکنون میان بسته‌ست ساقی</p><p>صلا کز مهر سرمست است دلخواه</p><p>به مغناطیس آید آخر آهن</p><p>به سوی کهربا آید یقین کاه</p><p>کنون درهای گردون برگشادند</p><p>که عاجز شد فلک از ناله و آه</p><p>بیا سجده کنان چون سایه‌ای دوست</p><p>که بر منبر برآمد امشب آن ماه</p><p>مثال صورتی پوشیده گر چه</p><p>منزه بود از امثال و اشباه</p><p>چو گنج جان به کنج خانه آمد</p><p>به گردش می‌تنیدم همچو جولاه</p><p>خمش کن تا که قلماشیت گویم</p><p>ولکن لا تطالبنی بمعناه</p><p>ولیک آن به که آن هم شیر گوید</p><p>کجا اشکار شیر و صید روباه</p><h2><a id="poem-4964" href="https://ganjoor.net/moulavi/shams/ghazalsh/sh2340">غزل شمارهٔ ۲۳۴۰</a></h2>
<p>چنین می‌زن دو دستک تا سحرگاه</p><p>که در رقص است آن دلدار و دلخواه</p><p>همی‌گو آنچ می‌دانم من و تو</p><p>ولی پنهان کنش در ذکر الله</p><p>فغان کردن ز شیر حق بیاموز</p><p>نکردی آه پرخون جز که در چاه</p><p>درآ چون شیر و پنجه بر جهان زن</p><p>چه جنبانی به دستان دم چو روباه</p><p>ز بس پیوستگی بیگانه باشیم</p><p>سلامم زان نکردی بر سر راه</p><p>چو قرآن را نداند جز که قربان</p><p>بیا قربان شو اندر عید این شاه</p><p>شبی که عشق باشد میهمانم</p><p>ببینم بدر را بی‌اول ماه</p><h2><a id="poem-4965" href="https://ganjoor.net/moulavi/shams/ghazalsh/sh2341">غزل شمارهٔ ۲۳۴۱</a></h2>
<p>سماع آمد هلا ای یار برجه</p><p>مسابق باش و وقت کار برجه</p><p>هزاران بار خفتی همچو لنگر</p><p>مثال بادبان این بار برجه</p><p>بسی خفتی تو مست از سرگرانی</p><p>چو کردندت کنون بیدار برجه</p><p>هلا ای فکرت طیار برپر</p><p>تو نیز ای قالب سیار برجه</p><p>هلا صوفی چو ابن الوقت باشد</p><p>گذر از پار و از پیرار برجه</p><p>به عشق اندرنگنجد شرم و ناموس</p><p>رها کن شرم و استکبار برجه</p><p>وگر کاهل بود قوال عارف</p><p>بدو ده خرقه و دستار برجه</p><p>سماح آمد رباح از قول یزدان</p><p>که عشقی به ز صد قنطار برجه</p><p>به عشق آنک فرشت گوهر آمد</p><p>چو موج قلزم زخار برجه</p><p>چو زلفین ار فروسو می‌کشندت</p><p>تو همچون جعد آن دلدار برجه</p><p>صلایی از خیال یار آمد</p><p>خیالانه تو هم ز اسرار برجه</p><p>بسی در غدر و حیلت برجهیدی</p><p>یکی از عالم غدار برجه</p><p>بسی بهر قوافی برجهیدی</p><p>خموشی گیر و بی‌گفتار برجه</p><h2><a id="poem-4966" href="https://ganjoor.net/moulavi/shams/ghazalsh/sh2342">غزل شمارهٔ ۲۳۴۲</a></h2>
<p>خدایا مطربان را انگبین ده</p><p>برای ضرب دست آهنین ده</p><p>چو دست و پای وقف عشق کردند</p><p>تو همشان دست و پای راستین ده</p><p>چو پر کردند گوش ما ز پیغام</p><p>توشان صد چشم بخت شاه بین ده</p><p>کبوتروار نالانند در عشق</p><p>توشان از لطف خود برج حصین ده</p><p>ز مدح و آفرینت هوش‌ها را</p><p>چو خوش کردند همشان آفرین ده</p><p>جگرها را ز نغمه آب دادند</p><p>ز کوثرشان تو هم ماء معین ده</p><p>خمش کردم کریما حاجتت نیست</p><p>که گویندت چنان بخش و چنین ده</p><h2><a id="poem-4967" href="https://ganjoor.net/moulavi/shams/ghazalsh/sh2343">غزل شمارهٔ ۲۳۴۳</a></h2>
<p>ایا خورشید بر گردون سواره</p><p>به حیله کرده خود را چون ستاره</p><p>گهی باشی چو دل اندر میانه</p><p>گهی آیی نشینی بر کناره</p><p>گهی از دور دور استاده باشی</p><p>که من مرد غریبم در نظاره</p><p>گهی چون چاره غم‌ها را بسوزی</p><p>گهی گویی که این غم را چه چاره</p><p>تو پاره می‌کنی و هم بدوزی</p><p>که دل آن به که باشد پاره پاره</p><p>گهی دل را بگریانم چو طفلان</p><p>مرا گویی بجنبان گاهواره</p><p>گهی بر گیریم چون دایگان تو</p><p>گهی بر من نشینی چون سواره</p><p>گهی پیری نمایی گاه دومو</p><p>زمانی کودک و گه شیرخواره</p><p>زبونم یا زبونم تو گرفتی</p><p>زهی عیار و چست و حیله باره</p><h2><a id="poem-4968" href="https://ganjoor.net/moulavi/shams/ghazalsh/sh2344">غزل شمارهٔ ۲۳۴۴</a></h2>
<p>مبارک باد آمد ماه روزه</p><p>رهت خوش باد ای همراه روزه</p><p>شدم بر بام تا مه را ببینم</p><p>که بودم من به جان دلخواه روزه</p><p>نظر کردم کلاه از سر بیفتاد</p><p>سرم را مست کرد آن شاه روزه</p><p>مسلمانان سرم مست است از آن روز</p><p>زهی اقبال و بخت و جاه روزه</p><p>بجز این ماه ماهی هست پنهان</p><p>نهان چون ترک در خرگاه روزه</p><p>بدان مه ره برد آن کس که آید</p><p>در این مه خوش به خرمنگاه روزه</p><p>رخ چون اطلسش گر زرد گردد</p><p>بپوشد خلعت از دیباه روزه</p><p>دعاها اندر این مه مستجاب است</p><p>فلک‌ها را بدرد آه روزه</p><p>چو یوسف ملک مصر عشق گیرد</p><p>کسی کو صبر کرد در چاه روزه</p><p>سحوری کم زن ای نطق و خمش کن</p><p>ز روزه خود شوند آگاه روزه</p><p>بیا ای شمس دین و فخر تبریز</p><p>تویی سرلشکر اسپاه روزه</p><h2><a id="poem-4969" href="https://ganjoor.net/moulavi/shams/ghazalsh/sh2345">غزل شمارهٔ ۲۳۴۵</a></h2>
<p>چو بی‌گاه است و باران خانه خانه</p><p>صلای جمله یاران خانه خانه</p><p>چو جغدان چند این محروم بودن</p><p>به گرداگرد ویران خانه خانه</p><p>ایا اصحاب روشن دل شتابید</p><p>به کوری جمله کوران خانه خانه</p><p>ایا ای عاقل هشیار پرغم</p><p>دل ما را مشوران خانه خانه</p><p>به نقش دیو چند این عشقبازی</p><p>لقبشان کرده حوران خانه خانه</p><p>بدیدی دانه و خرمن ندیدی</p><p>بدین حالند موران خانه خانه</p><p>مکن چون و چرا بگذار یارا</p><p>چرا را با ستوران خانه خانه</p><p>در آن خانه سماع ختنه سور است</p><p>ولیکن با طهوران خانه خانه</p><p>بنا کرده‌ست شمس الدین تبریز</p><p>برای جمع عوران خانه خانه</p><h2><a id="poem-4970" href="https://ganjoor.net/moulavi/shams/ghazalsh/sh2346">غزل شمارهٔ ۲۳۴۶</a></h2>
<p>مکن راز مرا ای جان فسانه</p><p>شنیدستی مجالس بالامانه</p><p>شنیدستی که الدین النصیحه</p><p>نصیحت چیست جستن از میانه</p><p>شنیدستی که الفرقه عذاب</p><p>فراقش آتش آمد با زبانه</p><p>چو لا تاسو علی ما فات گفته‌ست</p><p>نمی‌ارزد به رنج دام دانه</p><p>چو فرموده‌ست حق کالصلح خیر</p><p>رها کن ماجرا را ای یگانه</p><p>هلا برجه که ان الله یدعوا</p><p>غریبی را رها کن رو به خانه</p><p>رها کن حرص را کالفقر فخری</p><p>چرا می ننگ داری زین نشانه</p><p>چو ره بگشاد ابیت عند ربی</p><p>چه باشد گر کم آید خشک نانه</p><p>تجلی ربه نی کم ز کوهی</p><p>بخوان بر خود مخوان این را فسانه</p><p>خدا با توست حاضر نحن اقرب</p><p>در آن زلفی و بی‌آگه چو شانه</p><p>ولی زان زلف شانه زنده گردد</p><p>بخوان قرآن نسوی تا بنانه</p><p>چو گفته‌ست انصتو ای طوطی جان</p><p>بپر خاموش و رو تا آشیانه</p><h2><a id="poem-4971" href="https://ganjoor.net/moulavi/shams/ghazalsh/sh2347">غزل شمارهٔ ۲۳۴۷</a></h2>
<p>خدایا رحمت خود را به من ده</p><p>دریدی پیرهن تو پیرهن ده</p><p>مرا صفرای تو سرگشته کرده‌ست</p><p>ز لطف خود مرا صفراشکن ده</p><p>اگر عالم به غم خوردن به پای است</p><p>مده غم را به من با بوالحزن ده</p><p>خدایا عمر نوح و عمر لقمان</p><p>و صد چندان بدان خوب ختن ده</p><p>سهیل روی تو اندر یمن تافت</p><p>مرا راهی به سوی آن یمن ده</p><h2><a id="poem-4972" href="https://ganjoor.net/moulavi/shams/ghazalsh/sh2348">غزل شمارهٔ ۲۳۴۸</a></h2>
<p>فریاد ز یار خشم کرده</p><p>سوگند به خشم و کینه خورده</p><p>برهم زده خانه را و ما را</p><p>حمال گرفته رخت برده</p><p>بر دل قفلی گران نهاده</p><p>او رفته کلید را سپرده</p><p>ای بی‌تو حیات تلخ گشته</p><p>ای بی‌تو چراغ عیش مرده</p><p>ای بی‌تو شراب درد گشته</p><p>ای بی‌تو سماع‌ها فسرده</p><p>ای سرخ و سپید بی‌تو ماندم</p><p>من زرد و شبم سیاه چرده</p><p>ای عشق تو پرده‌ها دریده</p><p>سر بیرون کن دمی ز پرده</p><h2><a id="poem-4973" href="https://ganjoor.net/moulavi/shams/ghazalsh/sh2349">غزل شمارهٔ ۲۳۴۹</a></h2>
<p>ای دیده راست راست دیده</p><p>چون دیده تو کجاست دیده</p><p>آن قطره بی‌وفا چه دیده‌ست</p><p>بحر گهر وفاست دیده</p><p>اجری خور توتیا چه بیند</p><p>اجری ده توتیاست دیده</p><p>ای آنک ز روز و شب برونی</p><p>روز و شب مر تو راست دیده</p><p>در پرتو آفتاب رویت</p><p>در رقص چو ذره‌هاست دیده</p><p>بد بی‌تو دو دیده دشمن جان</p><p>اکنون ز تو جان ماست دیده</p><p>ای دیده تان چو دل پریشان</p><p>در عین دل شماست دیده</p><p>هر دیده جدا جدا از آن است</p><p>کز دیده ما جداست دیده</p><p>چون دیده خدای را ببیند</p><p>گویی که مگر خداست دیده</p><p>چون دیده کوه بر حق افتاد</p><p>از هر سنگیش خاست دیده</p><p>زر شد همه کوه از تجلی</p><p>یعنی همه کیمیاست دیده</p><h2><a id="poem-4974" href="https://ganjoor.net/moulavi/shams/ghazalsh/sh2350">غزل شمارهٔ ۲۳۵۰</a></h2>
<p>آمد مه و لشکر ستاره</p><p>خورشید گریخت یک سواره</p><p>آن مه که ز روز و شب برون است</p><p>کو چشم که تا کند نظاره</p><p>چشمی که مناره را نبیند</p><p>چون بیند مرغ بر مناره</p><p>ابر دل ما ز عشق این مه</p><p>گه گردد جمع و گاه پاره</p><p>چون عشق تو زاد حرص تو مرد</p><p>بی‌کار شوی هزارکاره</p><p>چون آخر کار لعل گردد</p><p>بی‌کار نبوده‌ست خاره</p><p>گر بر سر کوی عشق بینی</p><p>سرهای بریده بر قناره</p><p>مگریز درآ تمام بنگر</p><p>زنده شده گشتگان دوباره</p><h2><a id="poem-4975" href="https://ganjoor.net/moulavi/shams/ghazalsh/sh2351">غزل شمارهٔ ۲۳۵۱</a></h2>
<p>دیدی که چه کرد آن یگانه</p><p>برساخت پریر یک بهانه</p><p>ما را و تو را کجا فرستاد</p><p>او ماند و دو سه پری خانه</p><p>ما را بفریفت ما چه باشیم</p><p>با آن حرکات ساحرانه</p><p>آن سلسله کو به دست دارد</p><p>بربندد گردن زمانه</p><p>از سنگ برون کشید مکری</p><p>شاباش زهی شکر فسانه</p><p>بست او گرهی میان ابرو</p><p>گم گشت خرد از این میانه</p><p>بر درگه او است دل چو مسمار</p><p>بردوخته خویش بر ستانه</p><p>بر مرکب مملکت سوار او است</p><p>در دست وی است تازیانه</p><p>گر او کمر کهی بگیرد</p><p>که را چو کهی کند کشانه</p><p>خود آن که قاف همچو سیمرغ</p><p>کرده‌ست به کویش آشیانه</p><p>از شرم عقیق درفشانش</p><p>درها بگداخت دانه دانه</p><p>بادی که ز عشق او است در تن</p><p>ساکن نشود به رازیانه</p><p>عشاق مذکرند وین خلق</p><p>درمانده‌اند در مثانه</p><p>ساقی درده قدح که ماییم</p><p>مخمور ز باده شبانه</p><p>آبی برزن که آتش دل</p><p>بر چرخ همی‌زند زبانه</p><p>در دست همیشه مصحفم بود</p><p>وز عشق گرفته‌ام چغانه</p><p>اندر دهنی که بود تسبیح</p><p>شعر است و دوبیتی و ترانه</p><p>بس صومعه‌ها که سیل بربود</p><p>چه سیل که بحر بی‌کرانه</p><p>هشیار ز من فسانه ناید</p><p>مانند رباب بی‌کمانه</p><p>مستم کن و برپران چو تیرم</p><p>بشنو قصص بنی کنانه</p><p>چون مست بود ز باده حق</p><p>شهباز شود کمین سمانه</p><p>بی‌خویش گذر کند ز دیوار</p><p>بر روی هوا شود روانه</p><p>باخویش ز حق شوند و بی‌خویش</p><p>می‌ها بکشند عاشقانه</p><p>دیدم که لبش شراب نوشد</p><p>کی دید ز لب می مغانه</p><p>و آن گاه چی می می خدایی</p><p>نه از خنب فلان و یا فلانه</p><p>ماهی ز کنار چرخ درتافت</p><p>گم گشت دلم از این میانه</p><p>این طرفه که شخص بی‌دل و جان</p><p>چون چنگ همی‌کند فغانه</p><p>مشنو غم عشق را ز هشیار</p><p>کو سردلب است و سردچانه</p><p>هرگز دیدی تو یا کسی دید</p><p>یخدان ز آتش دهد نشانه</p><p>دم درکش و فضل و فن رها کن</p><p>با باز چه فن زند سمانه</p><h2><a id="poem-4976" href="https://ganjoor.net/moulavi/shams/ghazalsh/sh2352">غزل شمارهٔ ۲۳۵۲</a></h2>
<p>یک جام ز صد هزار جان به</p><p>برخیز و قماش ما گرو نه</p><p>ما از خود خویش توبه کردیم</p><p>ما هیچ نمی‌رویم از این ده</p><p>یک رنگ کند شراب ما را</p><p>تا هر دو یکی شود که و مه</p><p>درویش ز خویشتن تهی شد</p><p>پر ده تو شراب فقر پر ده</p><p>برخیز و به زه کن آن کمان را</p><p>ماییم کمان و باده چون زه</p><p>برجای بماند عقل پرفعل</p><p>این است سزای پیر فربه</p><p>ما غم نخوریم خود کی دیده‌ست</p><p>تو بار کشی و او کند عه</p><p>بگریز ز غم به سوی شه رو</p><p>وز خانه عاریت برون جه</p><h2><a id="poem-4977" href="https://ganjoor.net/moulavi/shams/ghazalsh/sh2353">غزل شمارهٔ ۲۳۵۳</a></h2>
<p>جان آمده در جهان ساده</p><p>وز مرکب تن شده پیاده</p><p>سیل آمد و درربود جان را</p><p>آن سیل ز بحرها زیاده</p><p>جان آب لطیف دیده خود را</p><p>در خویش دو چشم را گشاده</p><p>از خود شیرین چنانک شکر</p><p>وز خویش بجوش همچو باده</p><p>خلقان بنهاده چشم در جان</p><p>جان چشم به خویش درنهاده</p><p>خود را هم خویش سجده کرده</p><p>بی‌ساجد و مسجد و سجاده</p><p>هم بر لب خویش بوسه داده</p><p>کای شادی جان و جان شاده</p><p>هر چیز ز همدگر بزاید</p><p>ای جان تو ز هیچ کس نزاده</p><p>می‌راند سوی شهر تبریز</p><p>جان چون شتر و بدن قلاده</p><h2><a id="poem-4978" href="https://ganjoor.net/moulavi/shams/ghazalsh/sh2354">غزل شمارهٔ ۲۳۵۴</a></h2>
<p>ای بی تو حیات‌ها فسرده</p><p>وی بی‌تو سماع مرده مرده</p><p>ما بر در عشق حلقه کوبان</p><p>تو قفل زده کلید برده</p><p>هر آتش زنده از دم توست</p><p>رحم آر بر این دم شمرده</p><p>خامیم بیا بسوز ما را</p><p>در آتش عشق همچو خرده</p><p>چون موسی شیر کس نگیریم</p><p>با شیر توایم خوی کرده</p><p>در پرده مباش ای چو دیده</p><p>خوش نیست به پیش دیده پرده</p><p>کم گوی ز عشق و عشق می‌خور</p><p>گفتن نبود چنانک خورده</p><h2><a id="poem-4979" href="https://ganjoor.net/moulavi/shams/ghazalsh/sh2355">غزل شمارهٔ ۲۳۵۵</a></h2>
<p>ای دوش ز دست ما رهیده</p><p>امشب نرهی به جان و دیده</p><p>در پنجه ماست دامن تو</p><p>ای دست در آستین کشیده</p><p>حیلت بگذار و آب و روغن</p><p>ماییم هریسه رسیده</p><p>چشم من و چشم تو حریفند</p><p>ای چشم ز چشم تو چریده</p><p>ای داده مرا شراب گلگون</p><p>گل از رخ زرد من دمیده</p><p>زلف چو رسن چو برفشاندی</p><p>از عشق چو چنبرم خمیده</p><p>رفتی و ز چشم من بریدی</p><p>خون آید لاشک از بریده</p><p>بر گرد خیال تو دوانیم</p><p>ای بر سر ما غمت دویده</p><p>بر روزن تو چرا نپرد</p><p>مرغی ز قفس به جان رهیده</p><p>خامش کردم که جمله عیبیم</p><p>ای با همه عیبمان خریده</p><h2><a id="poem-4980" href="https://ganjoor.net/moulavi/shams/ghazalsh/sh2356">غزل شمارهٔ ۲۳۵۶</a></h2>
<p>ماییم قدیم عشق باره</p><p>باقی دگران همه نظاره</p><p>نظارگیان ملول گشتند</p><p>ماند این دم گرم شعله خواره</p><p>چون چرخ حریف آفتابیم</p><p>پنهان نشویم چون ستاره</p><p>انگشت نما و شهره گشتیم</p><p>چون اشتر بر سر مناره</p><p>از ما بنماند جز خیالی</p><p>و آن نیز برفت پاره پاره</p><p>مردان طریق چاره جستند</p><p>با هستی خود نبود چاره</p><p>در آتش عشق صف کشیدند</p><p>چون آهن و مس و سنگ خاره</p><p>مردانه تمام غرق گشتند</p><p>اندر دریای بی‌کناره</p><h2><a id="poem-4981" href="https://ganjoor.net/moulavi/shams/ghazalsh/sh2357">غزل شمارهٔ ۲۳۵۷</a></h2>
<p>ای گشته دلت چو سنگ خاره</p><p>با خاره و سنگ چیست چاره</p><p>با خاره چه چاره شیشه‌ها را</p><p>جز آنک شوند پاره پاره</p><p>زان می‌خندی چو صبح صادق</p><p>تا پیش تو جان دهد ستاره</p><p>تا عشق کنار خویش بگشاد</p><p>اندیشه گریخت بر کناره</p><p>چون صبر بدید آن هزیمت</p><p>او نیز بجست یک سواره</p><p>شد صبر و خرد بماند سودا</p><p>می‌گرید و می‌کند حراره</p><p>خلقی ز جدایی عصیرت</p><p>بر راه فتاده چون عصاره</p><p>هر چند شده‌ست خون جگرشان</p><p>چستند در این ره و چه کاره</p><p>بیگانه شدیم بهر این کار</p><p>با عقل و دل هزارکاره</p><p>العشق حقیقه الاماره</p><p>و الشعر طباله الاماره</p><p>احذر فامیرنا مغیر</p><p>کل سحر لدیه غاره</p><p>اترک هذا وصف فراقا</p><p>تنشق لهوله العباره</p><p>بگریخت امام ای مؤذن</p><p>خاموش فرورو از مناره</p><h2><a id="poem-4982" href="https://ganjoor.net/moulavi/shams/ghazalsh/sh2358">غزل شمارهٔ ۲۳۵۸</a></h2>
<p>ماییم و دو چشم و جان خیره</p><p>بنگر تو به عاشقان خیره</p><p>تو چون مه و ما به گرد رویت</p><p>سرگشته چو آسمان خیره</p><p>عقل است شبان به گرد احوال</p><p>فریاد از این شبان خیره</p><p>در دیده هزار شمع رخشان</p><p>وین دیده چو شمعدان خیره</p><p>از شرق به غرب موج نور است</p><p>سر می‌کند از نهان خیره</p><p>بیرون ز جهان مرده شاهی است</p><p>وز عشق یکی جهان خیره</p><p>گویی که مرا از او نشان ده</p><p>خیره چه دهد نشان خیره</p><p>از چشم سیه سپید پرخون</p><p>کز چشم بود زبان خیره</p><p>در روی صلاح دین تو بنگر</p><p>تا دریابی بیان خیره</p><h2><a id="poem-4983" href="https://ganjoor.net/moulavi/shams/ghazalsh/sh2359">غزل شمارهٔ ۲۳۵۹</a></h2>
<p>آن سفره بیار و در میان نه</p><p>و آن کاسه به پیش عاشقان نه</p><p>انبوه بریز نان که زشت است</p><p>کآواز دهد کسی که نان نه</p><p>تن را چو بنان شکار کردی</p><p>جان را برگیر و پیش جان نه</p><p>امروز قیامت تو برخاست</p><p>برخیز قدم بر آسمان نه</p><p>از آتش عشق نردبان ساز</p><p>بر گنبد چرخ نردبان نه</p><p>ای زهره ز چشم‌های هندو</p><p>ترکانه تو تیر در کمان نه</p><p>گر سینه زیان کند ز زخمت</p><p>زخمی دیگر بر آن زیان نه</p><p>چون نکته ز راه چشم گویی</p><p>ما را همه مهر بر دهان نه</p><p>ای اشک چو رفتی از در چشم</p><p>آن جا رو و سر بر آستان نه</p><h2><a id="poem-4984" href="https://ganjoor.net/moulavi/shams/ghazalsh/sh2360">غزل شمارهٔ ۲۳۶۰</a></h2>
<p>ای نقد تو را زکات نسیه</p><p>بازآ ز خدا جزات نسیه</p><p>آید ز خدا جزای خیرت</p><p>در نقد بلا نجات نسیه</p><p>پیش از تو جهات نقد بوده‌ست</p><p>از شومی تو جهات نسیه</p><p>این دولت تازه بی‌تو بادا</p><p>ای طلعت تو بیات نسیه</p><p>زیرا که به فال نحس هستت</p><p>مرگ نقد و حیات نسیه</p><p>بر تو همه چیز نسیه بادا</p><p>الا نبود ممات نسیه</p><p>چون جرم تو نقد و توبه نسیه‌ست</p><p>دادت امشب برات نسیه</p><h2><a id="poem-4985" href="https://ganjoor.net/moulavi/shams/ghazalsh/sh2361">غزل شمارهٔ ۲۳۶۱</a></h2>
<p>ای روز مبارک و خجسته</p><p>ما جمع و تو در میان نشسته</p><p>ای همنفس همیشه پیش آ</p><p>تا زنده شود دمی شکسته</p><p>پیغام دل است این دو سه حرف</p><p>بشنو سخن شکسته بسته</p><p>یک بار بگو که بنده من</p><p>کزاد شوم ز رنج و رسته</p><p>آن دست ز روی خویش برگیر</p><p>تا گل چینیم دسته دسته</p><p>یک بار دگر شکرفشان کن</p><p>طوطی نگر از قفس برسته</p><h2><a id="poem-4986" href="https://ganjoor.net/moulavi/shams/ghazalsh/sh2362">غزل شمارهٔ ۲۳۶۲</a></h2>
<p>ای دو چشمت جاودان را نکته‌ها آموخته</p><p>جان‌ها را شیوه‌های جان فزا آموخته</p><p>هر چه در عالم دری بسته‌ست مفتاحش تویی</p><p>عشق شاگرد تو است و درگشا آموخته</p><p>از برای صوفیان صاف بزم آراسته</p><p>وانگهانی صوفیان را الصلا آموخته</p><p>وز میان صوفیان آن صوفی محبوب را</p><p>سر معشوقی مطلق در خلاء آموخته</p><p>و آن دگر را ز امتحان اندر فراق انداخته</p><p>سر سر عاشقانش در بلا آموخته</p><p>عشق را نیمی نیاز و نیم دیگر بی‌نیاز</p><p>این اجابت یافته و آن خود دعا آموخته</p><p>پیش آب لطف او بین آتشی زانو زده</p><p>همچو افلاطون حکمت صد دوا آموخته</p><p>با دعا و با اجابت نقب کرده نیم شب</p><p>سوی عیاران رند و صد دغا آموخته</p><p>پرجفایانی که ایشان با همه کافردلی</p><p>مر وفا را گوش مالیده وفا آموخته</p><p>زخم و آتش‌های پنهانی است اندر چشمشان</p><p>کهنان را همچو آیینه صفا آموخته</p><p>جمله ایشان بندگان شمس تبریزی شده</p><p>در تجلی‌های او نور لقا آموخته</p><h2><a id="poem-4987" href="https://ganjoor.net/moulavi/shams/ghazalsh/sh2363">غزل شمارهٔ ۲۳۶۳</a></h2>
<p>ای ز هندستان زلفت رهزنان برخاسته</p><p>نعره از مردان مرد و از زنان برخاسته</p><p>آتش رخسار تو در بیشه جان‌ها زده</p><p>دود جان‌ها برشده هفت آسمان برخاسته</p><p>جوی‌های شیر و می پنهان روان کرده ز جان</p><p>وز معانی ساقیان همچو جان برخاسته</p><p>کفر را سرمه کشیده تا بدیده کفر نیز</p><p>شاهد دین را میان مؤمنان برخاسته</p><p>تن چو دیوار و پس دیوار افتاده دلی</p><p>در بیان حال آن دل این زبان برخاسته</p><p>رو خرابی‌ها نگر در خانه هستی ز عشق</p><p>سقف خانه درشکسته آستان برخاسته</p><p>گر چه گوید فارغم از عاشقان لیکن از او</p><p>بر سر هر عاشقی صد مهربان برخاسته</p><p>شمس تبریزی چو کان عشق باقی را نمود</p><p>خون دل یاقوت وار از عکس آن برخاسته</p><h2><a id="poem-4988" href="https://ganjoor.net/moulavi/shams/ghazalsh/sh2364">غزل شمارهٔ ۲۳۶۴</a></h2>
<p>ای ز هجرانت زمین و آسمان بگریسته</p><p>دل میان خون نشسته عقل و جان بگریسته</p><p>چون به عالم نیست یک کس مر مکانت را عوض</p><p>در عزای تو مکان و لامکان بگریسته</p><p>جبرئیل و قدسیان را بال و پر ازرق شده</p><p>انبیا و اولیا را دیدگان بگریسته</p><p>اندر این ماتم دریغا تاب گفتارم نماند</p><p>تا مثالی وانمایم کان چنان بگریسته</p><p>چون از این خانه برفتی سقف دولت درشکست</p><p>لاجرم دولت بر اهل امتحان بگریسته</p><p>در حقیقت صد جهان بودی نبودی یک کسی</p><p>دوش دیدم آن جهان بر این جهان بگریسته</p><p>چو ز دیده دور گشتی رفت دیده در پیت</p><p>جان پی دیده بمانده خون چکان بگریسته</p><p>غیرت تو گر نبودی اشک‌ها باریدمی</p><p>همچنین به خون چکان دل در نهان بگریسته</p><p>مشک‌ها باید چه جای اشک‌ها در هجر تو</p><p>هر نفس خونابه گشته هر زمان بگریسته</p><p>ای دریغا ای دریغا ای دریغا ای دریغ</p><p>بر چنان چشم عیان چشم گمان بگریسته</p><p>شه صلاح الدین برفتی ای همای گرم رو</p><p>از کمان جستی چو تیر و آن کمان بگریسته</p><p>بر صلاح الدین چه داند هر کسی بگریستن</p><p>هم کسی باید که داند بر کسان بگریسته</p><h2><a id="poem-4989" href="https://ganjoor.net/moulavi/shams/ghazalsh/sh2365">غزل شمارهٔ ۲۳۶۵</a></h2>
<p>ای ز گلزار جمالت یاسمن پا کوفته</p><p>وز صواب هر خطایت صد ختن پا کوفته</p><p>ای بزاده حسن تو بی‌واسطه هر مرد و زن</p><p>وآنگه اندر باغ عشقت مرد و زن پا کوفته</p><p>ای رخ شاهانه‌ات آورده جان پروانه‌ای</p><p>صد هزاران شمع دل اندر لگن پا کوفته</p><p>ای دماغ عاشقان پرباده منصوریت</p><p>تا دو صد حلاج عشقت بر رسن پا کوفته</p><p>لاغری جان ز ذوقت آن چنان فربه شده</p><p>می‌نگنجد در جهان در خویشتن پا کوفته</p><p>هدهدان اندر قفس چون زان سلیمان خوش شدند</p><p>راه پریدن نبد تا در وطن پا کوفته</p><p>جان عاشق لامکان و این بدن سایه الست</p><p>آفتاب جان به رقص و این بدن پا کوفته</p><p>قهقهه شادان عشقش کرد مجلس پرشکر</p><p>بوالحزن شادان شده با بوالحسن پا کوفته</p><p>روی و چشم شمس تبریزی گل و نسرین بکاشت</p><p>در میان نرگس و گل جسم من پا کوفته</p><h2><a id="poem-4990" href="https://ganjoor.net/moulavi/shams/ghazalsh/sh2366">غزل شمارهٔ ۲۳۶۶</a></h2>
<p>ای سراندازان همه در عشق تو پا کوفته</p><p>گوهر جان همچو موسی روی دریا کوفته</p><p>زیر این هفت آسیا هستی ما را خوش بکوب</p><p>روشنایی کی فزاید سرمه ناکوفته</p><p>عاشقان با عاقلان اندرنیامیزد از آنک</p><p>درنیامیزد کسی ناکوفته با کوفته</p><p>عاقلان از مور مرده درکشند از احتیاط</p><p>عاشقان از لاابالی اژدها را کوفته</p><p>مردم چشم از خیالت چون شود پی کوب عشق</p><p>فرق‌ها پیدا شود از کوفته تا کوفته</p><p>از شکار تو به بیشه جان شیران خون شده</p><p>در هوای قاف قربت پر عنقا کوفته</p><p>عشق چون خورشید دامن گستریده بر زمین</p><p>عاشقان چون اخترانش راه بالا کوفته</p><p>لا چو لالایان زده بر عاشقانش دست رد</p><p>غیرت الا شده بر مغز لالا کوفته</p><p>حاجیان راه جان خسته نگردند از نشاط</p><p>اشترانشان زیر بار از راه اعضا کوفته</p><p>ساربان این غزل گو تا ز بعد خستگی</p><p>اشتران را مست بینی راه بطحا کوفته</p><h2><a id="poem-4991" href="https://ganjoor.net/moulavi/shams/ghazalsh/sh2367">غزل شمارهٔ ۲۳۶۷</a></h2>
<p>تا چه عشق است آن صنم را با دل پرخون شده</p><p>هر زمان گوید که چونی ای دل بی‌چون شده</p><p>دم به دم او کف خود را از دلم پرخون کند</p><p>تا ز دست دست او خون دلم جیحون شده</p><p>نام عاشق بر من و او را ز من خود صبر نیست</p><p>عشق معشوقم ز حد عشق من افزون شده</p><p>چونک کردم رو به بالا من بدیدم یک مهی</p><p>فتنه خورشید گشته آفت گردون شده</p><p>ذره‌ها اندر هوا و قطره‌ها در بحرها</p><p>در دماغ عاشقانش باده و افیون شده</p><p>واعظ عقل اندرآمد من نصیحت کردمش</p><p>خیز مجلس سرد کردی ای چو افلاطون شده</p><p>پیش شمس الدین تبریزی برو کز رحمتش</p><p>مردگان کهنه بینی عاشق و مجنون شده</p><h2><a id="poem-4992" href="https://ganjoor.net/moulavi/shams/ghazalsh/sh2368">غزل شمارهٔ ۲۳۶۸</a></h2>
<p>ای به میدان‌های وحدت گوی شاهی باخته</p><p>جمله را عریان بدیده کس تو را نشناخته</p><p>عقل کل کژچشم گشته از کمال غیرتت</p><p>وز کژی پنداشته کو مر تو را انداخته</p><p>ای چراغ و چشم عالم در جهان فرد آمدی</p><p>تا در اسرار جهان تو صد جهان پرداخته</p><p>ای که طاووس بهار از عشق رویت جلوه گر</p><p>بر درخت جسم جان نالان شده چون فاخته</p><p>از برای ما تو آتش را چو گلشن داشته</p><p>وز برای ما تو دریا را چو کشتی ساخته</p><p>شمس تبریزی جهان را چون تو پر کردی ز حسن</p><p>من جهان روح را از غیر عشقت آخته</p><h2><a id="poem-4993" href="https://ganjoor.net/moulavi/shams/ghazalsh/sh2369">غزل شمارهٔ ۲۳۶۹</a></h2>
<p>چشم بگشا جان‌ها بین از بدن بگریخته</p><p>جان قفس را درشکسته دل ز تن بگریخته</p><p>صد هزاران عقل‌ها بین جان‌ها پرداخته</p><p>صد هزاران خویشتن بی‌خویشتن بگریخته</p><p>گر گریزد صد هزاران جان و دل من فارغم</p><p>چون درآمد مست و خندان آن ز من بگریخته</p><p>صد هزاران تشنه ز استسقا بگفته ترک جان</p><p>صد هزاران بلبل آن سو از چمن بگریخته</p><h2><a id="poem-4994" href="https://ganjoor.net/moulavi/shams/ghazalsh/sh2370">غزل شمارهٔ ۲۳۷۰</a></h2>
<p>این چه باد صرصر است از آسمان پویان شده</p><p>صد هزاران کشتی از وی مست و سرگردان شده</p><p>مخلص کشتی ز باد و غرقه کشتی ز باد</p><p>هم بدو زنده شده‌ست و هم بدو بی‌جان شده</p><p>باد اندر امر یزدان چون نفس در امر تو</p><p>ز امر تو دشنام گشته وز تو مدحت خوان شده</p><p>بادها را مختلف از مروحه تقدیر دان</p><p>از صبا معمور عالم با وبا ویران شده</p><p>باد را یا رب نمودی مروحه پنهان مدار</p><p>مروحه دیدن چراغ سینه پاکان شده</p><p>هر که بیند او سبب باشد یقین صورت پرست</p><p>و آنک بیند او مسبب نور معنی دان شده</p><p>اهل صورت جان دهند از آرزوی شبه‌ای</p><p>پیش اهل بحر معنی درها ارزان شده</p><p>شد مقلد خاک مردان نقل‌ها ز ایشان کند</p><p>و آن دگر خاموش کرده زیر زیر ایشان شده</p><p>چشم بر ره داشت پوینده قراضه می‌بچید</p><p>آن قراضه چین ره را بین کنون در کان شده</p><p>همچو مادر بر بچه لرزیم بر ایمان خویش</p><p>از چه لرزد آن ظریف سر به سر ایمان شده</p><p>همچو ماهی می‌گدازی در غم سرلشکری</p><p>بینمت چون آفتابی بی‌حشم سلطان شده</p><p>چند گویی دود برهان است بر آتش خمش</p><p>بینمت بی‌دود آتش گشته و برهان شده</p><p>چند گشت و چند گردد بر سرت کیوان بگو</p><p>بینمت همچون مسیحا بر سر کیوان شده</p><p>ای نصیبه جو ز من که این بیار و آن بیار</p><p>بینمت رسته از این و آن و آن و آن شده</p><p>بس کن ای مست معربد ناطق بسیارگو</p><p>بینمت خاموش گویان چون کفه میزان شده</p><h2><a id="poem-4995" href="https://ganjoor.net/moulavi/shams/ghazalsh/sh2371">غزل شمارهٔ ۲۳۷۱</a></h2>
<p>کی بود خاک صنم با خون ما آمیخته</p><p>خوش بود این جسم‌ها با جان‌ها آمیخته</p><p>این صدف‌های دل ما با چنین درد فراق</p><p>با گهرهای صفای باوفا آمیخته</p><p>روز و شب با هم نشسته آب و آتش هم قرین</p><p>لطف و قهری جفت و دردی با صفا آمیخته</p><p>وصل و هجران صلح کرده کفر ایمان یک شده</p><p>بوی وصل شاه ما اندر صبا آمیخته</p><p>گرگ یوسف خلق گشته گرگی از وی گم شده</p><p>بوی پیراهن رسیده با عما آمیخته</p><p>خاک خاکی ترک کرده تیرگی از وی شده</p><p>آب همچون باده با نور صفا آمیخته</p><p>شادیا روزی که آن معشوق جان‌های لقا</p><p>آمده در بزم مست و با شما آمیخته</p><p>مست کرده جمله را زان غمزه مخمور خویش</p><p>تا ز مستی اجنبی با آشنا آمیخته</p><p>تا ز بسیاری شراب ابلیس چون آدم شده</p><p>لعنت ابلیس هم با اصطفا آمیخته</p><p>آن در بسته ابد بگشاده از مفتاح لطف</p><p>قفل‌های بی‌وفایی با وفا آمیخته</p><p>سر سر شمس دین مخدوم ما پیدا شده</p><p>تا ببینی بنده با وصف خدا آمیخته</p><p>ای خداوند شمس دین فریاد از این حرف رهی</p><p>ز آنک هر حرفی از این با اژدها آمیخته</p><p>یک دمی مهلت دهم تا پستتر گیرم سخن</p><p>ز آنک تند است این سخن با کبریا آمیخته</p><p>در ره عشاق حضرت گو که از هر محنتش</p><p>صد هزاران لطف باشد با بلا آمیخته</p><p>قطره زهر و هزاران تنگ تریاق شفا</p><p>نفخه عیسی دولت با وبا آمیخته</p><p>خواری آن جا با عزیزی عهد بسته یک شده</p><p>پستی آن جا از طبیعت با علا آمیخته</p><p>جان بود ارزان به نرخ خاک پیش جان جان</p><p>گر چه این جا هست جان‌ها با غلا آمیخته</p><p>از پی آن جان جان جان‌ها چنان گوهر شده</p><p>مس جان با جان جان چون کیمیا آمیخته</p><p>آخر دور جهان با اولش یک سر شده</p><p>ابتدای ابتدا با انتها آمیخته</p><p>در سرای بخت رو یعنی که تبریز صفا</p><p>تا ببینی این سرا با آن سرا آمیخته</p><h2><a id="poem-4996" href="https://ganjoor.net/moulavi/shams/ghazalsh/sh2372">غزل شمارهٔ ۲۳۷۲</a></h2>
<p>هله بحری شو و در رو مکن از دور نظاره</p><p>که بود در تک دریا کف دریا به کناره</p><p>چو رخ شاه بدیدی برو از خانه چو بیذق</p><p>رخ خورشید چو دیدی هله گم شو چو ستاره</p><p>چو بدان بنده نوازی شده‌ای پاک و نمازی</p><p>همگان را تو صلا گو چو مؤذن ز مناره</p><p>تو در این ماه نظر کن که دلت روشن از او شد</p><p>تو در این شاه نگه کن که رسیده‌ست سواره</p><p>نه بترسم نه بلرزم چو کشد خنجر عزت</p><p>به خدا خنجر او را بدهم رشوت و پاره</p><p>کی بود آب که دارد به لطافت صفت او</p><p>که دو صد چشمه برآرد ز دل مرمر و خاره</p><p>تو همه روز برقصی پی تتماج و حریره</p><p>تو چه دانی هوس دل پی این بیت و حراره</p><p>چو بدیدم بر سیمش ز زر و سیم نفورم</p><p>که نفور است نسیمش ز کف سیم شماره</p><p>تو از آن بار نداری که سبکسار چو بیدی</p><p>تو از آن کار نداری که شدستی همه کاره</p><p>همه حجاج برفته حرم و کعبه بدیده</p><p>تو شتر هم نخریده که شکسته‌ست مهاره</p><p>بنگر سوی حریفان که همه مست و خرابند</p><p>تو خمش باش و چنان شو هله ای عربده باره</p><h2><a id="poem-4997" href="https://ganjoor.net/moulavi/shams/ghazalsh/sh2373">غزل شمارهٔ ۲۳۷۳</a></h2>
<p>مشنو حیلت خواجه هله ای دزد شبانه</p><p>بشلولم بشلولم مجه از روزن خانه</p><p>بمشو غره پرستش بمده ریش به دستش</p><p>وگرت شاه کند او که تویی یار یگانه</p><p>سوی صحرای عدم رو به سوی باغ ارم رو</p><p>می بی‌درد نیابی تو در این دور زمانه</p><p>به شه بنده نوازی تو بپر باز چو بازی</p><p>به خدا لقمه بازان نخورد هیچ سمانه</p><p>بخورم گر نخورم من بنهد در دهن من</p><p>بروم گر نروم من کندم گوش کشانه</p><p>همه میرند ولیکن همه میرند به پیشت</p><p>همه تیر ای مه مه رو نپرد سوی نشانه</p><p>ز چه افروخت خیالش رخ خورشیدصفت را</p><p>ز کی آموخت خدایا عجب این فعل و بهانه</p><p>چو تو را حسن فزون شد خردم صید جنون شد</p><p>چو مرا درد فزون شد بده آن درد مغانه</p><p>چو تو جمعیت جمعی تو در این جمع چو شمعی</p><p>چو در این حلقه نگینی مجه ای جان زمانه</p><p>تو اگر نوش حدیثی ز حدیثان خوش او</p><p>تو مگو تا که بگوید لب آن قندفسانه</p><h2><a id="poem-4998" href="https://ganjoor.net/moulavi/shams/ghazalsh/sh2374">غزل شمارهٔ ۲۳۷۴</a></h2>
<p>هله صیاد نگویی که چه دام است و چه دانه</p><p>که چو سیمرغ ببیند بجهد مست ز لانه</p><p>بجز از دست فلانی مستان باده که آن می</p><p>برهاند دل و جان را ز فسون و ز فسانه</p><p>بخورد عشق جهان را چو عصا از کف موسی</p><p>به زبانی که بسوزد همه را همچو زبانه</p><p>نه سماع است نه بازی که کمندی است الهی</p><p>منگر سست به نخوت تو در این بیت و ترانه</p><p>نبود هیچ غری را غم دلاله و شاهد</p><p>نبود هیچ کلی را غم شانه گر و شانه</p><p>به دهان تو چنین تیغ نهاده‌ست نهنده</p><p>مثل کارد که گیرد بر تیغی به دهانه</p><p>که خیالات سفیهان همه دربان الهند</p><p>نگذارند سگان را سوی درگاه و ستانه</p><p>نگذارند غران را که درآیند به لشکر</p><p>که بخندد لب دشمن ز کر و فر زنانه</p><p>چو ندیده‌ست نشانه نبود اسپر و تیرش</p><p>چو نخورده‌ست دوگانه نبود مرد یگانه</p><h2><a id="poem-4999" href="https://ganjoor.net/moulavi/shams/ghazalsh/sh2375">غزل شمارهٔ ۲۳۷۵</a></h2>
<p>سوی اطفال بیامد به کرم مادر روزه</p><p>مهل ای طفل به سستی طرف چادر روزه</p><p>بنگر روی ظریفش بخور آن شیر لطیفش</p><p>به همان کوی وطن کن بنشین بر در روزه</p><p>بنگر دست رضا را که بهاری است خدا را</p><p>بنگر جنت جان را شده پرعبهر روزه</p><p>هله ای غنچه نازان چه ضعیفی و چه یازان</p><p>چو رسن باز بهاری بجه از چنبر روزه</p><p>تو گلا غرقه خونی ز چیی دلخوش و خندان</p><p>مگر اسحاق خلیلی خوشی از خنجر روزه</p><p>ز چیی عاشق نانی بنگر تازه جهانی</p><p>بستان گندم جانی هله از بیدر روزه</p><h2><a id="poem-5000" href="https://ganjoor.net/moulavi/shams/ghazalsh/sh2376">غزل شمارهٔ ۲۳۷۶</a></h2>
<p>صنما از آنچ خوردی بهل اندکی به ما ده</p><p>غم تو به توی ما را تو به جرعه‌ای صفا ده</p><p>که غم تو خورد ما را چه خراب کرد ما را</p><p>به شراب شادی افزا غم و غصه را سزا ده</p><p>ز شراب آسمانی که خدا دهد نهانی</p><p>بنهان ز دست خصمان تو به دست آشنا ده</p><p>بنشان تو جنگ‌ها را بنواز چنگ‌ها را</p><p>ز عراق و از سپاهان تو به چنگ ما نوا ده</p><p>سر خم چو برگشایی دو هزار مست تشنه</p><p>قدح و کدو بیارند که مرا ده و مرا ده</p><p>صنما ببین خزان را بنگر برهنگان را</p><p>ز شراب همچو اطلس به برهنگان قبا ده</p><p>به نظاره جوانان بنشسته‌اند پیران</p><p>به می جوان تازه دو سه پیر را عصا ده</p><p>به صلاح دین به زاری برسی که شهریاری</p><p>ملک و شراب داری ز شراب جان عطا ده</p><h2><a id="poem-5001" href="https://ganjoor.net/moulavi/shams/ghazalsh/sh2377">غزل شمارهٔ ۲۳۷۷</a></h2>
<p>ای خداوند یکی یار جفاکارش ده</p><p>دلبری عشوه ده سرکش خون خوارش ده</p><p>تا بداند که شب ما به چه سان می‌گذرد</p><p>غم عشقش ده و عشقش ده و بسیارش ده</p><p>چند روزی جهت تجربه بیمارش کن</p><p>با طبیبی دغلی پیشه سر و کارش ده</p><p>ببرش سوی بیابان و کن او را تشنه</p><p>یک سقایی حجری سینه سبکسارش ده</p><p>گمرهش کن که ره راست نداند سوی شهر</p><p>پس قلاوز کژ بیهده رفتارش ده</p><p>عالم از سرکشی آن مه سرگشته شدند</p><p>مدتی گردش این گنبد دوارش ده</p><p>کو صیادی که همی‌کرد دل ما را پار</p><p>زو ببر سنگ دلی و دل پیرارش ده</p><p>منکر پار شده‌ست او که مرا یاد نماند</p><p>ببر انکار از او و دم اقرارش ده</p><p>گفتم آخر به نشانی که به دربان گفتی</p><p>که فلانی چو بیاید بر ما بارش ده</p><p>گفت آمد که مرا خواجه ز بالا گیرد</p><p>رو بجو همچو خودی ابله و آچارش ده</p><p>بس کن ای ساقی و کس را چو رهی مست مکن</p><p>ور کنی مست بدین حد ره هموارش ده</p><h2><a id="poem-5002" href="https://ganjoor.net/moulavi/shams/ghazalsh/sh2378">غزل شمارهٔ ۲۳۷۸</a></h2>
<p>صد خمار است و طرب در نظر آن دیده</p><p>که در آن روی نظر کرده بود دزدیده</p><p>صد نشاط است و هوس در سر آن سرمستی</p><p>که رخ خود به کف پاش بود مالیده</p><p>عشوه و مکر زمانه نپذیرد گوشی</p><p>که سلام از لب آن یار بود بشنیده</p><p>پیچ زلفش چو ندیدی تو برو معذوری</p><p>ای تو در نیک و بد دور زمان پیچیده</p><p>نی تراشی است که اندر نی صورت بدمد</p><p>هیچ دیدی تو نیی بی‌نفسی نالیده</p><p>گر بداند که حریف لب کی خواهد شد</p><p>کی برنجد ز بریدن قلم بالیده</p><p>گر بپرسند چه فرق است میان تو و غیر</p><p>فرق این بس که تویی فرق مرا خاریده</p><p>جرعه‌ای کن فیکون بر سر آن خاک بریخت</p><p>لب عشاق جهان خاک تو را لیسیده</p><p>شمس تبریز تو را عشق شناسد نه خرد</p><p>بر دم باد بهاری نرسد پوسیده</p><h2><a id="poem-5003" href="https://ganjoor.net/moulavi/shams/ghazalsh/sh2379">غزل شمارهٔ ۲۳۷۹</a></h2>
<p>بده آن باده جانی که چنانیم همه</p><p>که می از جام و سر از پای ندانیم همه</p><p>همه سرسبزتر از سوسن و از شاخ گلیم</p><p>روح مطلق شده و تابش جانیم همه</p><p>همه دربند هوااند و هوا بنده ماست</p><p>که برون رفته از این دور زمانیم همه</p><p>همچو سرنا بخروشیم به شکر لب یار</p><p>همه دکان بفروشیم که کانیم همه</p><p>تاب مشرق تن ما را مثل سایه بخورد</p><p>که به صورت مثل کون و مکانیم همه</p><p>زعفران رخ ما از حذر چشم بد است</p><p>ما حریف چمن و لاله ستانیم همه</p><p>مصحف آریم و به ساقی همه سوگند خوریم</p><p>که جز از دست و کفت می‌نستانیم همه</p><p>هر کی جان دارد از گلشن جان بوی برد</p><p>هر کی آن دارد دریافت که آنیم همه</p><p>دل ما چون دل مرغ است ز اندیشه برون</p><p>که سبک دل شده زان رطل گرانیم همه</p><p>ملکان تاج زر از عشق ره ما بدهند</p><p>که کمربخشتر از بخت جوانیم همه</p><p>جان ما را به صف اول پیکار طلب</p><p>ز آنک در پیش روی تیر و سنانیم همه</p><p>در پس پرده ظلمات بشر ننشینیم</p><p>ز آنک چون نور سحر پرده درانیم همه</p><p>شام بودیم ز خورشید جهان صبح شدیم</p><p>گرگ بودیم کنون شهره شبانیم همه</p><p>شمس تبریز چو بنمود رخ جان آرای</p><p>سوی او با دل و جان همچو روانیم همه</p><h2><a id="poem-5004" href="https://ganjoor.net/moulavi/shams/ghazalsh/sh2380">غزل شمارهٔ ۲۳۸۰</a></h2>
<p>پیش جوش عفو بی‌حد تو شاه</p><p>توبه کردن از گناه آمد گناه</p><p>بس که گمره را کنی بس جست و جو</p><p>گمرهی گشته‌ست فاضلتر ز راه</p><p>منطقم را کرد ویران وصف تو</p><p>راه گفتن بسته شد مانده‌ست آه</p><p>آه دردت را ندارم محرمی</p><p>چون علی اه می‌کنم در قعر چاه</p><p>چه بجوشد نی بروید از لبش</p><p>نی بنالد راز من گردد تباه</p><p>بس کن ای نی ز آنک ما نامحرمیم</p><p>زان شکر ما را و نی را عذر خواه</p><h2><a id="poem-5005" href="https://ganjoor.net/moulavi/shams/ghazalsh/sh2381">غزل شمارهٔ ۲۳۸۱</a></h2>
<p>عشق بین با عاشقان آمیخته</p><p>روح بین با خاکدان آمیخته</p><p>چند بینی این و آن و نیک و بد</p><p>بنگر آخر این و آن آمیخته</p><p>چند گویی بی‌نشان و بانشان</p><p>بی‌نشان بین با نشان آمیخته</p><p>چند گویی این جهان و آن جهان</p><p>آن جهان بین وین جهان آمیخته</p><p>دل چو شاه آمد زبان چون ترجمان</p><p>شاه بین با ترجمان آمیخته</p><p>اندرآمیزید زیرا بهر ماست</p><p>این زمین با آسمان آمیخته</p><p>آب و آتش بین و خاک و باد را</p><p>دشمنان چون دوستان آمیخته</p><p>گرگ و میش و شیر و آهو چار ضد</p><p>از نهیب قهرمان آمیخته</p><p>آن چنان شاهی نگر کز لطف او</p><p>خار و گل در گلستان آمیخته</p><p>آن چنان ابری نگر کز فیض او</p><p>آب چندین ناودان آمیخته</p><p>اتحاد اندر اثر بین و بدان</p><p>نوبهار و مهرگان آمیخته</p><p>گر چه کژبازند و ضدانند لیک</p><p>همچو تیرند و کمان آمیخته</p><p>قند خا خاموش باش و حیف دان</p><p>قند و پند اندر دهان آمیخته</p><p>شمس تبریزی همی‌روید ز دل</p><p>کس نباشد آن چنان آمیخته</p><h2><a id="poem-5006" href="https://ganjoor.net/moulavi/shams/ghazalsh/sh2382">غزل شمارهٔ ۲۳۸۲</a></h2>
<p>ای بخاری را تو جان پنداشته</p><p>حبه زر را تو کان پنداشته</p><p>ای فرورفته چو قارون در زمین</p><p>وی زمین را آسمان پنداشته</p><p>ای بدیده لعبتان دیو را</p><p>لعبتان را مردمان پنداشته</p><p>ای کرانه رفته عشق از ننگ تو</p><p>ای تو خود را در میان پنداشته</p><p>ای گرفته چشمت آب از دود کفر</p><p>دود را نور عیان پنداشته</p><p>ای ز شهوت در پلیدی همچو کرم</p><p>عاشقان را همچنان پنداشته</p><p>مستی شهوت نشان لعنت است</p><p>ای نشان را بی‌نشان پنداشته</p><p>ای تو گندیده میان حرف و صوت</p><p>وی خدا را بی‌زبان پنداشته</p><p>ماهتابش می‌زند بر کوریت</p><p>ای تو مه را هم نهان پنداشته</p><p>هر چه گفتم خویشتن را گفته‌ام</p><p>ای تو هجو دیگران پنداشته</p>
</body></html>