<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3303" href="https://ganjoor.net/moulavi/shams/ghazalsh/sh679">غزل شمارهٔ ۶۷۹</a></h2>
<p>چو دیوم عاشق آن یک پری شد</p><p>ز دیو خویشتن یک سر بری شد</p><p>چو ناگاهان بدیدش همچو برقی</p><p>برون پرید عقلش را سری شد</p><p>در انگشت پری مهر سلیمان</p><p>چو دید آن جان و دل در چاکری شد</p><p>چو سر چاکری عشق دریافت</p><p>فراز هفت چرخ مهتری شد</p><p>چو لب تر کرد او از جام عشقش</p><p>بدان خشکی لب او از تری شد</p><p>چو شد او مشتری عشق جنی</p><p>کمینه بندگانش مشتری شد</p><p>چو گاوی بود بی‌جان و زبان دیو</p><p>بداد جان و عشقش سامری شد</p><p>همه جور و جفا و محنت عشق</p><p>بر او شیرین چو مهر مادری شد</p><p>مگر درد فراق و جور هجران</p><p>که تاب آن نبودش زان بری شد</p><p>ز دست هجر او تا پیش مخدوم</p><p>که شمس الدینست بهر داوری شد</p><p>چو دیو آمد به پیشش خاک بوسید</p><p>از آتش با ملایک همپری شد</p><p>از آن مستی به تبریز است گردان</p><p>که از جانش هوای کافری شد</p><h2><a id="poem-3304" href="https://ganjoor.net/moulavi/shams/ghazalsh/sh680">غزل شمارهٔ ۶۸۰</a></h2>
<p>نگارا مردگان از جان چه دانند</p><p>کلاغان قدر تابستان چه دانند</p><p>بر بیگانگان تا چند باشی</p><p>بیا جان قدر تو ایشان چه دانند</p><p>بپوشان قد خوبت را از ایشان</p><p>که کوران سرو در بستان چه دانند</p><p>خرامان جانب میدان خویش آ</p><p>مباش آن جا خران میدان چه دانند</p><p>بزن چوگان خود را بر در ما</p><p>که خامان لطف آن چوگان چه دانند</p><p>بهل ویرانه بر جغدان منکر</p><p>که جغدان شهر آبادان چه دانند</p><p>چه دانند ملک دل را تن پرستان</p><p>گدایان طبع سلطانان چه دانند</p><p>یکی مشتی از این بی‌دست و بی‌پا</p><p>حدیث رستم دستان چه دانند</p><h2><a id="poem-3305" href="https://ganjoor.net/moulavi/shams/ghazalsh/sh681">غزل شمارهٔ ۶۸۱</a></h2>
<p>کسی که غیر این سوداش نبود</p><p>ز ذوق ماش یاد ماش نبود</p><p>مثال گوی در میدان حیرت</p><p>دوان باشد اگر چه پاش نبود</p><p>وجودی که نرست از سایه خوش</p><p>پناه سایه عنقاش نبود</p><p>نماید آینه سیمای هر کس</p><p>ازیرا صورت و سیماش نبود</p><p>به روزی صد هزاران عیب و خوبی</p><p>بگوید آینه غوغاش نبود</p><p>ندارد آینه با زشت بغضی</p><p>هوای چهره زیباش نبود</p><p>دهانی زین شکر مجروح گردد</p><p>که دندان‌های شکرخاش نبود</p><p>به پرهای عجب دل برپریدی</p><p>ولیک از دام او پرواش نبود</p><p>برو چون مه پی خورشید می‌کاه</p><p>که بی‌کاهش جمال افزاش نبود</p><h2><a id="poem-3306" href="https://ganjoor.net/moulavi/shams/ghazalsh/sh682">غزل شمارهٔ ۶۸۲</a></h2>
<p>یکی لحظه از او دوری نباید</p><p>کز آن دوری خرابی‌ها فزاید</p><p>تو می‌گویی که بازآیم چه باشد</p><p>تو بازآیی اگر دل در گشاید</p><p>بسی این کار را آسان گرفتند</p><p>بسی دشوارها آسان نماید</p><p>چرا آسان نماید کار دشوار</p><p>که تقدیر از کمین عقلت رباید</p><p>به هر حالی که باشی پیش او باش</p><p>که از نزدیک بودن مهر زاید</p><p>اگر تو پاک و ناپاکی بمگریز</p><p>که پاکی‌ها ز نزدیکی فزاید</p><p>چنانک تن بساید بر تن یار</p><p>به دیدن جان او بر جان بساید</p><p>چو پا واپس کشد یک روز از دوست</p><p>خطر باشد که عمری دست خاید</p><p>جدایی را چرا می‌آزمایی</p><p>کسی مر زهر را چون آزماید</p><p>گیاهی باش سبز از آب شوقش</p><p>میندیش از خری کو ژاژ خاید</p><p>سرک بر آستان نه همچو مسمار</p><p>که گردون این چنین سر را نساید</p><h2><a id="poem-3307" href="https://ganjoor.net/moulavi/shams/ghazalsh/sh683">غزل شمارهٔ ۶۸۳</a></h2>
<p>ز خاک من اگر گندم برآید</p><p>از آن گر نان پزی مستی فزاید</p><p>خمیر و نانبا دیوانه گردد</p><p>تنورش بیت مستانه سراید</p><p>اگر بر گور من آیی زیارت</p><p>تو را خرپشته‌ام رقصان نماید</p><p>میا بی‌دف به گور من برادر</p><p>که در بزم خدا غمگین نشاید</p><p>زنخ بربسته و در گور خفته</p><p>دهان افیون و نقل یار خاید</p><p>بدری زان کفن بر سینه بندی</p><p>خراباتی ز جانت درگشاید</p><p>ز هر سو بانگ جنگ و چنگ مستان</p><p>ز هر کاری به لابد کار زاید</p><p>مرا حق از می عشق آفریده‌ست</p><p>همان عشقم اگر مرگم بساید</p><p>منم مستی و اصل من می عشق</p><p>بگو از می به جز مستی چه آید</p><p>به برج روح شمس الدین تبریز</p><p>بپرد روح من یک دم نپاید</p><h2><a id="poem-3308" href="https://ganjoor.net/moulavi/shams/ghazalsh/sh684">غزل شمارهٔ ۶۸۴</a></h2>
<p>ز رویت دسته گل می‌توان کرد</p><p>ز زلفت شاخ سنبل می‌توان کرد</p><p>ز قد پرخم من در ره عشق</p><p>بر آب چشم من پل می‌توان کرد</p><p>ز اشک خون همچون اطلس من</p><p>براق عشق را جل می‌توان کرد</p><p>ز هر حلقه از آن زلفین پربند</p><p>پر گردن کشان غل می‌توان کرد</p><p>تو دریایی و من یک قطره ای جان</p><p>ولیکن جزو را کل می‌توان کرد</p><p>دلم صدپاره شد هر پاره نالان</p><p>که از هر پاره بلبل می‌توان کرد</p><p>تو قاف قندی و من لام لب تلخ</p><p>ز قاف و لام ما قل می‌توان کرد</p><p>مرا همشیره است اندیشه تو</p><p>از این شیره بسی مل می‌توان کرد</p><p>رهی دورست و جان من پیاده</p><p>ولی دل را چو دلدل می‌توان کرد</p><p>خمش کن زان که بی‌گفت زبانی</p><p>جهان پربانگ و غلغل می‌توان کرد</p><h2><a id="poem-3309" href="https://ganjoor.net/moulavi/shams/ghazalsh/sh685">غزل شمارهٔ ۶۸۵</a></h2>
<p>دل با دل دوست در حنین باشد</p><p>گویای خموش همچنین باشد</p><p>گویم سخن و زبان نجنبانم</p><p>چون گوش حسود در کمین باشد</p><p>دانم که زبان و گوش غمازند</p><p>با دل گویم که دل امین باشد</p><p>صد شعلهٔ آتش است در دیده</p><p>از نکته دل که آتشین باشد</p><p>خود طرفه‌تر این که در دل آتش</p><p>چندین گل و سرو و یاسمین باشد</p><p>زان آتش باغ سبزتر گردد</p><p>تا آتش و آب همنشین باشد</p><p>ای روح مقیم مرغزاری تو</p><p>کان جا دل و عقل دانه چین باشد</p><p>آن سوی که کفر و دین نمی‌گنجد</p><p>کی ما و من فلان دین باشد</p><h2><a id="poem-3310" href="https://ganjoor.net/moulavi/shams/ghazalsh/sh686">غزل شمارهٔ ۶۸۶</a></h2>
<p>ای مطرب جان چو دف به دست آمد</p><p>این پرده بزن که یار مست آمد</p><p>چون چهره نمود آن بت زیبا</p><p>ماه از سوی چرخ بت پرست آمد</p><p>ذرات جهان به عشق آن خورشید</p><p>رقصان ز عدم به سوی هست آمد</p><p>غمگین ز چیی مگر تو را غولی</p><p>از راه ببرد و همنشست آمد</p><p>زان غول ببر بگیر سغراقی</p><p>کان بر کف عشق از الست آمد</p><p>این پرده بزن که مشتری از چرخ</p><p>از بهر شکستگان به پست آمد</p><p>در حلقه این شکستگان گردید</p><p>کان دولت و بخت در شکست آمد</p><p>این عشرت و عیش چون نماز آمد</p><p>وین دردی درد آبدست آمد</p><p>خامش کن و در خمش تماشا کن</p><p>بلبل از گفت پای بست آمد</p><h2><a id="poem-3311" href="https://ganjoor.net/moulavi/shams/ghazalsh/sh687">غزل شمارهٔ ۶۸۷</a></h2>
<p>کی باشد کاین قفس چمن گردد</p><p>و اندرخور گام و کام من گردد</p><p>این زهر کشنده انگبین بخشد</p><p>وین خار خلنده یاسمن گردد</p><p>آن ماه دو هفته در کنار آید</p><p>وز غصه حسود ممتحن گردد</p><p>آن یوسف مصر الصلا گوید</p><p>یعقوب قرین پیرهن گردد</p><p>بر ما خورشید سایه اندازد</p><p>وان شمع مقیم این لگن گردد</p><p>آن چنگ نشاط ساز نو یابد</p><p>وین گوش حریف تن تنن گردد</p><p>در خرمن ماه سنبله کوبیم</p><p>چون نور سهیل در یمن گردد</p><p>خم‌های شراب عشق برجوشد</p><p>هنگام کباب و بابزن گردد</p><p>سیمرغ هوای ما ز قاف آید</p><p>دام شبلی و بوالحسن گردد</p><p>هر ذره مثال آفتاب آید</p><p>هر قطره به موهبت عدن گردد</p><p>هر بره ز گرگ شیر آشامد</p><p>هر پیل انیس کرگدن گردد</p><p>ز انبوهی دلبران و مه رویان</p><p>هر گوشه شهر ما ختن گردد</p><p>هر عاشق بی‌مراد سرگشته</p><p>مستغرق عشق باختن گردد</p><p>چون قالب مرده جان نو یابد</p><p>فارغ ز لفافه و کفن گردد</p><p>آن عقل فضول در جنون آید</p><p>هوش از بن گوش مرتهن گردد</p><p>جان و دل صد هزار دیوانه</p><p>از بوسه یار خوش دهن گردد</p><p>آن روز که جان جمله مخموران</p><p>ساقی هزار انجمن گردد</p><p>وان کس که سبال می‌زدی بر عشق</p><p>در عشق شهیر مرد و زن گردد</p><p>در چاه فراق هر کی افتاده‌ست</p><p>ره یابد و همره رسن گردد</p><p>باقیش مگو درون دل می‌دار</p><p>آن به که سخن در آن وطن گردد</p><h2><a id="poem-3312" href="https://ganjoor.net/moulavi/shams/ghazalsh/sh688">غزل شمارهٔ ۶۸۸</a></h2>
<p>روی تو به رنگریز کان ماند</p><p>زلف تو به نقش بند جان ماند</p><p>گر سایه برگ گل فتد بر تو</p><p>بر عارض نازکت نشان ماند</p><p>روزی گذرد ز هجر تو سالی</p><p>مسکین عاشق چنان جوان ماند</p><p>دلتنگ نیم اگر چه دل تنگم</p><p>کآخر دل من بدان دهان ماند</p><p>در چشم من آی تا تو هم بینی</p><p>یک تن که به صد هزار جان ماند</p><h2><a id="poem-3313" href="https://ganjoor.net/moulavi/shams/ghazalsh/sh689">غزل شمارهٔ ۶۸۹</a></h2>
<p>دوش از بت من جهان چه می‌شد</p><p>وز ماه من آسمان چه می‌شد</p><p>در پیش رخش چه رقص می‌کرد</p><p>وز آتش عشق جان چه می‌شد</p><p>چشم از نظرش چه مست می‌گشت</p><p>وز قند لبش دهان چه می‌شد</p><p>از تیر مژه چه صید می‌کرد</p><p>وان ابروی چون کمان چه می‌شد</p><p>می‌شد که به لاله رنگ بخشد</p><p>ور نی سوی گلستان چه می‌شد</p><p>آن لحظه به سبزه گل چه می‌گفت</p><p>وز نرگسش ارغوان چه می‌شد</p><p>جز از پی نور بخش کردن</p><p>بر چرخ دوان دوان چه می‌شد</p><p>گر زانک نه لطف بی‌کران داشت</p><p>آن ماه در این میان چه می‌شد</p><p>بنمود ز لامکان جمالی</p><p>یا رب که از او مکان چه می‌شد</p><p>بگشاد نقاب بی‌نشانی</p><p>وین عالم بانشان چه می‌شد</p><p>شب رفت و بماند روز مطلق</p><p>وین عقل چو پاسبان چه می‌شد</p><p>از دیده غیب شمس تبریز</p><p>این دیده غیب دان چه می‌شد</p><h2><a id="poem-3314" href="https://ganjoor.net/moulavi/shams/ghazalsh/sh690">غزل شمارهٔ ۶۹۰</a></h2>
<p>ای عشق که جمله از تو شادند</p><p>وز نور تو عاشقان بزادند</p><p>تو پادشهی و جمله عشاق</p><p>همرنگ تو پادشه نژادند</p><p>هر کس که سری و دیده‌ای داشت</p><p>دیدند تو را سری نهادند</p><p>خورشید تویی و ذره از توست</p><p>وان نور به نور بازدادند</p><p>چون بوی عنایت تو باشد</p><p>زالان همه رستم جهادند</p><p>چون از بر تو مدد نباشد</p><p>گر حمزه و رستمند بادند</p><p>ای دل برجه که ماه رویان</p><p>از پرده غیب رو گشادند</p><p>مستند و طریق خانه دانند</p><p>زیرا که نه مست از فسادند</p><p>تا عشق زید زیند ایشان</p><p>تا یاد بود همه به یادند</p><h2><a id="poem-3315" href="https://ganjoor.net/moulavi/shams/ghazalsh/sh691">غزل شمارهٔ ۶۹۱</a></h2>
<p>هر چند که بلبلان گزینند</p><p>مرغان دگر خمش نشینند</p><p>خود گیر که خرمنی ندارند</p><p>نه از خرمن فقر دانه چینند</p><p>از حلقه برون نه‌ایم ما نیز</p><p>هر چند که آن شهان نگینند</p><p>گر ولوله مرا نخواهند</p><p>از بهر چه کارم آفرینند</p><p>شیرین و ترش مراد شاهست</p><p>دو دیگ نهاده بهر اینند</p><p>بایست بود ترش به مطبخ</p><p>چون مخموران بدان رهینند</p><p>هر حالت ما غذای قومیست</p><p>زین اغذیه غیبیان سمینند</p><p>مرغان ضمیر از آسمانند</p><p>روزی دو سه بسته زمینند</p><p>زانشان ز فلک گسیل کردند</p><p>هر چند ستارگان دینند</p><p>تا قدر وصال حق بدانند</p><p>تا درد فراق حق بینند</p><p>بر خاک قراضه گر بریزند</p><p>آن را نهلند و برگزینند</p><p>شمس تبریز کم سخن بود</p><p>شاهان همه صابر و امینند</p><h2><a id="poem-3316" href="https://ganjoor.net/moulavi/shams/ghazalsh/sh692">غزل شمارهٔ ۶۹۲</a></h2>
<p>رفتیم بقیه را بقا باد</p><p>لابد برود هر آنک او زاد</p><p>پنگان فلک ندید هرگز</p><p>طشتی که ز بام درنیفتاد</p><p>چندین مدوید کاندر این خاک</p><p>شاگرد همان شدست کاستاد</p><p>ای خوب مناز کاندر آن گور</p><p>بس شیرینست لا چو فرهاد</p><p>آخر چه وفا کند بنایی</p><p>کاستون ویست پاره‌ای باد</p><p>گر بد بودیم بد ببردیم</p><p>ور نیک بدیم یادتان باد</p><p>گر اوحد دهر خویش باشی</p><p>امروز روان شوی چو آحاد</p><p>تنها ماندن اگر نخواهی</p><p>از طاعت و خیر ساز اولاد</p><p>آن رشته نور غیب باقیست</p><p>کانست لباب روح اوتاد</p><p>آن جوهر عشق کان خلاصه‌ست</p><p>آن باقی ماند تا به آباد</p><p>این ریگ روان چو بی‌قرارست</p><p>شکل دگر افکنند بنیاد</p><p>چون کشتی نوحم اندر این خشک</p><p>کان طوفانست ختم میعاد</p><p>زان خانه نوح کشتیی بود</p><p>کز غیب بدید موج مرصاد</p><p>خفتیم میانه خموشان</p><p>کز حد بردیم بانگ و فریاد</p><h2><a id="poem-3317" href="https://ganjoor.net/moulavi/shams/ghazalsh/sh693">غزل شمارهٔ ۶۹۳</a></h2>
<p>جانی که ز نور مصطفی زاد</p><p>با او تو مگو ز داد و بیداد</p><p>هرگز ماهی سباحت آموخت</p><p>آزادی جست سرو آزاد</p><p>خاری که ز گلبن طرب رست</p><p>گلزار به روی او شود شاد</p><p>دورست رواق‌های شادی</p><p>از آتش و آب و خاک و از باد</p><p>زین چار بسیط چون چلیپا</p><p>ترکیب موحدان برون باد</p><p>زان سو فلکیست نیک روشن</p><p>زان سو ملکیست بسته مرصاد</p><p>کمتر بخشش دو چشم بخشد</p><p>بینا و حکیم و تیز و استاد</p><p>با دیده جان چو واپس آیی</p><p>در عالم آب و گل به ارشاد</p><p>بینی تو و دیگران نبینند</p><p>هر سو نوری به رسم میلاد</p><p>در هر ابری هزار خورشید</p><p>در هر ویران بهشت آباد</p><p>تختی بنهی به قصر مردان</p><p>هم خیمه زنی به بام اوتاد</p><p>بویی ببری ز شمس تبریز</p><p>کو را است ملک مطیع و منقاد</p><h2><a id="poem-3318" href="https://ganjoor.net/moulavi/shams/ghazalsh/sh694">غزل شمارهٔ ۶۹۴</a></h2>
<p>آن کز دهن تو رنگ دارد</p><p>انصاف که رزق تنگ دارد</p><p>وان کس که جدل ببست با تو</p><p>با عمر عزیز جنگ دارد</p><p>ماهی که بیافت آب حیوان</p><p>بر خشک چرا درنگ دارد</p><p>در آینه عکس قیصر روم</p><p>گر نیست بدانک زنگ دارد</p><p>در قدس دلت چو خوک دیدی</p><p>ملک قدست فرنگ دارد</p><p>ما را باری نگار خوش قول</p><p>اندر بر خود چو چنگ دارد</p><p>زان زخمه او همیشه این چنگ</p><p>پس تن تن و بس ترنگ دارد</p><p>هر ذره که پای کوفت با ما</p><p>از مشرق چرخ ننگ دارد</p><p>هر جان که در این روش بلنگد</p><p>جان تو که عذر لنگ دارد</p><p>زیرا کاین بحر بس کریمست</p><p>آن نیست که او نهنگ دارد</p><p>سگ طبع کسی که با چنین شیر</p><p>او سرکشی پلنگ دارد</p><p>سنگین جانی که با چنین لعل</p><p>سودای کلوخ و سنگ دارد</p><p>خامش کن و جاه گفت کم جوی</p><p>کاین جاه مزاج بنگ دارد</p><h2><a id="poem-3319" href="https://ganjoor.net/moulavi/shams/ghazalsh/sh695">غزل شمارهٔ ۶۹۵</a></h2>
<p>این قافله بار ما ندارد</p><p>از آتش یار ما ندارد</p><p>هر چند درخت‌های سبزند</p><p>بویی ز بهار ما ندارد</p><p>جان تو چو گلشنست لیکن</p><p>دلخسته به خار ما ندارد</p><p>بحریست دل تو در حقایق</p><p>کو جوش کنار ما ندارد</p><p>هر چند که کوه برقرارست</p><p>والله که قرار ما ندارد</p><p>جانی که به هر صبوح مستست</p><p>بویی ز خمار ما ندارد</p><p>آن مطرب آسمان که زهره‌ست</p><p>هم طاقت کار ما ندارد</p><p>از شیر خدای پرس ما را</p><p>هر شیر قفار ما ندارد</p><p>منمای تو نقد شمس تبریز</p><p>آن را که عیار ما ندارد</p><h2><a id="poem-3320" href="https://ganjoor.net/moulavi/shams/ghazalsh/sh696">غزل شمارهٔ ۶۹۶</a></h2>
<p>بیچاره کسی که زر ندارد</p><p>وز معدن زر خبر ندارد</p><p>بیچاره دلی که ماند بی‌تو</p><p>طوطیست ولی شکر ندارد</p><p>دارد هنر و هزار دولت</p><p>افسوس که آن دگر ندارد</p><p>می‌گوید دست جام بخشش</p><p>ما بدهیمش اگر ندارد</p><p>بر وی ریزییم آب حیوان</p><p>گر آب بر آن جگر ندارد</p><p>بی برگان را دهیم برگی</p><p>زان برگ که شاخ تر ندارد</p><p>آن‌ها که ز ما خبر ندارند</p><p>گویند دعا اثر ندارد</p><p>نزدیک آمد که دیده بخشیم</p><p>آن را که به ما نظر ندارد</p><p>خاموش که مشکلات جان را</p><p>جز دست خدای برندارد</p><h2><a id="poem-3321" href="https://ganjoor.net/moulavi/shams/ghazalsh/sh697">غزل شمارهٔ ۶۹۷</a></h2>
<p>دل بی‌لطف تو جان ندارد</p><p>جان بی‌تو سر جهان ندارد</p><p>عقل ار چه شگرف کدخداییست</p><p>بی خوان تو آب و نان ندارد</p><p>خورشید چو دید خاک کویت</p><p>هرگز سر آسمان ندارد</p><p>گلنار چو دید گلشن جان</p><p>زین پس سر بوستان ندارد</p><p>در دولت تو سیه گلیمی</p><p>گر سود کند زیان ندارد</p><p>بی ماه تو شب سیه گلیمست</p><p>این دارد و آن و آن ندارد</p><p>دارد ز ستاره‌ها هزاران</p><p>بی ماه چراغدان ندارد</p><p>بی گفت تو گوش نیست جان را</p><p>بی گوش تو جان زبان ندارد</p><p>وان جان غریب در تظلم</p><p>می‌نالد و ترجمان ندارد</p><p>لیکن رخ زرد او گواهست</p><p>و اشکی که غمش نهان ندارد</p><p>غماز شوم بود دم سرد</p><p>آن دم که دم خران ندارد</p><p>اصل دم سرد مهر جانست</p><p>کان را مه مهر جان ندارد</p><p>چون دل سبکش کند بهارت</p><p>صد گونه غمش گران ندارد</p><p>آن عشق جوان چو نوبهارت</p><p>جز پیران را جوان ندارد</p><p>تا چند نشان دهی خمش کن</p><p>کان اصل نشان نشان ندارد</p><p>بگذار نشان چو شمس تبریز</p><p>آن شمس که او کران ندارد</p><h2><a id="poem-3322" href="https://ganjoor.net/moulavi/shams/ghazalsh/sh698">غزل شمارهٔ ۶۹۸</a></h2>
<p>آن کس که ز تو نشان ندارد</p><p>گر خورشیدست آن ندارد</p><p>ما بر در و بام عشق حیران</p><p>آن بام که نردبان ندارد</p><p>دل چون چنگست و عشق زخمه</p><p>پس دل به چه دل فغان ندارد</p><p>امروز فغان عاشقان را</p><p>بشنو که تو را زیان ندارد</p><p>هر ذره پر از فغان و ناله‌ست</p><p>اما چه کند زیان ندارد</p><p>رقص است زبان ذره زیرا</p><p>جز رقص دگر بیان ندارد</p><p>هر سو نگران تست دل‌ها</p><p>وان سو که تویی گمان ندارد</p><p>این عالم را کرانه‌ای هست</p><p>عشق من و تو کران ندارد</p><p>مانند خیال تو ندیدم</p><p>بوسه دهد و دهان ندارد</p><p>ماننده غمزه‌ات ندیدم</p><p>تیر اندازد کمان ندارد</p><p>دادی کمری که بر میان بند</p><p>طفل دل من میان ندارد</p><p>گفتی که به سوی ما روان شو</p><p>بی لطف تو جان روان ندارد</p><h2><a id="poem-3323" href="https://ganjoor.net/moulavi/shams/ghazalsh/sh699">غزل شمارهٔ ۶۹۹</a></h2>
<p>بیچاره کسی که می ندارد</p><p>غوره به سلف همی‌فشارد</p><p>بیچاره زمین که شوره باشد</p><p>وین ابر کرم بر او نبارد</p><p>باری دل من صبوح مستست</p><p>وام شب دوش می‌گزارد</p><p>گفتم به صبوح خفتگان را</p><p>پامزد ویم که سر برآرد</p><p>امروز گریخت شرم از من</p><p>او بر کف مست کی نگارد</p><p>ساقیست گرفته گوشم امروز</p><p>یک لحظه مرا نمی‌گذارد</p><p>جام چو عصاش اژدها شد</p><p>بر قبطی عقل می‌گمارد</p><p>خاموش و ببین که خم مستان</p><p>چون جام شریف می‌سپارد</p><h2><a id="poem-3324" href="https://ganjoor.net/moulavi/shams/ghazalsh/sh700">غزل شمارهٔ ۷۰۰</a></h2>
<p>آن خواجه خوش لقا چه دارد</p><p>آیینه‌اش از صفا چه دارد</p><p>هان تا نروی تو در جوالش</p><p>رختش بطلب که تا چه دارد</p><p>اندر سخنش کشان و بو گیر</p><p>کز بوی می بقا چه دارد</p><p>در گلشن ذوق او فرورو</p><p>کز نرگس و لاله‌ها چه دارد</p><p>هر چند کز انبیا بلافید</p><p>از گوهر انبیا چه دارد</p><p>گر چه صلوات می‌فرستند</p><p>از صفوت مصطفی چه دارد</p><p>یا سایه خود بر او مینداز</p><p>کو خود چه کس است یا چه دارد</p><p>در ساقی خویش چنگ درزن</p><p>مندیش که آن سه تا چه دارد</p><p>عمری پی زید و عمرو بردی</p><p>زین پس بنگر خدا چه دارد</p><p>از سرمجموع اصل مگذر</p><p>کاین اصل جدا جدا چه دارد</p><p>این کاه سخن دگر مپیما</p><p>بندیش که کهربا چه دارد</p><h2><a id="poem-3325" href="https://ganjoor.net/moulavi/shams/ghazalsh/sh701">غزل شمارهٔ ۷۰۱</a></h2>
<p>آن خواجه خوش لقا چه دارد</p><p>بازار مرا بها چه دارد</p><p>او عشوه دهد از او تو مشنو</p><p>رختش بطلب که تا چه دارد</p><p>نقدش برکش ببین که چندست</p><p>در نقد دگر دغا چه دارد</p><p>گر دست و ترازوی نداری</p><p>تا برکشی کز صفا چه دارد</p><p>اندر سخنش کشان و بو گیر</p><p>کز بوی می بقا چه دارد</p><p>شاد آن که بجست جان خود را</p><p>کز حالت مرتضا چه دارد</p><p>در خویش ز اولیا چه بیند</p><p>وز لذت انبیا چه دارد</p><p>گفتم به قلندری که بنگر</p><p>کان چرخ که شد دوتا چه دارد</p><p>گفتا که فراغتیست ما را</p><p>کو خود چه کس است یا چه دارد</p><p>مستم ز خدا و سخت مستم</p><p>سبحان الله خدا چه دارد</p><p>از رحمت شمس دین تبریز</p><p>هر سینه جدا جدا چه دارد</p><h2><a id="poem-3326" href="https://ganjoor.net/moulavi/shams/ghazalsh/sh702">غزل شمارهٔ ۷۰۲</a></h2>
<p>پرکندگی از نفاق خیزد</p><p>پیروزی از اتفاق خیزد</p><p>تو ناز کنی و یار تو ناز</p><p>چون ناز دو شد طلاق خیزد</p><p>ور زان که نیاز پیش آری</p><p>صد وصلت و صد عناق خیزد</p><p>از ناز شود ولایتی تنگ</p><p>در دل سفر عراق خیزد</p><p>تو خون تکبر ار نریزی</p><p>خون جوش کند خناق خیزد</p><p>رو دردی ناز را بپالا</p><p>زیرا طرب از رواق خیزد</p><p>یار آن طلبد که ذوق یابد</p><p>زیرا طلب از مذاق خیزد</p><p>یارست نه چوب مشکن او را</p><p>چون برشکنی طراق خیزد</p><p>این بانگ طراق چوب ما را</p><p>دانیم که از فراق خیزد</p><h2><a id="poem-3327" href="https://ganjoor.net/moulavi/shams/ghazalsh/sh703">غزل شمارهٔ ۷۰۳</a></h2>
<p>آن کس که ز جان خود نترسد</p><p>از کشتن نیک و بد نترسد</p><p>وان کس که بدید حسن یوسف</p><p>از حاسد و از حسد نترسد</p><p>آن کس که هوای شاه دارد</p><p>از لشکر بی‌عدد نترسد</p><p>آخر حیوان ز ذوق صحبت</p><p>از جفته و از لگد نترسد</p><p>آن کس که سعادت ازل دید</p><p>از عاقبت ابد نترسد</p><p>چون کوه احد دلی بباید</p><p>تا او ز جز احد نترسد</p><p>مرغی که ز دام نفس خود رست</p><p>هر جای که برپرد نترسد</p><p>هر جای که هست گنج گنجست</p><p>کشته احد از لحد نترسد</p><p>هر جانوری کز اصل آبست</p><p>گر غرقه شود عمد نترسد</p><p>هر تن که سرشته بهشتست</p><p>بر دوزخ برزند نترسد</p><p>وان را که مدد از اندرونست</p><p>زین عالم بی‌مدد نترسد</p><p>از ابلهیست نی شجاعت</p><p>گر جاهل از خرد نترسد</p><p>خود سر نبدست آن خسی را</p><p>کز عشق تو پا کشد نترسد</p><p>این مایه لعنتست کابله</p><p>دل‌های شهان خلد نترسد</p><p>هم پرده خویش می‌درد کو</p><p>پرده من و تو درد نترسد</p><p>پازهر چو نیستش چرا او</p><p>زهر دنیا خورد نترسد</p><p>در حضرت آن چنان رقیبی</p><p>در شاهد بنگرد نترسد</p><p>زنهار به سر برو بدان ره</p><p>کان جا دلت از رصد نترسد</p><p>صراف کمین درست و آن دزد</p><p>از کیسه درم برد نترسد</p><p>آن جا گرگان همه شبانند</p><p>آن جا مردی ز صد نترسد</p><p>آن جا من و تو و او نباشد</p><p>چون وام ز خود ستد نترسد</p><p>هرگز دل تو ز تو نرنجد</p><p>هرگز ذقنت ز خد نترسد</p><p>گلشن ز بهار و باغ سوسن</p><p>وز سرو لطیف قد نترسد</p><p>چون گل بشکفت و روی خود دید</p><p>زان پس ز قبول و رد نترسد</p><p>بس کن هر چند تا قیامت</p><p>این بحر گهر دهد نترسد</p><h2><a id="poem-3328" href="https://ganjoor.net/moulavi/shams/ghazalsh/sh704">غزل شمارهٔ ۷۰۴</a></h2>
<p>آن جا که چو تو نگار باشد</p><p>سالوس و حفاظ عار باشد</p><p>سالوس و حیل کنار گیرد</p><p>چون رحمت بی‌کنار باشد</p><p>بوسی به دغا ربودم از تو</p><p>ای دوست دغا سه بار باشد</p><p>امروز وفا کن آن سوم را</p><p>امروز یکی هزار باشد</p><p>من جوی و تو آب و بوسه آب</p><p>هم بر لب جویبار باشد</p><p>از بوسه آب بر لب جوی</p><p>اشکوفه و سبزه زار باشد</p><p>از سبزه چه کم شود که سبزه</p><p>در دیده خیره خار باشد</p><p>موسی ز عصا چرا گریزد</p><p>گر بر فرعون مار باشد</p><p>بر فرعونان که نیل خون گشت</p><p>بر مؤمن خوشگوار باشد</p><p>هرگز نرمد خلیل ز آتش</p><p>گر بر نمرود نار باشد</p><p>یعقوب کجا رمد ز یوسف</p><p>گر بر پسرانش بار باشد</p><p>آن باد بهار جان باغست</p><p>بر شوره اگر غبار باشد</p><p>زان باغ درخت برگ یابد</p><p>اشکوفه بر او سوار باشد</p><p>احمد چو تو راست پس ز بوجهل</p><p>عشقا سزدت که عار باشد</p><p>این را بر دست و آن بدین مات</p><p>کار دنیا قمار باشد</p><p>آن کس که ز بخت خود گریزد</p><p>بگریخته شرمسار باشد</p><p>هین دام منه به صید خرگوش</p><p>تا شیر تو را شکار باشد</p><p>ای دل ز عبیر عشق کم گوی</p><p>خود بو برد آن که یار باشد</p><h2><a id="poem-3329" href="https://ganjoor.net/moulavi/shams/ghazalsh/sh705">غزل شمارهٔ ۷۰۵</a></h2>
<p>ای کز تو همه جفا وفا شد</p><p>آن عهد و وفای تو کجا شد</p><p>با روی تو سور شد عزاها</p><p>بی روی تو سورها عزا شد</p><p>شد بی‌قدمت سرا خرابه</p><p>باز از تو خرابه‌ها سرا شد</p><p>از دعوت تو فنا شود هست</p><p>وز هجر تو هست‌ها فنا شد</p><p>ای کشته مرا به جرم آنک</p><p>از من راضی به جان چرا شد</p><p>آن تخم عطای تست در جان</p><p>کو را کف دست باسخا شد</p><p>اعنات مهیجست جان را</p><p>ور نی ز چه روی جان گدا شد</p><p>گر عاشق داد نیست جودت</p><p>پس جان ز چه عاشق دعا شد</p><p>زد پرتو ساقییت بر ابر</p><p>کز عکس تو ابرها سقا شد</p><p>زد عکس صبوری تو بر کوه</p><p>تسکین زمین و متکا شد</p><p>زد عکس بلندی تو بر چرخ</p><p>معنی تو صورت سما شد</p><p>از حسن تو خاک هم خبر یافت</p><p>شد یوسف خوب و دلربا شد</p><p>از گفت بدار چنگ کز وی</p><p>بی گفت تو فهم بانوا شد</p><h2><a id="poem-3330" href="https://ganjoor.net/moulavi/shams/ghazalsh/sh706">غزل شمارهٔ ۷۰۶</a></h2>
<p>روزم به عیادت شب آمد</p><p>جانم به زیارت لب آمد</p><p>از بس که شنید یاربم چرخ</p><p>از یارب من به یارب آمد</p><p>یار آمد و جام باده بر کف</p><p>زان می که خلاف مذهب آمد</p><p>هر بار ز جرعه مست بودم</p><p>این بار قدح لبالب آمد</p><p>عالم به خمار اوست معجب</p><p>پس وی چه عجب که معجب آمد</p><p>بر هر فلکی که ماه او تافت</p><p>خورشید کمینه کوکب آمد</p><p>گویی مه نو سواره دیدش</p><p>کز عشق چو نعل مرکب آمد</p><p>این بس نبود شرف جهان را</p><p>کو روح و جهان چو قالب آمد</p><p>شاد آن دل روشنی که بیند</p><p>دل را که چه سان مقرب آمد</p><p>از پرتو دل جهان پرگل</p><p>زیبا و خوش و مؤدب آمد</p><p>هر میوه به وقت خویش سر کرد</p><p>هر فصل چه سان مرتب آمد</p><p>بس کن که به پیش ناطق کل</p><p>گویای خمش مهذب آمد</p><p>بس کن که عروس جان ز جلوه</p><p>با نامحرم معذب آمد</p><p>من بس نکنم که بی‌دلان را</p><p>این کلبشکر مجرب آمد</p><p>من بس نکنم به کوری آنک</p><p>اندر ره دین مذبذب آمد</p><p>خامش که به گفت حاجتی نیست</p><p>چون جذب فرغت فانصب آمد</p><p>خود گفتن بنده جذب حقست</p><p>کز بنده به بنده اقرب آمد</p><h2><a id="poem-3331" href="https://ganjoor.net/moulavi/shams/ghazalsh/sh707">غزل شمارهٔ ۷۰۷</a></h2>
<p>آن یوسف خوش عذار آمد</p><p>وان عیسی روزگار آمد</p><p>وان سنجق صد هزار نصرت</p><p>بر موکب نوبهار آمد</p><p>ای کار تو مرده زنده کردن</p><p>برخیز که روز کار آمد</p><p>شیری که به صید شیر گیرد</p><p>سرمست به مرغزار آمد</p><p>دی رفت و پریر نقد بستان</p><p>کان نقد خوش عیار آمد</p><p>این شهر امروز چون بهشتست</p><p>می‌گوید شهریار آمد</p><p>می‌زن دهلی که روز عیدست</p><p>می‌کن طربی که یار آمد</p><p>ماهی از غیب سر برون کرد</p><p>کاین مه بر او غبار آمد</p><p>از خوبی آن قرار جان‌ها</p><p>عالم همه بی‌قرار آمد</p><p>هین دامن عشق برگشایید</p><p>کز چرخ نهم نثار آمد</p><p>ای مرغ غریب پربریده</p><p>بر جای دو پر چهار آمد</p><p>هان ای دل بسته سینه بگشا</p><p>کان گمشده در کنار آمد</p><p>ای پای بیا و پای می‌کوب</p><p>کان سرده نامدار آمد</p><p>از پیر مگو که او جوان شد</p><p>وز پار مگو که پار آمد</p><p>گفتی با شه چه عذر گویم</p><p>خود شاه به اعتذار آمد</p><p>گفتی که کجا رهم ز دستش</p><p>دستش همه دستیار آمد</p><p>ناری دیدی و نور آمد</p><p>خونی دیدی عقار آمد</p><p>آن کس که ز بخت خود گریزد</p><p>بگریخته شرمسار آمد</p><p>خامش کن و لطف‌هاش مشمر</p><p>لطفیست که بی‌شمار آمد</p><h2><a id="poem-3332" href="https://ganjoor.net/moulavi/shams/ghazalsh/sh708">غزل شمارهٔ ۷۰۸</a></h2>
<p>برخیز که ساقی اندرآمد</p><p>وان جان هزار دلبر آمد</p><p>آمد می ناب وز پی نقل</p><p>بادام و نبات و شکر آمد</p><p>آن جان و جهان رسید و از وی</p><p>صد جان جهان مصور آمد</p><p>مشک آمد پیش طره او</p><p>کان طره ز حسن بر سر آمد</p><p>زد حلقه مشک فام و می‌گفت</p><p>بگشای که بنده عنبر آمد</p><p>از تابش لعل او چه گویم</p><p>کز لعل و عقیق برتر آمد</p><p>زان سنبل ابروش حیاتم</p><p>با برگ و لطیف و اخضر آمد</p><p>درده می خام و بین که ما را</p><p>در مجلس خام دیگر آمد</p><p>آن رایت سرخ کز نهیبش</p><p>اسپاه فرج مظفر آمد</p><p>هر کار که بسته گشت و مشکل</p><p>آن کار بدو میسر آمد</p><p>می ده که سر سخن ندارم</p><p>زیرا که سخن چو لنگر آمد</p><h2><a id="poem-3333" href="https://ganjoor.net/moulavi/shams/ghazalsh/sh709">غزل شمارهٔ ۷۰۹</a></h2>
<p>جان از سفر دراز آمد</p><p>بر خاک در تو بازآمد</p><p>در نقد وجود هر چه زر بود</p><p>از گنج عدم به گاز آمد</p><p>بی مهر تو هر که آسمان رفت</p><p>درهای فلک فرازآمد</p><p>بی آبی خویش جمله دیدند</p><p>هرک از تو نه سرفراز آمد</p><p>جان رفت که بی‌تو کار سازد</p><p>سوزید و نه کارساز آمد</p><p>اندر سفرش بشد حقیقت</p><p>کو بی‌تو همه مجاز آمد</p><p>از گرد ره آمدست امروز</p><p>رحم آر که پرنیاز آمد</p><p>سر را ز دریچه‌ای برون کن</p><p>تا بیند کان طراز آمد</p><p>تا نعره عاشقان برآید</p><p>کان قبله هر نماز آمد</p><p>از پیش تو رفت باز جانم</p><p>طبل تو شنید و بازآمد</p><p>ای اهل رباط وارهیدیت</p><p>کز خط خوشش جواز آمد</p><p>آن چنگ طرب که بی‌نوا بود</p><p>رقصی که کنون به ساز آمد</p><p>از سلسله نیاز رستید</p><p>کان بند هزار ناز آمد</p><p>ترک خر کالبد بگویید</p><p>کان شاه براق تاز آمد</p><p>نور رخ شمس حق تبریز</p><p>عالم بگرفت و راز آمد</p><h2><a id="poem-3334" href="https://ganjoor.net/moulavi/shams/ghazalsh/sh710">غزل شمارهٔ ۷۱۰</a></h2>
<p>آن شعله نور می‌خرامد</p><p>وان فتنه حور می‌خرامد</p><p>شب جامه سپید کرد زیرا</p><p>کان ماه ز دور می‌خرامد</p><p>مستان شبانه را بشارت</p><p>ساقی به سحور می‌خرامد</p><p>جان را به مثال عود سوزیم</p><p>کان کان بلور می‌خرامد</p><p>آن فتنه نگر که بار دیگر</p><p>با صد شر و شور می‌خرامد</p><p>آن دشمن صبرهای عاشق</p><p>در خون صبور می‌خرامد</p><p>جانم به فدای آن سلیمان</p><p>کو جانب مور می‌خرامد</p><p>جز چهره عاشقان مبینید</p><p>کان شاه غیور می‌خرامد</p><p>در قالب خلق شمس تبریز</p><p>چون نفخه صور می‌خرامد</p><h2><a id="poem-3335" href="https://ganjoor.net/moulavi/shams/ghazalsh/sh711">غزل شمارهٔ ۷۱۱</a></h2>
<p>امروز نگار ما نیامد</p><p>آن دلبر و یار ما نیامد</p><p>آن گل که میان باغ جانست</p><p>امشب به کنار ما نیامد</p><p>صحرا گیریم همچو آهو</p><p>چون مشک تتار ما نیامد</p><p>ای رونق مطربان همین گو</p><p>کان رونق کار ما نیامد</p><p>آرام مده تو نای و دف را</p><p>کآرام و قرار ما نیامد</p><p>آن ساقی جان نگشت پیدا</p><p>درمان خمار ما نیامد</p><p>شمس تبریز شرح فرما</p><p>چون فصل بهار ما نیامد</p><h2><a id="poem-3336" href="https://ganjoor.net/moulavi/shams/ghazalsh/sh712">غزل شمارهٔ ۷۱۲</a></h2>
<p>خوش باش که هر که راز داند</p><p>داند که خوشی خوشی کشاند</p><p>شیرین چو شکر تو باش شاکر</p><p>شاکر هر دم شکر ستاند</p><p>شکر از شکرست آستین پر</p><p>تا بر سر شاکران فشاند</p><p>تلخش چو بنوشی و بخندی</p><p>در ذات تو تلخیی نماند</p><p>گویی که چگونه‌ام خوشم من</p><p>گویم ترشم دلت بماند</p><p>گوید که نهان مکن ولیکن</p><p>در گوشم گو که کس نداند</p><p>در گوش تو حلقه وفا نیست</p><p>گوش تو به گوش‌ها رساند</p><h2><a id="poem-3337" href="https://ganjoor.net/moulavi/shams/ghazalsh/sh713">غزل شمارهٔ ۷۱۳</a></h2>
<p>ساقی زان می که می‌چریدند</p><p>بفزای که یارکان رسیدند</p><p>مهمان بفزود می بیفزا</p><p>زان خنب که اولیا چشیدند</p><p>زان می که ز بوش جمله ابدال</p><p>در خلق پدید و ناپدیدند</p><p>ای ساقی خوب شکرلله</p><p>کان روی نکوت را بدیدند</p><p>ای آتش رخت سوز عشاق</p><p>در عشق تو رخت‌ها کشیدند</p><p>ای پرده فروکشیده بنگر</p><p>کز عشق چه پرده‌ها دریدند</p><h2><a id="poem-3338" href="https://ganjoor.net/moulavi/shams/ghazalsh/sh714">غزل شمارهٔ ۷۱۴</a></h2>
<p>اول نظر ار چه سرسری بود</p><p>سرمایه و اصل دلبری بود</p><p>گر عشق وبال و کافری بود</p><p>آخر نه به روی آن پری بود</p><p>آن جام شراب ارغوانی</p><p>وان آب حیات زندگانی</p><p>وان دیده بخت جاودانی</p><p>آخر نه به روی آن پری بود</p><p>جمعیت جان‌های خرم</p><p>در سایه آن دو زلف درهم</p><p>در مجلس و بزم شاه اعظم</p><p>آخر نه به روی آن پری بود</p><p>از رنگ تو گشته‌ایم بی‌رنگ</p><p>زان سوی جهان هزار فرسنگ</p><p>آن دم که بماند جان ما دنگ</p><p>آخر نه به روی آن پری بود</p><p>در عشق پدید شد سپاهی</p><p>در سایه چتر پادشاهی</p><p>افتاده دلم میان راهی</p><p>آخر نه به روی آن پری بود</p><p>همچون مه نو ز غم خمیدن</p><p>چون سایه به رو و سر دویدن</p><p>از عالم دل ندا شنیدن</p><p>آخر نه به روی آن پری بود</p><p>آن مه که بسوخت مشتری را</p><p>بشکست بتان آزری را</p><p>گر دل بگزید کافری را</p><p>آخر نه به روی آن پری بود</p><p>گر هجده هزار عالم ای جان</p><p>پر گشت ز قال و قال ای جان</p><p>وان شعله نور حالم ای جان</p><p>آخر نه به روی آن پری بود</p><p>گر داد طریق عشق دادیم</p><p>ور زان مه و آفتاب شادیم</p><p>ور دیده نو در او گشادیم</p><p>آخر نه به روی آن پری بود</p><p>آن دم که ز ننگ خویش رستیم</p><p>وان می که ز بوش بود مستیم</p><p>وان ساغرها که درشکستیم</p><p>آخر نه به روی آن پری بود</p><p>باغی که حیات گشت وصلش</p><p>خوشتر ز بهار و چار فصلش</p><p>شمس تبریز اصل اصلش</p><p>آخر نه به روی آن پری بود</p><h2><a id="poem-3339" href="https://ganjoor.net/moulavi/shams/ghazalsh/sh715">غزل شمارهٔ ۷۱۵</a></h2>
<p>اول نظر ار چه سرسری بود</p><p>سرمایه و اصل دلبری بود</p><p>گر عشق وبال و کافری بود</p><p>آخر نه به روی آن پری بود</p><p>زان رنگ تو گشته‌ایم بی‌رنگ</p><p>زان سوی خرد هزار فرسنگ</p><p>گر روم گزید جان اگر زنگ</p><p>آخر نه به روی آن پری بود</p><p>رو کرده به چتر پادشاهی</p><p>وز نور مشارقش سپاهی</p><p>گر یاوه شد او ز شاهراهی</p><p>آخر نه به روی آن پری بود</p><p>همچون مه بی‌پری پریدن</p><p>چون سایه به رو و سر دویدن</p><p>چون سرو ز بادها خمیدن</p><p>آخر نه به روی آن پری بود</p><p>زان مه که نواخت مشتری را</p><p>جان داد بتان آزری را</p><p>گر سهو فتاد سامری را</p><p>آخر نه به روی آن پری بود</p><p>گر هجده هزار عالم ای جان</p><p>پر گشت ز قال و قالم ای جان</p><p>گر حالم وگر محالم ای جان</p><p>آخر نه به روی آن پری بود</p><p>چون ماه نزارگشته شادیم</p><p>کاندر پی آفتاب رادیم</p><p>ور هم به خسوف درفتادیم</p><p>آخر نه به روی آن پری بود</p><p>ناموس شکسته‌ایم و مستیم</p><p>صد توبه و عهد را شکستیم</p><p>ور دست و ترنج را بخستیم</p><p>آخر نه به روی آن پری بود</p><p>زان جام شراب ارغوانی</p><p>زان چشمه آب زندگانی</p><p>گر داد فضولیی نشانی</p><p>آخر نه به روی آن پری بود</p><p>فصلی به جز این چهار فصلش</p><p>نی فصل ربیع و اصل اصلش</p><p>گر لاف زدیم ما ز وصلش</p><p>آخر نه به روی آن پری بود</p><p>خاموش که گفتنی نتان گفت</p><p>رازش باید ز راه جان گفت</p><p>ور مست شد این دل و نشان گفت</p><p>آخر نه به روی آن پری بود</p><h2><a id="poem-3340" href="https://ganjoor.net/moulavi/shams/ghazalsh/sh716">غزل شمارهٔ ۷۱۶</a></h2>
<p>دیر آمده‌ای سفر مکن زود</p><p>ای مایه هر مراد و هر سود</p><p>ای ز آتش عزم رفتن تو</p><p>از بینی‌ها برآمده دود</p><p>هر عود تلف شود ز آتش</p><p>در آتش توست عید هر عود</p><p>اومید تو هر دمی بگوید</p><p>دستت گیرم به فضل خود زود</p><p>اما تو مگو که جهد و کوشش</p><p>سودم نکند که بودنی بود</p><p>معزول مکن تو قدرتم را</p><p>من بسته نیم چو تار در پود</p><p>هر لحظه بکاهمت چو خواهم</p><p>وز فضل توانمت بیفزود</p><p>بربند دهان ز گفت و سر نه</p><p>در سجده دوست کوست مسجود</p><h2><a id="poem-3341" href="https://ganjoor.net/moulavi/shams/ghazalsh/sh717">غزل شمارهٔ ۷۱۷</a></h2>
<p>آن کس که به بندگیت آید</p><p>با او تو چنین کنی نشاید</p><p>ای روی تو خوب و خوی تو خوش</p><p>چون تو گهری فلک نزاید</p><p>روی تو و خوی تو لطیفست</p><p>سر دل تو لطیف باید</p><p>آن شخص که مردنیست فردا</p><p>امروز چرا جفا نماید</p><p>چیزی که به خود نمی‌پسندد</p><p>آن بر دگری چه آزماید</p><p>از خشم مخای هیچ کس را</p><p>تا خشم خدا تو را نخاید</p><p>برخیز ز قصد خون خلقان</p><p>تا بر سر تو فرونیاید</p><p>آن گاه قضا ز تو بگردد</p><p>کان وسوسه در دلت نیاید</p><p>ای گفته که مردم این چه مردیست</p><p>کابلیس تو را چنین بگاید</p><h2><a id="poem-3342" href="https://ganjoor.net/moulavi/shams/ghazalsh/sh718">غزل شمارهٔ ۷۱۸</a></h2>
<p>آخر گهر وفا ببارید</p><p>آخر سر عاشقان بخارید</p><p>ما خاک شما شدیم در خاک</p><p>تخم ستم و جفا مکارید</p><p>بر مظلومان راه هجران</p><p>این ظلم دگر روا مدارید</p><p>ای زهره ییان به بام این مه</p><p>بر پرده زیر و بم بزارید</p><p>یا نیز شما ز درد دوری</p><p>همچون من خسته دلفکارید</p><p>محروم نماند کس از این در</p><p>ما را به کسی نمی‌شمارید</p><p>آن درد که کوه از او چو ذرست</p><p>بر ذرگکی چه می‌گمارید</p><p>ای قوم که شیرگیر بودیت</p><p>آن آهو را کنون شکارید</p><p>زان نرگس مست شیرگیرش</p><p>بی خمر وصال در خمارید</p><p>زان دلبر گلعذار اکنون</p><p>بس بی‌دل و زعفران عذارید</p><p>با این همه گنج نیست بی‌رنج</p><p>بر صبر و وفا قدم فشارید</p><p>مردانه و مردرنگ باشید</p><p>گر در ره عشق مرد کارید</p><p>چون عاشق را هزار جانست</p><p>بی صرفه و ترس جان سپارید</p><p>جان کم ناید ز جان مترسید</p><p>کاندر پی جان کامکارید</p><p>عشقست حریف حیله آموز</p><p>گرد از دغل و حیل برآرید</p><p>در عشق حلال گشت حیله</p><p>در عشق رهین صد قمارید</p><p>حقست اگر ز عشق آن سرو</p><p>با جمله گلرخان چو خارید</p><p>حقست اگر ز عشق موسی</p><p>بر فرعونان نفس مارید</p><p>جان را سپر بلاش سازید</p><p>کاندر کف عشق ذوالفقارید</p><p>در صبر و ثبات کوه قافید</p><p>چون کوه حلیم و باوقارید</p><p>چون بحر نهان به مظهر آید</p><p>ماننده موج بی‌قرارید</p><p>هنگام نثار و درفشانی</p><p>چون ابر به وقت نوبهارید</p><p>در تیر شهیت اگر شهیدیت</p><p>در پیش مهیت اگر غبارید</p><p>پاینده و تازه همچو سروید</p><p>چون شاخ بلند میوه دارید</p><p>ز آسیب درخت او چو سیبید</p><p>چون سیب درخت سنگسارید</p><p>گر سنگ دلان زنندتان سنگ</p><p>با گوهر خویش یار غارید</p><p>چون دامن در پیش دوانید</p><p>گر همچو سجاف بر کنارید</p><p>چون همسفرید با مه خویش</p><p>پیوسته چو چرخ در دوارید</p><p>هم عشق شما و هم شما عشق</p><p>با اشتر عشق هم مهارید</p><p>گر نقب زنست نفس و دزدست</p><p>آخر نه در این حصین حصارید</p><p>از عشق خورید باده و نقل</p><p>گر مقبل وگر حلال خوارید</p><p>دیدیت که تان همی‌نگارد</p><p>دیگر چه خیال می‌نگارید</p><p>اوتان به خود اختیار کردست</p><p>چه در پی جبر و اختیارید</p><p>محکوم یک اختیار باشید</p><p>گر عاشق و اهل اعتبارید</p><p>خاموش کنم اگر چه با من</p><p>در نطق و سکوت سازوارید</p>
</body></html>