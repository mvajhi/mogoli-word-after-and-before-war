<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5101" href="https://ganjoor.net/moulavi/shams/ghazalsh/sh2477">غزل شمارهٔ ۲۴۷۷</a></h2>
<p>سرکه هفت ساله را از لب او حلاوتی</p><p>خاربنان خشک را از گل او طراوتی</p><p>جان و دل فسرده را از نظرش گشایشی</p><p>سنگ سیاه مرده را از گذرش سعادتی</p><p>از گذری که او کند گردد سرد دوزخی</p><p>وز نظری که افکند زنده شود ولایتی</p><p>مرده ز گور برجهد آید و مستمع شود</p><p>گر بت من ز مرده‌ای یاد کند حکایتی</p><p>آنک ز چشم شوخ او هر نفسی است فتنه‌ای</p><p>آنک ز لطف قامتش هر طرفی قیامتی</p><p>آه که در فراق او هر قدمی است آتشی</p><p>آه که از هوای او می‌رسدم ملامتی</p><h2><a id="poem-5102" href="https://ganjoor.net/moulavi/shams/ghazalsh/sh2478">غزل شمارهٔ ۲۴۷۸</a></h2>
<p>باز چه شد تو را دلا باز چه مکر اندری</p><p>یک نفسی چو بازی و یک نفسی کبوتری</p><p>همچو دعای صالحان دی سوی اوج می‌شدی</p><p>باز چو نور اختران سوی حضیض می‌پری</p><p>کشت مرا به جان تو حیله و داستان تو</p><p>سیل تو می‌کشد مرا تا به کجام می‌بری</p><p>از رحموت گشته‌ای در رهبوت رفته‌ای</p><p>تا دم مهر نشنوی تا سوی دوست ننگری</p><p>گر سبکی کند دلم خنده زنی که هین بپر</p><p>چونک به خود فروروم طعنه زنی که لنگری</p><p>خنده کنم تو گوییم چون سر پخته خنده زن</p><p>گریه کنم تو گوییم چون بن کوزه می‌گری</p><p>ترک تویی ز هندوان چهره ترک کم طلب</p><p>ز آنک نداد هند را صورت ترک تنگری</p><p>خنده نصیب ماه شد گریه نصیب ابر شد</p><p>بخت بداد خاک را تابش زر جعفری</p><p>حسن ز دلبران طلب درد ز عاشقان طلب</p><p>چهره زرد جو ز من وز رخ خویش احمری</p><p>من چو کمینه بنده‌ام خاک شوم ستم کشم</p><p>تو ملکی و زیبدت سرکشی و ستمگری</p><p>مست و خوشم کن آنگهی رقص و خوشی طلب ز من</p><p>در دهنم بنه شکر چون ترشی نمی‌خوری</p><p>دیگ توام خوشی دهم چونک ابای خوش پزی</p><p>ور ترشی پزی ز من هم ترشی برآوری</p><p>دیو شود فرشته‌ای چون نگری در او تو خوش</p><p>ای پرییی که از رخت بوی نمی‌برد پری</p><p>سحر چرا حرام شد ز آنک به عهد حسن تو</p><p>حیف بود که هر خسی لاف زند ز ساحری</p><p>ای دل چون عتاب و غم هست نشان مهر او</p><p>ترک عتاب اگر کند دانک بود ز تو بری</p><p>ای تبریز شمس دین خسرو شمس مشرقت</p><p>پرتو نور آن سری عاریتی است ای سری</p><h2><a id="poem-5103" href="https://ganjoor.net/moulavi/shams/ghazalsh/sh2479">غزل شمارهٔ ۲۴۷۹</a></h2>
<p>پیش از آنک از عدم کرد وجودها سری</p><p>بی ز وجود وز عدم باز شدم یکی دری</p><p>بی‌مه و سال سال‌ها روح زده‌ست بال‌ها</p><p>نقطه روح لم یزل پاک روی قلندری</p><p>آتش عشق لامکان سوخته پاک جسم و جان</p><p>گوهر فقر در میان بر مثل سمندری</p><p>خود خورد و فزون شود آنک ز خود برون شود</p><p>سیمبری که خون شود از بر خود خورد بری</p><p>کوره دل درآ ببین زان سوی کافری و دین</p><p>زر شده جان عاشقان عشق دکان زرگری</p><p>چهره فقر را فدا فقر منزه از ردا</p><p>کز رخ فقر نور شد جمله ز عرش تا ثری</p><p>مست ز جام شمس دین میکده الست بین</p><p>صد تبریز را ضمین از غم آب و آذری</p><h2><a id="poem-5104" href="https://ganjoor.net/moulavi/shams/ghazalsh/sh2480">غزل شمارهٔ ۲۴۸۰</a></h2>
<p>ای دل بی‌قرار من راست بگو چه گوهری</p><p>آتشیی تو آبیی آدمیی تو یا پری</p><p>از چه طرف رسیده‌ای وز چه غذا چریده‌ای</p><p>سوی فنا چه دیده‌ای سوی فنا چه می‌پری</p><p>بیخ مرا چه می‌کنی قصد فنا چه می‌کنی</p><p>راه خرد چه می‌زنی پرده خود چه می‌دری</p><p>هر حیوان و جانور از عدمند بر حذر</p><p>جز تو که رخت خویش را سوی عدم همی‌بری</p><p>گرم و شتاب می‌روی مست و خراب می‌روی</p><p>گوش به پند کی نهی عشوه خلق کی خوری</p><p>از سر کوه این جهان سیل تویی روان روان</p><p>جانب بحر لامکان از دم من روانتری</p><p>باغ و بهار خیره سر کز چه نسیم می‌وزی</p><p>سوسن و سرو مست تو تا چه گلی چه عبهری</p><p>بانک دفی که صنج او نیست حریف چنبرش</p><p>درنرود به گوش ما چون هذیان کافری</p><p>موسی عشق تو مرا گفت که لامساس شو</p><p>چون نگریزم از همه چون نرمم ز سامری</p><p>از همه من گریختم گر چه میان مردمم</p><p>چون به میان خاک کان نقده زر جعفری</p><p>گر دو هزار بار زر نعره زند که من زرم</p><p>تا نرود ز کان برون نیست کسیش مشتری</p><h2><a id="poem-5105" href="https://ganjoor.net/moulavi/shams/ghazalsh/sh2481">غزل شمارهٔ ۲۴۸۱</a></h2>
<p>با همگان فضولکی چون که به ما ملولکی</p><p>رو که بدین عاشقی سخت عظیم گولکی</p><p>ای تو فضول در هوا ای تو ملول در خدا</p><p>چون تو از آن قان نه‌ای رو که یکی مغولکی</p><p>مستک خویش گشته‌ای گه ترشک گهی خوشک</p><p>نازک و کبرکت که چه در هنرک نغولکی</p><p>گر تو کتاب خانه‌ای طالب باغ جان نه‌ای</p><p>گر چه اصیلکی ولی خواجه تو بی‌اصولکی</p><p>رو تو به کیمیای جان مس وجود خرج کن</p><p>تا نشوی از او چو زر در غم نیم پولکی</p><p>گفتم با ضمیر خود چند خیال جسمیان</p><p>یا تو ز هر فسرده‌ای سوی دلم رسولکی</p><p>نور خدایگان جان در تبریز شمس دین</p><p>کرد طریق سالکان ایمن اگر تو غولکی</p><h2><a id="poem-5106" href="https://ganjoor.net/moulavi/shams/ghazalsh/sh2482">غزل شمارهٔ ۲۴۸۲</a></h2>
<p>ای که لب تو چون شکر هان که قرابه نشکنی</p><p>وی که دل تو چون حجر هان که قرابه نشکنی</p><p>عشق درون سینه شد دل همه آبگینه شد</p><p>نرم درآ تو ای پسر هان که قرابه نشکنی</p><p>هر که اسیر سر بود دانک برون در بود</p><p>خاصه که او بود دوسر هان که قرابه نشکنی</p><p>آن صنم لطیف تو گر چه که شد حریف تو</p><p>دست به زلف او مبر هان که قرابه نشکنی</p><p>تا نکنی شناس او از دل خود قیاس او</p><p>او دگر است و تو دگر هان که قرابه نشکنی</p><p>چونک شوی تو مست او باده خوری ز دست او</p><p>آن نفسی است باخطر هان که قرابه نشکنی</p><p>مست درون سینه‌ها بر سر آبگینه‌ها</p><p>نیک سبک تو برگذر هان که قرابه نشکنی</p><p>حق چو نمود در بشر جمع شدند خیر و شر</p><p>خیره مشو در این خبر هان که قرابه نشکنی</p><p>یا تبریز شمس دین گر چه شدی تو همنشین</p><p>تا تو نلافی از هنر هان که قرابه نشکنی</p><h2><a id="poem-5107" href="https://ganjoor.net/moulavi/shams/ghazalsh/sh2483">غزل شمارهٔ ۲۴۸۳</a></h2>
<p>تلخ کنی دهان من قند به دیگران دهی</p><p>نم ندهی به کشت من آب به این و آن دهی</p><p>جان منی و یار من دولت پایدار من</p><p>باغ من و بهار من باغ مرا خزان دهی</p><p>یا جهت ستیز من یا جهت گریز من</p><p>وقت نبات ریز من وعده و امتحان دهی</p><p>عود که جود می‌کند بهر تو دود می‌کند</p><p>شیر سجود می‌کند چون به سگ استخوان دهی</p><p>برگذرم ز نه فلک گر گذری به کوی من</p><p>پای نهم بر آسمان گر به سرم امان دهی</p><p>عقل و خرد فقیر تو پرورشش ز شیر تو</p><p>چون نشود ز تیر تو آنک بدو کمان دهی</p><p>در دو جهان بننگرد آنک بدو تو بنگری</p><p>خسرو خسروان شود گر به گدا تو نان دهی</p><p>جمله تن شکر شود هر که بدو شکر دهی</p><p>لقمه کند دو کون را آنک تواش دهان دهی</p><p>گشتم جمله شهرها نیست شکر مگر تو را</p><p>با تو مکیس چون کنم گر تو شکر گران دهی</p><p>گه بکشی گران دهی گه همه رایگان دهی</p><p>یک نفسی چنین دهی یک نفسی چنان دهی</p><p>مفخر مهر و مشتری در تبریز شمس دین</p><p>زنده شود دل قمر گر به قمر قران دهی</p><h2><a id="poem-5108" href="https://ganjoor.net/moulavi/shams/ghazalsh/sh2484">غزل شمارهٔ ۲۴۸۴</a></h2>
<p>خواجه اگر تو همچو ما بیخود و شوخ و مستیی</p><p>طوق قمر شکستیی فوق فلک نشستیی</p><p>کی دم کس شنیدیی یا غم کس کشیدیی</p><p>یا زر و سیم چیدیی گر تو فناپرستیی</p><p>برجهیی به نیم شب با شه غیب خوش لقب</p><p>ساغر باده طرب بر سر غم شکستیی</p><p>ای تو مدد حیات را از جهت زکات را</p><p>طره دلربات را بر دل من ببستیی</p><p>عاشق مست از کجا شرم و شکست از کجا</p><p>شنگ و وقیح بودیی گر گرو الستیی</p><p>ور ز شراب دنگیی کی پی نام و ننگیی</p><p>ور تو چو من نهنگیی کی به درون شستیی</p><p>بازرسید مست ما داد قدح به دست ما</p><p>گر دهدی به دست تو شاد و فراخ دستیی</p><p>گر قدحش بدیدیی چون قدحش پریدیی</p><p>وز کف جام بخش او از کف خود برستیی</p><p>وز رخ یوسفانه‌اش عقل شدی ز خانه‌اش</p><p>بخت شدی مساعدش ساعد خود نخستیی</p><p>ور تو به گاه خاستی پس تو چه سست پاستی</p><p>ور تو چو تیر راستی از پر کژ بجستیی</p><p>خامش کن اگر تو را از خمشان خبر بدی</p><p>وقت کلام لاییی وقت سکوت هستیی</p><h2><a id="poem-5109" href="https://ganjoor.net/moulavi/shams/ghazalsh/sh2485">غزل شمارهٔ ۲۴۸۵</a></h2>
<p>یاور من تویی بکن بهر خدای یاریی</p><p>نیست تو را ضعیفتر از دل من شکاریی</p><p>نای برای من کند در شب و روز ناله‌ای</p><p>چنگ برای من کند با غم و سوز زاریی</p><p>کی بفشاردی مرا دست غمی و غصه‌ای</p><p>گر تو مرا به عاطفت در بر خود فشاریی</p><p>دیده همچو ابر من اشک روان نباردی</p><p>گر تو ز ابر مرحمت بر سر من بباریی</p><p>دست دراز کردمی‌گوش فلک گرفتمی</p><p>گر سر زلف خویش را تو به کفم سپاریی</p><p>از سر ماه من کله بستدمی ربودمی</p><p>گر تو شبی به لطف خود خوش سر من بخاریی</p><p>حق حقوق سابقت حق نیاز عاشقت</p><p>حق زروع جان من کش تو کنی بهاریی</p><p>حق نسیم بوی تو کان رسدم ز کوی تو</p><p>حق شعاع روی تو کو کندم نهاریی</p><p>تا که نثار کرده‌ای از گل وصل بر سرم</p><p>بر کف پای کوششم خار نکرد خاریی</p><p>دارد از تو جزو و کل خرمیی و شادیی</p><p>وز رخ تو درخت گل خجلت و شرمساریی</p><p>ای لب من خموش کن سوی اصول گوش کن</p><p>تا کند او به نطق خود نادره غمگساریی</p><h2><a id="poem-5110" href="https://ganjoor.net/moulavi/shams/ghazalsh/sh2486">غزل شمارهٔ ۲۴۸۶</a></h2>
<p>ای زده مطرب غمت در دل ما ترانه‌ای</p><p>در سر و در دماغ جان جسته ز تو فسانه‌ای</p><p>چونک خیال خوش دمت از سوی غیب دردمد</p><p>ز آتش عشق برجهد تا به فلک زبانه‌ای</p><p>زهره عشق چون بزد پنجه خود در آب و گل</p><p>قامت ما چو چنگ شد سینه ما چغانه‌ای</p><p>آهوی لنگ چون جهد از کف شیر شرزه‌ای</p><p>چون برهد ز باز جان قالب چون سمانه‌ای</p><p>ای گل و ای بهار جان وی می و ای خمار جان</p><p>شاه و یگانه او بود کز تو خورد یگانه‌ای</p><p>باغ و بهار و بخت بین عالم پردرخت بین</p><p>وین همگی درخت‌ها رسته شده ز دانه‌ای</p><p>از دهش و عطای تو فقر فقیر فخر شد</p><p>تا که نماند مرگ را بر فقرا دهانه‌ای</p><p>لطف و عطا و رحمتت طبل وصال می‌زند</p><p>گر نکند وصال تو بار دگر بهانه‌ای</p><p>روزه مریم مرا خوان مسیحیت نوا</p><p>تر کنم از فرات تو امشب خشک نانه‌ای</p><p>گشته کمان سرمدی سرده تیرهای ما</p><p>گشته خدنگ احمدی فخر بنی کنانه‌ای</p><p>پیش کشیی آن کمان هر کس می‌کند زهی</p><p>بهر قدوم تیر تو رقعه دل نشانه‌ای</p><p>جذبه حق یک رسن تافت ز آه تو و من</p><p>یوسف جان ز چاه تن رفت به آشیانه‌ای</p><p>خامش کن اگر سرت خارش نطق می‌دهد</p><p>هست برای جعد تو صبر گزیده شانه‌ای</p><h2><a id="poem-5111" href="https://ganjoor.net/moulavi/shams/ghazalsh/sh2487">غزل شمارهٔ ۲۴۸۷</a></h2>
<p>هست به خطه عدم شور و غبار و غارتی</p><p>آتش عشق درزده تا نبود عمارتی</p><p>ز آنک عمارت ار بود سایه کند وجود را</p><p>سایه ز آفتاب او کی نگرد شرارتی</p><p>روح که سایگی بود سرد و ملول و بی‌طرب</p><p>منتظرک نشسته او تا که رسد بشارتی</p><p>جان که در آفتاب شد هر گنهی که او کند</p><p>برق زد از گناه او هر طرفی کفارتی</p><p>شعله آفتاب را بر که و بر زمین است رنگ</p><p>نیست بدید در هوا از لطف و طهارتی</p><p>جان به مثال ذره‌ها رقص کنان در آفتاب</p><p>نورپذیریش نگر لعل وش و مهارتی</p><p>جان چو سنگ می‌دهد جان چو لعل می‌خرد</p><p>رقص کنان ترانه زن گشته که خوش تجارتی</p><p>قرص فلک درآید و روی به گوش جان‌ها</p><p>سر ازل بگویدش بی‌سخن و عبارتی</p><p>آنک به هر دمی نهان شعله زند به روح بر</p><p>آن دل و زهره کو کز آن دم بزند اشارتی</p><p>محرم حق شمس دین ای تبریز را تو شه</p><p>کشته عشق خویش را شاه ازل زیارتی</p><h2><a id="poem-5112" href="https://ganjoor.net/moulavi/shams/ghazalsh/sh2488">غزل شمارهٔ ۲۴۸۸</a></h2>
<p>ای که غریب آتشی در دل و جان ما زدی</p><p>آتش دل مقیم شد تو به سفر چرا شدی</p><p>آتش تو مقیم شد با دل من ندیم شد</p><p>آتش خویش را بگو کآب حیات آمدی</p><p>چاشنی خیال تو می‌بدرد دل مرا</p><p>ای غم او چو شکری ای دل من چو کاغذی</p><p>شمع بدان صبور شد تا همگیش نور شد</p><p>نور به است از همه خاصه که نور سرمدی</p><p>نور دمی که عاق شد طالب روح طاق شد</p><p>ماه مرا محاق شد بی‌مه فضل ایزدی</p><p>بازرسید آیتی از طرف عنایتی</p><p>وحدت بی‌نهایتی گشت امام و مقتدی</p><p>بست پلنگ قهر را بازگشاد مهر را</p><p>قبه ببست شهر را شهر برست از بدی</p><h2><a id="poem-5113" href="https://ganjoor.net/moulavi/shams/ghazalsh/sh2489">غزل شمارهٔ ۲۴۸۹</a></h2>
<p>گر ز تو بوسه ای خرد صد مه و مهر و مشتری</p><p>تا نفروشی ای صنم کز مه و مهر خوشتری</p><p>ور دو هزار جان و دل بر در تو وطن کند</p><p>در مگشای ای صنم کز دل و جان تو برتری</p><p>آینه کیست تا تو را در دل خویش جا دهد</p><p>ای صنما به جان تو کینه در بننگری</p><p>دست مده تو چرخ را تا که به پیش اسب او</p><p>غاشیه تو را کشد بر سر خود به چاکری</p><p>دولت سنگ پاره‌ای گر چه بیافت چاره‌ای</p><p>در تن خویش بنگرد بیند وصف گوهری</p><p>ای دل بازشکل من جانب دست عشق او</p><p>با پر عشق او بپر چند به پر خود پری</p><p>در پی شاه شمس دین تا تبریز می‌دوان</p><p>لشکر عشق با وی است رو که تو هم ز لشکری</p><h2><a id="poem-5114" href="https://ganjoor.net/moulavi/shams/ghazalsh/sh2490">غزل شمارهٔ ۲۴۹۰</a></h2>
<p>ساقی جان فزای من بهر خدا ز کوثری</p><p>در سر مست من فکن جام شراب احمری</p><p>بحر کرم تویی مرا از کف خود بده نوا</p><p>باغ ارم تویی مها بر بر من بزن بری</p><p>ای به زمین ز آسمان آمده چون فرشته‌ای</p><p>وی ز خطاب اشربوا مغز مرا پیمبری</p><p>بزم درآ و می بده رسم بهار نو بنه</p><p>ای رخ تو چو گلشنی وی قد تو صنوبری</p><p>گر چه به بتکده دلم هر نفسی است صورتی</p><p>نیست و نباشد و نبد چون رخ تو مصوری</p><p>می چو دود بر این سرم بسکلد از تو لنگرم</p><p>چهره زرد چون زرم سرخ شود چو آذری</p><p>بحر کرم چه کم شود گر بخورند جرعه‌ای</p><p>فضل خدا چه کم شود گر برسد به کافری</p><p>این دل بی‌قرار را از قدحی قرار ده</p><p>وین صدف وجود را بخش صفای گوهری</p><p>یا برهان ز فکرتم یا برسان به فطرتم</p><p>یا بتراش نردبان باز کن از فلک دری</p><h2><a id="poem-5115" href="https://ganjoor.net/moulavi/shams/ghazalsh/sh2491">غزل شمارهٔ ۲۴۹۱</a></h2>
<p>جمع مکن تو برف را بر خود تا که نفسری</p><p>برف تو بفسراندت گر تو تنور آذری</p><p>آنک نجوشد او به خود جوش تو را تبه کند</p><p>و آنک ندارد آذری ناید از او برادری</p><p>فربهیش به دست جو غره مشو به پشم او</p><p>آن سر و سبلتش مبین جان وی است لاغری</p><p>گر خوشی است این نوا برجه و گرم پیش آ</p><p>سر تو چنین چنین مکن مشنو سست و سرسری</p><h2><a id="poem-5116" href="https://ganjoor.net/moulavi/shams/ghazalsh/sh2492">غزل شمارهٔ ۲۴۹۲</a></h2>
<p>هر بشری که صاف شد در دو جهان ورا دلی</p><p>دید غرض که فقر بد بانگ الست را بلی</p><p>عالم خاک همچو تل فقر چو گنج زیر او</p><p>شادی کودکان بود بازی و لاغ بر تلی</p><p>چشم هر آنک بسته شد تابش حرص خسته شد</p><p>و آنک ز گنج رسته شد گشت گران و کاهلی</p><p>گنج جمال همچو مه جانش بدیده گفته خه</p><p>بر ره او هزار شه آه شگرف حاصلی</p><p>وصف لبش بگفتمی چهره جان شکفتمی</p><p>راه بیان برفتمی لیک کجاست واصلی</p><p>جان بجهان و هم بجه سر بمکش سرک بنه</p><p>گر چه درون هر دو ده نیست درون قابلی</p><p>ای تبریز مشتهر بند به شمس دین کمر</p><p>ز آنک مبارک است سر بر کف پای کاملی</p><h2><a id="poem-5117" href="https://ganjoor.net/moulavi/shams/ghazalsh/sh2493">غزل شمارهٔ ۲۴۹۳</a></h2>
<p>رو بنمودی به تو گر همگی نه جانمی</p><p>دیده شدی نشان من گر نه که بی‌نشانمی</p><p>سیمبرا نه من زرم لعل لبا نه گوهرم</p><p>جوهر زر نمودمی گر نه درون کانمی</p><p>لطف توام نمی‌هلد ور نه همه زمانه را</p><p>از هوس تو ای شکر همچو مگس برانمی</p><p>گلبن جان به عشق تو گفت اگر نترسمی</p><p>سوسن وار گشتمی سر همه سر زبانمی</p><p>گوید خلق عاقلی یک نفسی به خود بیا</p><p>گفتم اگر چنینمی یک نفسی چنانمی</p><p>سیم قبای ماه اگر لایق کوی تو بدی</p><p>من کمرش گرفتمی سوی تواش کشانمی</p><p>موج هوای عشق تو گر هلدی دمی مرا</p><p>آتش‌ها بکشتمی چاره عاشقانمی</p><p>گر نه ز تیر غیرت او چشم زمانه دوختی</p><p>فاش و عیان به دست او بر مثل کمانمی</p><p>از تبریز و شمس دین رمز و کنایت است این</p><p>آه چه شدی که پیش او من شده ترجمانمی</p><h2><a id="poem-5118" href="https://ganjoor.net/moulavi/shams/ghazalsh/sh2494">غزل شمارهٔ ۲۴۹۴</a></h2>
<p>زرگر آفتاب را بسته گاز می‌کنی</p><p>کرته شام را ز مه نقش و طراز می‌کنی</p><p>روز و شب و نتایج این حبشی و روم را</p><p>بر مثل اصولشان گرد و دراز می‌کنی</p><p>گاه مجاز بنده را حق و حقیقتی دهی</p><p>و آنک حقیقتی بود هزل و مجاز می‌کنی</p><p>این چه کرامت است ای نقش خیال روی او</p><p>با درهای بسته در خانه جواز می‌کنی</p><p>خاطر همچو باد را نقش جحود می‌دهی</p><p>خاطر بی‌نیاز را پر ز نیاز می‌کنی</p><p>در شب ابرگین غم مشعله‌ها درآوری</p><p>در دل تنگ پرگره پنجره باز می‌کنی</p><p>ما به دمشق عشق تو مست و مقیم بهر تو</p><p>تو ز دلال و عز خود عزم عزاز می‌کنی</p><p>گاه ز نیم زلتی برهمشان همی‌زنی</p><p>گاه خود از کبیرها چشم فراز می‌کنی</p><p>گاه گدای راه را همت شاه می‌دهی</p><p>گاه قباد و شاه را بنده آز می‌کنی</p><p>می‌شکنی به زیر پا نای طرب نوای را</p><p>چنگ شکسته بسته را لایق ساز می‌کنی</p><p>بربط عشرت مرا گاه سه تا همی‌کنی</p><p>پرده بوسلیک را گاه حجاز می‌کنی</p><p>جان ز وجود جود تو آمد و مغز نغز شد</p><p>باز ز پوست‌هاش چون همچو پیاز می‌کنی</p><h2><a id="poem-5119" href="https://ganjoor.net/moulavi/shams/ghazalsh/sh2495">غزل شمارهٔ ۲۴۹۵</a></h2>
<p>آنک بخورد دم به دم سنگ جفای صدمنی</p><p>غم نخورد از آنک تو روی بر او ترش کنی</p><p>می چو در او عمل کند رقص کند بغل زند</p><p>ز آنک نهاد در بغل خاص عقیق معدنی</p><p>مرد قمارخانه‌ام عالم بی‌کرانه‌ام</p><p>چشم بیار در رخم بنگر پیش روشنی</p><p>ننگرد او به رنگ تو غم نخورد ز جنگ تو</p><p>خواجه مگر ندیده‌ای ملک و مقام ایمنی</p><p>هیچ عسل ترش شود سرکه اگر ترش رود</p><p>از پی آب کی هلد روغن طبع روغنی</p><p>من که در آن نظاره‌ام مست و سماع باره‌ام</p><p>لیک سماع هر کسی پاک نباشد از منی</p><p>هست سماع ما نظر هست سماع او بطر</p><p>لیک نداند ای پسر ترک زبان ارمنی</p><p>در تک گور مؤمنان رقص کنان و کف زنان</p><p>مست به بزم لامکان خورده شراب مؤمنی</p><p>پیش تو است این دم او می‌نبری ز یار بو</p><p>می‌نگری تو سو به سو پله چشم می‌زنی</p><h2><a id="poem-5120" href="https://ganjoor.net/moulavi/shams/ghazalsh/sh2496">غزل شمارهٔ ۲۴۹۶</a></h2>
<p>خواجه ترش مرا بگو سرکه به چند می‌دهی</p><p>هست شکرلبی اگر سرکه به قند می‌دهی</p><p>گر تو نمی‌خری مخر می به هوس همی‌خرم</p><p>عاشق و بیخودم مرا هرزه چه پند می‌دهی</p><p>پیشتر آ تو ای پری از ترشی تویی بری</p><p>تاج و کمر عطا کنی بخت بلند می‌دهی</p><p>جان به هزار ولوله بهر تو گشت حامله</p><p>کآتش عشق خویش را تو به سپند می‌دهی</p><p>چون فرهاد می‌کشی جان مرا به که کنی</p><p>ور نه به دست جان من از چه کلند می‌دهی</p><p>هر چه که می‌دهی بده بی‌خبر آن کسی که او</p><p>بر تو گمان برد که تو بهر گزند می‌دهی</p><p>برگ گلی همی‌بری باغ به پیش می‌کشی</p><p>لاشه خری همی‌بری بیست سمند می‌دهی</p><p>شاکر خدمتی ولی گاه ز لاابالیی</p><p>نی به گنه همی‌زنی نی به پسند می‌دهی</p><p>چون سر زید بشکند چاره عمرو می‌کنی</p><p>چون به دمشق قحط شد آب به جند می‌دهی</p><p>چند بگفتمت مگو لیک تو را گناه چیست</p><p>ای تو چو آسیا به تو آنچ دهند می‌دهی</p><h2><a id="poem-5121" href="https://ganjoor.net/moulavi/shams/ghazalsh/sh2497">غزل شمارهٔ ۲۴۹۷</a></h2>
<p>صبح چو آفتاب زد رایت روشناییی</p><p>لعل و عقیق می‌کند در دل کان گداییی</p><p>گر ز فلک نهان بود در ظلمات کان بود</p><p>گوهر سنگ را بود با فلک آشناییی</p><p>نور ز شرق می‌زند کوه شکاف می‌کند</p><p>در دل سنگ می‌نهد شعشعه عطاییی</p><p>در پی هر منوری هست یقین منوری</p><p>در پی هر زمینیی مرتقب سماییی</p><p>صورت بت نمی‌شود بی‌دل و دست آزری</p><p>آزر بتگری کجا باشد بی‌خداییی</p><p>گفت پیمبر به حق کآدمی است کان زر</p><p>فرق میان کان و کان هست به زرنماییی</p><h2><a id="poem-5122" href="https://ganjoor.net/moulavi/shams/ghazalsh/sh2498">غزل شمارهٔ ۲۴۹۸</a></h2>
<p>مرا سودای آن دلبر ز دانایی و قرایی</p><p>برون آورد تا گشتم چنین شیدا و سودایی</p><p>سر سجاده و مسند گرفتم من به جهد و جد</p><p>شعار زهد پوشیدم پی خیرات افزایی</p><p>درآمد عشق در مسجد بگفت ای خواجه مرشد</p><p>بدران بند هستی را چه دربند مصلایی</p><p>به پیش زخم تیغ من ملرزان دل بنه گردن</p><p>اگر خواهی سفر کردن ز دانایی به بینایی</p><p>بده تو داد اوباشی اگر رندی و قلاشی</p><p>پس پرده چه می‌باشی اگر خوبی و زیبایی</p><p>فراری نیست خوبان را ز عرضه کردن سیما</p><p>بتان را صبر کی باشد ز غنج و چهره آرایی</p><p>گهی از روی خود داده خرد را عشق و بی‌صبری</p><p>گهی از چشم خود کرده سقیمان را مسیحایی</p><p>گهی از زلف خود داده به مؤمن نقش حبل الله</p><p>ز پیچ جعد خود داده به ترسایان چلیپایی</p><p>تو حسن خود اگر دیدی که افزونتر ز خورشیدی</p><p>چه پژمردی چه پوسیدی در این زندان غبرایی</p><p>چرا تازه نمی‌باشی ز الطاف ربیع دل</p><p>چرا چون گل نمی‌خندی چرا عنبر نمی‌سایی</p><p>چرا در خم این دنیا چو باده بر نمی‌جوشی</p><p>که تا جوشت برون آرد از این سرپوش مینایی</p><p>ز برق چهره خوبت چه محروم است یعقوبت</p><p>الا ای یوسف خوبان به قعر چه چه می‌پایی</p><p>ببین حسن خود ای نادان ز تاب جان او تا دان</p><p>که مؤمن آینه مؤمن بود در وقت تنهایی</p><p>ببیند خاک سر خود درون چهره بستان</p><p>که من در دل چه‌ها دارم ز زیبایی و رعنایی</p><p>ببیند سنگ سر خود درون لعل و پیروزه</p><p>که گنجی دارم اندر دل کند آهنگ بالایی</p><p>ببیند آهن تیره دل خود را در آیینه</p><p>که من هم قابل نورم کنم آخر مصفایی</p><p>عدم‌ها مر عدم‌ها را چو می‌بیند به دل گشته</p><p>به هستی پیش می‌آید که تا دزدد پذیرایی</p><p>به هر سرگین کجا گشتی مگس را گر خبر بودی</p><p>که آید از سرشت او به سعی و فضل عنقایی</p><p>چو ابن الوقت شد صوفی نگردد کاهل فردا</p><p>سبک کاهل شود آن کس که باشد گول و فردایی</p><p>میان دلبران بنشین اگر نه غری و عنین</p><p>میان عاشقان خو کن مباش ای دوست هرجایی</p><p>ایا ماهی یقین گشتت ز دریای پس پشتت</p><p>بگردان روی و واپس رو چو تو از اهل دریایی</p><p>ندای ارجعی بشنو به آب زندگی بگرو</p><p>درآ در آب و خوش می‌رو به آب و گل چه می‌پایی</p><p>به جان و دل شدی جایی که نی جان ماند و نی دل</p><p>به پای خود شدی جایی که آن جا دست می‌خایی</p><p>ز خورشید ازل زر شو به زر غیر کمتر رو</p><p>که عشق زر کند زردت اگر چه سیم سیمایی</p><p>تو را دنیا همی‌گوید چرا لالای من گشتی</p><p>تو سلطان زاده‌ای آخر منم لایق به لالایی</p><p>تو را دریا همی‌گوید منت مرکب شوم خوشتر</p><p>که تو مرکب شوی ما را به حمالی و سقایی</p><p>خمش کن من چو تو بودم خمش کردم بیاسودم</p><p>اگر تو بشنوی از من خمش باشی بیاسایی</p><h2><a id="poem-5123" href="https://ganjoor.net/moulavi/shams/ghazalsh/sh2499">غزل شمارهٔ ۲۴۹۹</a></h2>
<p>مسلمانان مسلمانان مرا ترکی است یغمایی</p><p>که او صف‌های شیران را بدراند به تنهایی</p><p>کمان را چون بجنباند بلرزد آسمان را دل</p><p>فروافتد ز بیم او مه و زهره ز بالایی</p><p>به پیش خلق نامش عشق و پیش من بلای جان</p><p>بلا و محنتی شیرین که جز با وی نیاسایی</p><p>چو او رخسار بنماید نماند کفر و تاریکی</p><p>چو جعد خویش بگشاید نه دین ماند نه ترسایی</p><p>مرا غیرت همی‌گوید خموش ار جانت می‌باید</p><p>ز جان خویش بیزارم اگر دارد شکیبایی</p><p>ندارد چاره دیوانه به جز زنجیر خاییدن</p><p>حلالستت حلالستت اگر زنجیر می‌خایی</p><p>بگو اسرار ای مجنون ز هشیاران چه می‌ترسی</p><p>قبا بشکاف ای گردون قیامت را چه می‌پایی</p><p>وگر پرواز عشق تو در این عالم نمی‌گنجد</p><p>به سوی قاف قربت پر که سیمرغی و عنقایی</p><p>اگر خواهی که حق گویم به من ده ساغر مردی</p><p>وگر خواهی که ره بینم درآ ای چشم و بینایی</p><p>در آتش بایدت بودن همه تن همچو خورشیدی</p><p>اگر خواهی که عالم را ضیا و نور افزایی</p><p>گدازان بایدت بودن چو قرص ماه اگر خواهی</p><p>که از خورشید خورشیدان تو را باشد پذیرایی</p><p>اگر دلگیر شد خانه نه پاگیر است برجه رو</p><p>وگر نازک دلی منشین بر گیجان سودایی</p><p>گهی سودای فاسد بین زمانی فاسد سودا</p><p>گهی گم شو از این هر دو اگر همخرقه مایی</p><p>به ترک ترک اولیتر سیه رویان هندو را</p><p>که ترکان راست جانبازی و هندو راست لالایی</p><p>منم باری بحمدالله غلام ترک همچون مه</p><p>که مه رویان گردونی از او دارند زیبایی</p><p>دهان عشق می‌خندد که نامش ترک گفتم من</p><p>خود این او می‌دمد در ما که ما ناییم و او نایی</p><p>چه نالد نای بیچاره جز آنک دردمد نایی</p><p>ببین نی‌های اشکسته به گورستان چو می‌آیی</p><p>بمانده از دم نایی نه جان مانده نه گویایی</p><p>زبان حالشان گوید که رفت از ما من و مایی</p><p>هلا بس کن هلا بس کن منه هیزم بر این آتش</p><p>که می‌ترسم که این آتش بگیرد راه بالایی</p><h2><a id="poem-5124" href="https://ganjoor.net/moulavi/shams/ghazalsh/sh2500">غزل شمارهٔ ۲۵۰۰</a></h2>
<p>چه افسردی در آن گوشه چرا تو هم نمی‌گردی</p><p>مگر تو فکر منحوسی که جز بر غم نمی‌گردی</p><p>چو آمد موسی عمران چرا از آل فرعونی</p><p>چو آمد عیسی خوش دم چرا همدم نمی‌گردی</p><p>چو با حق عهدها بستی ز سستی عهد بشکستی</p><p>چو قول عهد جانبازان چرا محکم نمی‌گردی</p><p>میان خاک چون موشان به هر مطبخ رهی سازی</p><p>چرا مانند سلطانان بر این طارم نمی‌گردی</p><p>چرا چون حلقه بر درها برای بانگ و آوازی</p><p>چرا در حلقه مردان دمی محرم نمی‌گردی</p><p>چگونه بسته بگشاید چو دشمن دار مفتاحی</p><p>چگونه خسته به گردد چو بر مرهم نمی‌گردی</p><p>سر آنگه سر بود ای جان که خاک راه او باشد</p><p>ز عشق رایتش ای سر چرا پرچم نمی‌گردی</p><p>چرا چون ابر بی‌باران به پیش مه ترنجیدی</p><p>چرا همچون مه تابان بر این عالم نمی‌گردی</p><p>قلم آن جا نهد دستش که کم بیند در او حرفی</p><p>چرا از عشق تصحیحش تو حرفی کم نمی‌گردی</p><p>گلستان و گل و ریحان نروید جز ز دست تو</p><p>دو چشمه داری ای چهره چرا پرنم نمی‌گردی</p><p>چو طوافان گردونی همی‌گردند بر آدم</p><p>مگر ابلیس ملعونی که بر آدم نمی‌گردی</p><p>اگر خلوت نمی‌گیری چرا خامش نمی‌باشی</p><p>اگر کعبه نه ای باری چرا زمزم نمی‌گردی</p><h2><a id="poem-5125" href="https://ganjoor.net/moulavi/shams/ghazalsh/sh2501">غزل شمارهٔ ۲۵۰۱</a></h2>
<p>گرم سیم و درم بودی مرا مونس چه کم بودی</p><p>وگر یارم فقیرستی ز زر فارغ چه غم بودی</p><p>خدایا حرمت مردان ز دنیا فارغش گردان</p><p>از آن گر فارغستی او ز پیش من چه کم بودی</p><p>نگارا گر مرا خواهی وگر همدرد و همراهی</p><p>مکن آه و مخور حسرت که بختم محتشم بودی</p><p>بتا زیبا و نیکویی رها کن این گدارویی</p><p>اگر چشم تو سیرستی فلک ما را حشم بودی</p><p>ز طمع آدمی باشد که خویش از وی چو بیگانه است</p><p>وگر او بی‌طمع بودی همه کس خال و عم بودی</p><p>بیا چون ما شو ای مه رو نه نعمت جو نه دولت جو</p><p>گر ابلیس این چنین بودی شه و صاحب علم بودی</p><p>از ابلیسی جدا بودی سقط او را ثنا بودی</p><p>جفا او را وفا بودی سقم او را کرم بودی</p><p>زهی اقبال درویشی زهی اسرار بی‌خویشی</p><p>اگر دانستیی پیشت همه هستی عدم بودی</p><p>جهانی هیچ و ما هیچان خیال و خواب ما پیچان</p><p>وگر خفته بدانستی که در خوابم چه غم بودی</p><p>خیالی بیند این خفته در اندیشه فرورفته</p><p>وگر زین خواب آشفته بجستی در نعم بودی</p><p>یکی زندان غم دیده یکی باغ ارم دیده</p><p>وگر بیدار گشتی او نه زندان نی ارم بودی</p><h2><a id="poem-5126" href="https://ganjoor.net/moulavi/shams/ghazalsh/sh2502">غزل شمارهٔ ۲۵۰۲</a></h2>
<p>امیر دل همی‌گوید تو را گر تو دلی داری</p><p>که عاشق باش تا گیری ز نان و جامه بیزاری</p><p>تو را گر قحط نان باشد کند عشق تو خبازی</p><p>وگر گم گشت دستارت کند عشق تو دستاری</p><p>ببین بی‌نان و بی‌جامه خوش و طیار و خودکامه</p><p>ملایک را و جان‌ها را بر این ایوان زنگاری</p><p>چو زین لوت و از این فرنی شود آزاد و مستغنی</p><p>پی ملکی دگر افتد تو را اندیشه و زاری</p><p>وگر دربند نان مانی بیاید یار روحانی</p><p>تو را گوید که یاری کن نیاری کردنش یاری</p><p>عصای عشق از خارا کند چشمه روان ما را</p><p>تو زین جوع البقر یارا مکن زین بیش بقاری</p><p>فروریزد سخن در دل مرا هر یک کند لابه</p><p>که اول من برون آیم خمش مانم ز بسیاری</p><p>الا یا صاحب الدار رایت الحسن فی جاری</p><p>فاوقد بیننا نارا یطفی نوره ناری</p><p>چو من تازی همی‌گویم به گوشم پارسی گوید</p><p>مگر بدخدمتی کردم که رو این سو نمی‌آری</p><p>نکردی جرم ای مه رو ولی انعام عام او</p><p>به هر باغی گلی سازد که تا نبود کسی عاری</p><p>غلامان دارد او رومی غلامان دارد او زنگی</p><p>به نوبت روی بنماید به هندو و به ترکاری</p><p>غلام رومیش شادی غلام زنگیش انده</p><p>دمی این را دمی آن را دهد فرمان و سالاری</p><p>همه روی زمین نبود حریف آفتاب و مه</p><p>به شب پشت زمین روشن شود روی زمین تاری</p><p>شب این روز آن باشد فراق آن وصال این</p><p>قدح در دور می‌گردد ز صحت‌ها و بیماری</p><p>گرت نبود شبی نوبت مبر گندم از این طاحون</p><p>که بسیار آسیا بینی که نبود جوی او جاری</p><p>چو من قشر سخن گفتم بگو ای نغز مغزش را</p><p>که تا دریا بیاموزد درافشانی و درباری</p><h2><a id="poem-5127" href="https://ganjoor.net/moulavi/shams/ghazalsh/sh2503">غزل شمارهٔ ۲۵۰۳</a></h2>
<p>چو سرمست منی ای جان ز خیر و شر چه اندیشی</p><p>براق عشق جان داری ز مرگ خر چه اندیشی</p><p>چو من با تو چنین گرمم چه آه سرد می‌آری</p><p>چو بر بام فلک رفتی ز بحر و بر چه اندیشی</p><p>خوش آوازی من دیدی دواسازی من دیدی</p><p>رسن بازی من دیدی از این چنبر چه اندیشی</p><p>بر این صورت چه می‌چفسی ز بی‌معنی چه می‌ترسی</p><p>چو گوهر در بغل داری ز بدگوهر چه اندیشی</p><p>تویی گوهر ز دست تو که بجهد یا ز شست تو</p><p>همه مصرند مست تو ز کور و کر چه اندیشی</p><p>چو با دل یار غاری تو چراغ چار یاری تو</p><p>فقیر ذوالفقاری تو از آن خنجر چه اندیشی</p><p>چو مد و جر خود دیدی چو بال و پر خود دیدی</p><p>چو کر و فر خود دیدی ز هر بی‌فر چه اندیشی</p><p>بیا ای خاصه جانان پناه جان مهمانان</p><p>تویی سلطان سلطانان ز بوالفنجر چه اندیشی</p><p>خمش کن همچو ماهی شو در این دریای خوش دررو</p><p>چو در قعر چنین آبی از آن آذر چه اندیشی</p><h2><a id="poem-5128" href="https://ganjoor.net/moulavi/shams/ghazalsh/sh2504">غزل شمارهٔ ۲۵۰۴</a></h2>
<p>اگر زهر است اگر شکر چه شیرین است بی‌خویشی</p><p>کله جویی نیابی سر چه شیرین است بی‌خویشی</p><p>چو افتادی تو در دامش چو خوردی باده جامش</p><p>برون آیی نیابی در چه شیرین است بی‌خویشی</p><p>مترس آخر نه مردی تو بجنب آخر نمردی تو</p><p>بده آن زر به سیمین بر چه شیرین است بی‌خویشی</p><p>چرا تو سرد و برف آیی فنا شو تا شگرف آیی</p><p>غم هستی تو کمتر خور چه شیرین است بی‌خویشی</p><p>در این منگر که در دامم که پر گشت است این جامم</p><p>به پیری عمر نو بنگر چه شیرین است بی‌خویشی</p><p>چه هشیاری برادر هی ببین دریای پر از می</p><p>مسلمان شو تو ای کافر چه شیرین است بی‌خویشی</p><p>نمود آن زلف مشکینش که عنبر گشت مسکینش</p><p>زهی مشک و زهی عنبر چه شیرین است بی‌خویشی</p><p>بیا ای یار در بستان میان حلقه مستان</p><p>به دست هر یکی ساغر چه شیرین است بی‌خویشی</p><p>یکی شه بین تو بس حاضر به جمله روح‌ها ناظر</p><p>ز بی‌خویشی از آن سوتر چه شیرین است بی‌خویشی</p><h2><a id="poem-5129" href="https://ganjoor.net/moulavi/shams/ghazalsh/sh2505">غزل شمارهٔ ۲۵۰۵</a></h2>
<p>چو بی گه آمدی باری درآ مردانه‌ای ساقی</p><p>بپیما پنج پیمانه به یک پیمانه‌ای ساقی</p><p>ز جام باده عرشی حصار فرش ویران کن</p><p>پس آنگه گنج باقی بین در این ویرانه‌ای ساقی</p><p>اگر من بشکنم جامی و یا مجلس بشورانم</p><p>مگیر از من منم بی‌دل تویی فرزانه‌ای ساقی</p><p>چو باشد شیشه روحانی ببین باده چه سان باشد</p><p>بگویم از کی می‌ترسم تویی در خانه‌ای ساقی</p><p>در آب و گل بنه پایی که جان آب است و تن چون گل</p><p>جدا کن آب را از گل چو کاه از دانه‌ای ساقی</p><p>ز آب و گل بود این جا عمارت‌های کاشانه</p><p>خلل از آب و گل باشد در این کاشانه‌ای ساقی</p><p>زهی شمشیر پرگوهر که نامش باده و ساغر</p><p>تویی حیدر ببر زوتر سر بیگانه‌ای ساقی</p><p>یکی سر نیست عاشق را که ببریدی و آسودی</p><p>ببر هر دم سر این شمع فراشانه‌ای ساقی</p><p>نمی‌تانم سخن گفتن به هشیاری خرابم کن</p><p>از آن جام سخن بخش لطیف افسانه‌ای ساقی</p><p>سقاهم ربهم گاهی کند دیوانه را عاقل</p><p>گهی باشد که عاقل را کند دیوانه‌ای ساقی</p><h2><a id="poem-5130" href="https://ganjoor.net/moulavi/shams/ghazalsh/sh2506">غزل شمارهٔ ۲۵۰۶</a></h2>
<p>مبارک باشد آن رو را بدیدن بامدادانی</p><p>به بوسیدن چنان دستی ز شاهنشاه سلطانی</p><p>بدیدن بامدادانی چنان رو را چه خوش باشد</p><p>هم از آغاز روز او را بدیدن ماه تابانی</p><p>دو خورشید از بگه دیدن یکی خورشید از مشرق</p><p>دگر خورشید بر افلاک هستی شاد و خندانی</p><p>بدیدن آفتابی را که خورشیدش سجود آرد</p><p>ولیک او را کجا بیند که این جسم است و او جانی</p><p>زهی صبحی که او آید نشیند بر سر بالین</p><p>تو چشم از خواب بگشایی ببینی شاه شادانی</p><p>زهی روز و زهی ساعت زهی فر و زهی دولت</p><p>چنان دشواریابی را بگه بینی تو آسانی</p><p>اگر از ناز بنشیند گدازد آهن از غصه</p><p>وگر از لطف پیش آید به هر مفلس رسد کانی</p><p>اگر در شب ببینندش شود از روز روشنتر</p><p>ور از چاهی ببینندش شود آن چاه ایوانی</p><p>که خورشیدش لقب تاش است شمس الدین تبریزی</p><p>که او آن است و صد چون آن که صوفی گویدش آنی</p><h2><a id="poem-5131" href="https://ganjoor.net/moulavi/shams/ghazalsh/sh2507">غزل شمارهٔ ۲۵۰۷</a></h2>
<p>بیامد عید ای ساقی عنایت را نمی‌دانی</p><p>غلامانند سلطان را بیارا بزم سلطانی</p><p>منم مخمور و مست تو قدح خواهم ز دست تو</p><p>قدح از دست تو خوشتر که می جان است و تو جانی</p><p>بیا ساقی کم آزارم که من از خویش بیزارم</p><p>بنه بر دست آن شیشه به قانون پری خوانی</p><p>چنان کن شیشه را ساده که گوید خود منم باده</p><p>به حق خویشی ای ساقی که بی‌خویشم تو بنشانی</p><p>به عشق و جست و جوی تو سبو بردم به جوی تو</p><p>بحمدالله که دانستم که ما را خود تو جویانی</p><p>تو خواهم کز نکوکاری سبو را نیک پر داری</p><p>از آن می‌های روحانی وزان خم‌های پنهانی</p><p>میی اندر سرم کردی و دیگر وعده‌ام کردی</p><p>به جان پاکت ای ساقی که پیمان را نگردانی</p><p>که ساقی الستی تو قرار جان مستی تو</p><p>در خیبر شکستی تو به بازوی مسلمانی</p><h2><a id="poem-5132" href="https://ganjoor.net/moulavi/shams/ghazalsh/sh2508">غزل شمارهٔ ۲۵۰۸</a></h2>
<p>مرا آن دلبر پنهان همی‌گوید به پنهانی</p><p>به من ده جان به من ده جان چه باشد این گران جانی</p><p>یکی لحظه قلندر شو قلندر را مسخر شو</p><p>سمندر شو سمندر شو در آتش رو به آسانی</p><p>در آتش رو در آتش رو در آتشدان ما خوش رو</p><p>که آتش با خلیل ما کند رسم گلستانی</p><p>نمی‌دانی که خار ما بود شاهنشه گل‌ها</p><p>نمی‌دانی که کفر ما بود جان مسلمانی</p><p>سراندازان سراندازان سراندازی سراندازی</p><p>مسلمانان مسلمانان مسلمانی مسلمانی</p><p>خداوندا تو می‌دانی که صحرا از قفس خوشتر</p><p>ولیکن جغد نشکیبد ز گورستان ویرانی</p><p>کنون دوران جان آمد که دریا را درآشامد</p><p>زهی دوران زهی حلقه زهی دوران سلطانی</p><p>خمش چون نیست پوشیده فقیر باده نوشیده</p><p>که هست اندر رخش پیدا فر و انوار سبحانی</p><h2><a id="poem-5133" href="https://ganjoor.net/moulavi/shams/ghazalsh/sh2509">غزل شمارهٔ ۲۵۰۹</a></h2>
<p>بر دیوانگان امروز آمد شاه پنهانی</p><p>فغان برخاست از جان‌های مجنونان روحانی</p><p>میان نعره‌ها بشناخت آواز مرا آن شه</p><p>که صافی گشته بود آوازم از انفاس حیوانی</p><p>اشارت کرد شاهانه که جست از بند دیوانه</p><p>اگر دیوانه‌ام شاها تو دیوان را سلیمانی</p><p>شها همراز مرغابی و هم افسون دیوانی</p><p>بر این دیوانه هم شاید که افسونی فروخوانی</p><p>به پیش شاه شد پیری که بربندش به زنجیری</p><p>کز این دیوانه در دیوان بس آشوب است و ویرانی</p><p>شه من گفت کاین مجنون به جز زنجیر زلف من</p><p>دگر زنجیر نپذیرد تو خوی او نمی‌دانی</p><p>هزاران بند بردرد به سوی دست ما پرد</p><p>الیناراجعون گردد که او بازی است سلطانی</p><h2><a id="poem-5134" href="https://ganjoor.net/moulavi/shams/ghazalsh/sh2510">غزل شمارهٔ ۲۵۱۰</a></h2>
<p>مرا پرسید آن سلطان به نرمی و سخن خایی</p><p>عجب امسال ای عاشق بدان اقبالگه آیی</p><p>برای آنک واگوید نمودم گوش کرانه</p><p>که یعنی من گران گوشم سخن را بازفرمایی</p><p>مگر کوری بود کان دم نسازد خویشتن را کر</p><p>که تا باشد که واگوید سخن آن کان زیبایی</p><p>شهم دریافت بازی را بخندید و بگفت این را</p><p>بدان کس گو که او باشد چو تو بی‌عقل و هیهایی</p><p>یکی حمله دگر چون کر ببردم گوش و سر پیشش</p><p>بگفتا شید آوردی تو جز استیزه نفزایی</p><p>چون دعوی کری کردم جواب و عذر چون گویم</p><p>همه در هام شد بسته بدان فرهنگ و بدرایی</p><p>به دربانش نظر کردم که یک نکته درافکن تو</p><p>بپرسیدش ز نام من بگفتا گیج و سودایی</p><p>نظر کردم دگربارش که اندرکش به گفتارش</p><p>که شاگرد در اویی چو او عیارسیمایی</p><p>مرا چشمک زد آن دربان که تو او را نمی‌دانی</p><p>که حیلت گر به پیش او نبیند غیر رسوایی</p><p>مکن حیلت که آن حلوا گهی در حلق تو آید</p><p>که جوشی بر سر آتش مثال دیگ حلوایی</p><h2><a id="poem-5135" href="https://ganjoor.net/moulavi/shams/ghazalsh/sh2511">غزل شمارهٔ ۲۵۱۱</a></h2>
<p>به باغ و چشمه حیوان چرا این چشم نگشایی</p><p>چرا بیگانه‌ای از ما چو تو در اصل از مایی</p><p>تو طوطی زاده‌ای جانم مکن ناز و مرنجانم</p><p>ز اصل آورده‌ای دانم تو قانون شکرخایی</p><p>بیا در خانه خویش آ مترس از عکس خود پیش آ</p><p>بهل طبع کژاندیشی که او یاوه‌ست و هرجایی</p><p>بیا ای شاه یغمایی مرو هر جا که ما رایی</p><p>اگر بر دیگران تلخی به نزد ما چو حلوایی</p><p>نباشد عیب در نوری کز او غافل بود کوری</p><p>نباشد عیب حلوا را به طعن شخص صفرایی</p><p>برآر از خاک جانی را ببین جان آسمانی را</p><p>کز آن گردان شده‌ست ای جان مه و این چرخ خضرایی</p><p>قدم بر نردبانی نه دو چشم اندر عیانی نه</p><p>بدن را در زیانی نه که تا جان را بیفزایی</p><p>درختی بین بسی بابر نه خشکش بینی و نی تر</p><p>به سایه آن درخت اندر بخسپی و بیاسایی</p><p>یکی چشمه عجب بینی که نزدیکش چو بنشینی</p><p>شوی همرنگ او در حین به لطف و ذوق و زیبایی</p><p>ندانی خویش را از وی شوی هم شیء و هم لاشی</p><p>نماند کو نماند کی نماند رنگ و سیمایی</p><p>چو با چشمه درآمیزی نماید شمس تبریزی</p><p>درون آب همچون مه ز بهر عالم آرایی</p><h2><a id="poem-5136" href="https://ganjoor.net/moulavi/shams/ghazalsh/sh2512">غزل شمارهٔ ۲۵۱۲</a></h2>
<p>رها کن ماجرا ای جان فروکن سر ز بالایی</p><p>که آمد نوبت عشرت زمان مجلس آرایی</p><p>چه باشد جرم و سهو ما به پیش یرلغ لطفت</p><p>کجا تردامنی ماند چو تو خورشید ما رایی</p><p>درآ ای تاج و تخت ما برون انداز رخت ما</p><p>بسوزان هر چه می‌سوزی بفرما هر چه فرمایی</p><p>اگر آتش زنی سوزی تو باغ عقل کلی را</p><p>هزاران باغ برسازی ز بی‌عقلی و شیدایی</p><p>وگر رسوا شود عاشق به صد مکروه و صد تهمت</p><p>از این سویش بیالایی وزان سویش بیارایی</p><p>نه تو اجزای آبی را بدادی تابش جوهر</p><p>نه تو اجزای خاکی را بدادی حله خضرایی</p><p>نه از اجزای یک آدم جهان پرآدمی کردی</p><p>نه آنی که مگس را تو بدادی فر عنقایی</p><p>طبیبی دید کوری را نمودش داروی دیده</p><p>بگفتش سرمه ساز این را برای نور بینایی</p><p>بگفتش کور اگر آن را که من دیدم تو می‌دیدی</p><p>دو چشم خویش می‌کندی و می‌گشتی تماشایی</p><p>زهی لطفی که بر بستان و گورستان همی‌ریزی</p><p>زهی نوری که اندر چشم و در بی‌چشم می‌آیی</p><p>اگر بر زندگان ریزی برون پرند از گردون</p><p>وگر بر مردگان ریزی شود مرده مسیحایی</p><p>غذای زاغ سازیدی ز سرگینی و مرداری</p><p>چه داند زاغ کان طوطی چه دارد در شکرخایی</p><p>چه گفت آن زاغ بیهوده که سرگینش خورانیدی</p><p>نگهدار ای خدا ما را از آن گفتار و بدرایی</p><p>چه گفت آن طوطی اخضر که شکر دادیش درخور</p><p>به فضل خود زبان ما بدان گفتار بگشایی</p><p>کیست آن زاغ سرگین چش کسی کو مبتلا گردد</p><p>به علمی غیر علم دین برای جاه دنیایی</p><p>کیست آن طوطی و شکرضمیر منبع حکمت</p><p>که حق باشد زبان او چو احمد وقت گویایی</p><p>مرا در دل یکی دلبر همی‌گوید خمش بهتر</p><p>که بس جان‌های نازک را کند این گفت سودایی</p><h2><a id="poem-5137" href="https://ganjoor.net/moulavi/shams/ghazalsh/sh2513">غزل شمارهٔ ۲۵۱۳</a></h2>
<p>بیا ای عارف مطرب چه باشد گر ز خوش خویی</p><p>چو شعری نور افشانی و زان اشعار برگویی</p><p>به جان جمله مردان به درد جمله بادردان</p><p>که برگو تا چه می‌خواهی و زین حیران چه می‌جویی</p><p>از آن روی چو ماه او ز عشق حسن خواه او</p><p>بیاموزید ای خوبان رخ افروزی و مه رویی</p><p>از آن چشم سیاه او وزان زلف سه تاه او</p><p>الا ای اهل هندستان بیاموزید هندویی</p><p>ز غمزه تیراندازش کرشمه ساحری سازش</p><p>هلا هاروت و ماروتم بیاموزید جادویی</p><p>ایا اصحاب و خلوتیان شده دل را چنان جویان</p><p>ز لعل جان فزای او بیاموزید دلجویی</p><p>ز خرمنگاه شش گوشه نخواهی یافتن خوشه</p><p>روان شو سوی بی‌سویان رها کن رسم شش سویی</p><p>همه عالم ز تو نالان تو باری از چه می‌نالی</p><p>چو از تو کم نشد یک مو نمی‌دانم چه می‌مویی</p><p>فدایم آن کبوتر را که بر بام تو می‌پرد</p><p>کجایی ای سگ مقبل که اهل آن چنان کویی</p><p>چو آن عمر عزیز آمد چرا عشرت نمی‌سازی</p><p>چو آن استاد جان آمد چرا تخته نمی‌شویی</p><p>در این دام است آن آهو تو در صحرا چه می‌گردی</p><p>گهر در خانه گم کردی به هر ویران چه می‌پویی</p><p>به هر روزی در این خانه یکی حجره نوی یابی</p><p>تو یک تو نیستی ای جان تفحص کن که صدتویی</p><p>اگر کفری و گر دینی اگر مهری و گر کینی</p><p>همو را بین همو را دان یقین می‌دان که با اویی</p><p>بماند آن نادره دستان ولیکن ساقی مستان</p><p>گرفت این دم گلوی من که بفشارم گر افزویی</p><h2><a id="poem-5138" href="https://ganjoor.net/moulavi/shams/ghazalsh/sh2514">غزل شمارهٔ ۲۵۱۴</a></h2>
<p>درآمد در میان شهر آدم زفت سیلابی</p><p>فنا شد چرخ و گردان شد ز نور پاک دولابی</p><p>نبود آن شهر جز سودا بنی آدم در او شیدا</p><p>برست از دی و از فردا چو شد بیدار از خوابی</p><p>چو جوشید آب بادی شد که هر که را بپراند</p><p>چو کاهش پیش باد تند باسهمی و باتابی</p><p>چو که‌ها را شکافانید کان‌ها را پدید آرد</p><p>ببینی لعل اندر لعل می‌تابد چو مهتابی</p><p>در آن تابش ببینی تو یکی مه روی چینی تو</p><p>دو دست هجر او پرخون مثال دست قصابی</p><p>ز بوی خون دست او همه ارواح مست او</p><p>همه افلاک پست او زهی بالطف وهابی</p><p>مثال کشتنش باشد چو انگوری که کوبندش</p><p>که تا فانی شود باقی شود انگور دوشابی</p><p>اگر چه صد هزار انگور کوبی یک بود جمله</p><p>چو وا شد جانب توحید جان را این چنین بابی</p><p>بیاید شمس تبریزی بگیرد دست آن جان را</p><p>در انگشتش کند خاتم دهد ملکی و اسبابی</p><h2><a id="poem-5139" href="https://ganjoor.net/moulavi/shams/ghazalsh/sh2515">غزل شمارهٔ ۲۵۱۵</a></h2>
<p>یکی گنجی پدید آمد در آن دکان زرکوبی</p><p>زهی صورت زهی معنی زهی خوبی زهی خوبی</p><p>زهی بازار زرکوبان زهی اسرار یعقوبان</p><p>که جان یوسف از عشقش برآرد شور یعقوبی</p><p>ز عشق او دو صد لیلی چو مجنون بند می‌درد</p><p>کز این آتش زبون آید صبوری‌های ایوبی</p><p>شده زرکوب و حق مانده تنش چون زرورق مانده</p><p>جواهر بر طبق مانده چو زرکوبی کروبی</p><p>بیا بنواز عاشق را که تو جانی حقایق را</p><p>بزن گردن منافق را اگر از وی بیاشوبی</p><h2><a id="poem-5140" href="https://ganjoor.net/moulavi/shams/ghazalsh/sh2516">غزل شمارهٔ ۲۵۱۶</a></h2>
<p>اگر الطاف شمس الدین بدیده برفتادستی</p><p>سوی افلاک روحانی دو دیده برگشادستی</p><p>گشادستی دو دیده پرقدم را نیز از مستی</p><p>ولی پرسعادت او در آن عالم نزادستی</p><p>چو بنهادی قدم آن جا برفتی جسم از یادش</p><p>که پنداری ز مادر او در آن عالم نزادستی</p><p>میان خوبرویان جان شده چون ذره‌ها رقصان</p><p>گهی مست جمالستی گهی سرمست باده ستی</p><p>رخ خوبان روحانی که هر شاهی که دید آن را</p><p>ز فرزین بند سوداها ز اسب خود پیادستی</p><p>چو از مخدوم شمس الدین زدی لطفی به روی دل</p><p>از این‌ها جمله روی دل شدی بی رنگ و سادستی</p><p>بدیدی جمله شاهان را و خوبان را و ماهان را</p><p>کمربسته به پیش او نشسته بر وسادستی</p><p>اگر نه غیرت حضرت گرفتی دامن جاهش</p><p>سزای جمله کردستی و داد حسن دادستی</p><p>نه نفسی رهزنی کردی نه آوازه فنا بودی</p><p>دل ذرات خاک از جان و جان از شاه شادستی</p><p>اگر در آب می‌دیدی خیال روی چون آتش</p><p>همه اجزای جرم خاک رقصان همچو بادستی</p><p>ایا تبریز اگر سرت شدی محسوس هر حسی</p><p>غلام خاک تو سنجر اسیرت کیقبادستی</p><h2><a id="poem-5141" href="https://ganjoor.net/moulavi/shams/ghazalsh/sh2517">غزل شمارهٔ ۲۵۱۷</a></h2>
<p>ز رنگ روی شمس الدین گرم خود بو و رنگستی</p><p>مرا از روی این خورشید عارستی و ننگستی</p><p>قرابه دل ز اشکستن شدی ایمن اگر از لطف</p><p>شراب وصل آن شه را دمی در وی درنگستی</p><p>به بزمش جان‌های ما ندانستی سر از پایان</p><p>اگر نه هجر بدمستش به بدمستی و جنگستی</p><p>الا ای ساقی بزمش بگردان جام باقی را</p><p>چرا بر من دلت رحمی نیارد گویی سنگستی</p><p>از آن می کو ز بهر شه دهان خویش بگشادی</p><p>همه هستی فروبردی تو پنداری نهنگستی</p><p>ز بانگ رعد آن دریا تو بنگر چون به جوش آید</p><p>ولیک آن بحر می‌بودی و رعدش بانگ چنگستی</p><p>روان گشته میش چون خون درون دل به هر سویی</p><p>تو گویی دل چو قدسستی و می همچون فرنگستی</p><p>که لشکرهای اسلام شه ما را درون قدس</p><p>ز نصرت‌های یزدانی بر آن افرنگ هنگستی</p><p>به یک ساغر نگردم مست تو ساقی بیشتر گردان</p><p>خرابی گشتمی گر می ز جام شاه شنگستی</p><p>ایا تبریز عقلم را خیال تو بشوراند</p><p>تو گویی باده صافی خیالت گویی بنگستی</p><p>ترنگ چنگ وصل او بپراندهمی جان را</p><p>تو گویی عیسی خوش دم درون آن ترنگستی</p><p>پیاپی گردد از وصلش قدح‌ها بر مثال آن</p><p>که اندر جنگ سلطانی قدح تیر خدنگستی</p><p>چنین عقلی که از تزویر مو در موی می‌بیند</p><p>شمار موی عقل آن جا تو بینی گویی دنگستی</p><p>ز تیزی‌های آن جامش که برق از وی فغان آید</p><p>قدح در رو همی‌آید بریزش گویی لنگستی</p><p>چه بالایی همی‌جوید می اندر مغز مستانش</p><p>چو گردند شیرگیر از وی مگر گویی پلنگستی</p><p>فراوان ریز در جانم از آن می‌های ربانی</p><p>ز بحر صدر شمس الدین که کان خمر تنگستی</p><h2><a id="poem-5142" href="https://ganjoor.net/moulavi/shams/ghazalsh/sh2518">غزل شمارهٔ ۲۵۱۸</a></h2>
<p>اگر امروز دلدارم کند چون دوش بدمستی</p><p>درافتد در جهان غوغا درافتد شور در هستی</p><p>الا ای عقل شوریده بد و نیک جهان دیده</p><p>که امروز است دست خون اگر چه دوش از او رستی</p><p>درآمد ترک در خرگه چه جای ترک قرص مه</p><p>کی دیده است ای مسلمانان مه گردون در این پستی</p><p>چو گرد راه هین برجه هلا پا دار و گردن نه</p><p>که مردن پیش دلبر به تو را زین عمر سردستی</p><p>برو بی‌سر به میخانه بخور بی‌رطل و پیمانه</p><p>کز این خم جهان چون می بجوشیدی برون جستی</p><p>غلام و خاک آن مستم که شد هم جام و هم دستم</p><p>غلامش چون شوی ای دل که تو خود عین آنستی</p><p>چه غم داری در این وادی چو روی یوسفان دیدی</p><p>اگر چه چون زنان حیران ز خنجر دست خود خستی</p><p>منال ای دست از این خنجر چو در کف آمدت گوهر</p><p>هزاران درد زه ارزد ز عشق یوسف آبستی</p><p>خمش کن ای دل دریا از این جوش و کف اندازی</p><p>زهی طرفه که دریایی چو ماهی چون در این شستی</p><p>چه باشد شست روباهان به پیش پنجه شیران</p><p>بدران شست اگر خواهی برو در بحر پیوستی</p><p>نمی‌دانی که سلطانی تو عزرائیل شیرانی</p><p>تو آن شیر پریشانی که صندوق خود اشکستی</p><p>عجب نبود که صندوقی شکسته گردد از شیری</p><p>عجب از چون تو شیر آید که در صندوق بنشستی</p><p>خمش کردم درآ ساقی بگردان جام راواقی</p><p>زهی دوران و دور ما که بهر ما میان بستی</p><h2><a id="poem-5143" href="https://ganjoor.net/moulavi/shams/ghazalsh/sh2519">غزل شمارهٔ ۲۵۱۹</a></h2>
<p>غلام پاسبانانم که یارم پاسبانستی</p><p>به چستی و به شبخیزی چو ماه و اخترانستی</p><p>غلام باغبانانم که یارم باغبانستی</p><p>به تری و به رعنایی چو شاخ ارغوانستی</p><p>نباشد عاشقی عیبی وگر عیب است تا باشد</p><p>که نفسم عیب دان آمد و یارم غیب دانستی</p><p>اگر عیب همه عالم تو را باشد چو عشق آمد</p><p>بسوزد جمله عیبت را که او بس قهرمانستی</p><p>گذشتم بر گذرگاهی بدیدم پاسبانی را</p><p>نشسته بر سر بامی که برتر ز آسمانستی</p><p>کلاه پاسبانانه قبای پاسبانانه</p><p>ولیک از های های او دو عالم در امانستی</p><p>به دست دیدبان او یکی آیینه‌ای شش سو</p><p>که حال شش جهت یک یک در آیینه بیانستی</p><p>چو من دزدی بدم رهبر طمع کردم بدان گوهر</p><p>برآوردم یکی شکلی که بیرون از گمانستی</p><p>ز هر سویی که گردیدم نشانه تیر او دیدم</p><p>ز هر شش سو برون رفتم که آن ره بی‌نشانستی</p><p>همه سوها ز بی‌سو شد نشان از بی‌نشان آمد</p><p>چو آمد راه واگشتن ز آینده نهانستی</p><p>چو زان شش پرده تاری برون رفتم به عیاری</p><p>ز نور پاسبان دیدم که او شاه جهانستی</p><p>چو باغ حسن شه دیدم حقیقت شد بدانستم</p><p>که هم شه باغبانستی و هم شه باغ جانستی</p><p>از او گر سنگسار آیی تو شیشه عشق را مشکن</p><p>ازیرا رونق نقدت ز سنگ امتحانستی</p><p>ز شاهان پاسبانی خود ظریف و طرفه می‌آید</p><p>چنان خود را خلق کرده که نشناسی که آنستی</p><p>لباس جسم پوشیده که کمتر کسوه آن است</p><p>سخن در حرف آورده که آن دونتر زبانستی</p><p>به گل اندوده خورشیدی میان خاک ناهیدی</p><p>درون دلق جمشیدی که گنج خاکدانستی</p><p>زبان وحییان را او ز ازل وجه العرب بوده</p><p>زبان هندوی گوید که خود از هندوانستی</p><p>زمین و آسمان پیشش دو که برگ است پنداری</p><p>که در جسم از زمینستی و در عمر از زمانستی</p><p>ز یک خندش مصور شد بهشت ار هشت ور بیش است</p><p>به چشم ابلهان گویی ز جنت ارمغانستی</p><p>بر او صفرا کنند آنگه ز نخوت اصل سیم و زر</p><p>که ما زر و هنر داریم و غافل زو که کانستی</p><p>چه عذر آرند آن روزی که عذرا گردد از پرده</p><p>چه خون گریند آن صبحی که خورشیدش عیانستی</p><p>میان بلغم و صفرا و خون و مره و سودا</p><p>نماید روح از تأثیر گویی در میانستی</p><p>ز تن تا جان بسی راه است و در تن می‌نماند جان</p><p>چنین دان جان عالم را کز او عالم جوانستی</p><p>نه شخص عالم کبری چنین بر کار بی‌جان است</p><p>که چرخ ار بی‌روانستی بدین سان کی روانستی</p><p>زمین و آسمان‌ها را مدد از عالم عقل است</p><p>که عقل اقلیم نورانی و پاک درفشانستی</p><p>جهان عقل روشن را مددها از صفات آید</p><p>صفات ذات خلاقی که شاه کن فکانستی</p><p>که این تیر عوارض را که می‌پرد به هر سویی</p><p>کمان پنهان کند صانع ولی تیر از کمانستی</p><p>اگر چه عقل بیدار است آن از حی قیوم است</p><p>اگر چه سگ نگهبان است تأثیر شبانستی</p><p>چو سگ آن از شبان بیند زیانش جمله سودستی</p><p>چو سگ خود را شبان بیند همه سودش زیانستی</p><p>چو خود را ملک او بینی جهان اندر جهان باشی</p><p>وگر خود را ملک دانی جهان از تو جهانستی</p><p>تو عقل کل چو شهری دان سواد شهر نفس کل</p><p>و این اجزا در آمدشد مثال کاروانستی</p><p>خنک آن کاروانی کان سلامت با وطن آید</p><p>غنیمت برده و صحت و بختش همعنانستی</p><p>خفیر ارجعی با او بشیر ابشروا بر ره</p><p>سلام شاه می‌آرند و جان دامن کشانستی</p><p>خواطر چون سوارانند و زوتر زی وطن آیند</p><p>و یا بازان و زاغانند پس در آشیانستی</p><p>خواطر رهبرانند و چو رهبر مر تو را بار است</p><p>مقامت ساعد شه دان که شاه شه نشانستی</p><p>وگر زاغ است آن خاطر که چشمش سوی مردار است</p><p>کسی کش زاغ رهبر شد به گورستان روانستی</p><p>چو در مازاغ بگریزی شود زاغ تو شهبازی</p><p>که اکسیر است شادی ساز او را کاندهانستی</p><p>گر آن اصلی که زاغ و باز از او تصویر می‌یابد</p><p>تجلی سازدی مطلق اصالت را یگانستی</p><p>ور آن نوری کز او زاید غم و شادی به یک اشکم</p><p>دمی پهلو تهی کردی همه کس شادمانستی</p><p>همه اجزا همی‌گویند هر یک ای همه تو تو</p><p>همین گفت ار نه پرده ستی همه با همگنانستی</p><p>درخت جان‌ها رقصان ز باد این چنین باده</p><p>گران باد آشکارستی نه لنگر بادبانستی</p><p>درای کاروان دل به گوشم بانگ می‌آرد</p><p>گر آن بانگش به حس آید هر اشتر ساربانستی</p><p>درافتد از صدف هر دم صدف بازش خورد در دم</p><p>وگر نه عین کری هم کران را ترجمانستی</p><p>سهیل شمس تبریزی نتابد در یمن ور نی</p><p>ادیم طایفی گشتی به هر جا سختیانستی</p><p>ضیاوار ای حسام الدین ضیاء الحق گواهی ده</p><p>ندیدی هیچ دیده گر ضیا نه دیدبانستی</p><p>گواهی ضیا هم او گواهی قمر هم رو</p><p>گواهی مشک اذفربو که بر عالم وزانستی</p><p>اگر گوشت شود دیده گواهی ضیا بشنو</p><p>ولی چشم تو گوش آمد که حرفش گلستانستی</p><p>چو از حرفی گلستانی ز معنی کی گل استانی</p><p>چو پا در قیر جزوستت حجابت قیروانستی</p><p>کتاب حس به دست چپ کتاب عقل دست راست</p><p>تو را نامه به چپ دادند که بیرون ز آستانستی</p><p>چو عقلت طبع حس دارد و دست راست خوی چپ</p><p>و تبدیل طبیعت هم نه کار داستانستی</p><p>خداوندا تو کن تبدیل که خود کار تو تبدیل است</p><p>که اندر شهر تبدیلت زبان‌ها چون سنانستی</p><p>عدم را در وجود آری از این تبدیل افزونتر</p><p>تو نور شمع می‌سازی که اندر شمعدانستی</p><p>تو بستان نامه از چپم به دست راستم درنه</p><p>تو تانی کرد چپ را راست بنده ناتوانستی</p><p>ترازوی سبک دارم گرانش کن به فضل خود</p><p>تو که را که کنی زیرا نه کوه از خود گرانستی</p><p>کمال لطف داند شد کمال نقص را چاره</p><p>که قعر دوزخ ار خواهی به از صدر جنانستی</p><h2><a id="poem-5144" href="https://ganjoor.net/moulavi/shams/ghazalsh/sh2520">غزل شمارهٔ ۲۵۲۰</a></h2>
<p>گر آبت بر جگر بودی دل تو پس چه کاره ستی</p><p>تنت گر آن چنان بودی که گفتی دل نگاره ستی</p><p>وگر بر کار بودی دل درون کارگاه عشق</p><p>ملالت بر برون تو نمی‌گویی چه کاره ستی</p><p>غنیمت دار رمضان را چو عیدت روی ننموده‌ست</p><p>و عیدت گر کنارستی ز غم جان برکناره ستی</p><p>چو روشن گشتی از طاعت شدی تاریک از عصیان</p><p>دل بیچاره را می‌دان که او محتاج چاره ستی</p><p>وگر محتاج این طاعت نماندستی دل مسکین</p><p>ورای کفر و ایمان دل همیشه در نظاره ستی</p><p>تو گویی جان من لعل است مگر نبود بدین لعلی</p><p>ز تابش‌های خورشیدش مبر گو سنگ خاره ستی</p><p>به گرد قلعه ظلمت نماندی سنگ یک پاره</p><p>اگر خود منجنیق صوم دایم سوی باره ستی</p><p>بزن این منجنیق صوم قلعه کفر و ظلمت بر</p><p>اگر بودی مسلمانی مؤذن بر مناره ستی</p><p>اگر از عید قربان سرافرازان بدانندی</p><p>نه هر پاره ز گاو نفس آویز قناره ستی</p><p>اگر سوز دل مسکین بدیدییی از این لقمه</p><p>ز بهر ساکنی سوزش شکم سوزی هماره ستی</p><p>در اول منزلت این عشق با این لوت ضدانند</p><p>اگر این عشق باره ستی چرا او لوت باره ستی</p><p>همه عالم خر و گاوان به عیش اندرخزیدندی</p><p>اگر عاشق بدی آن کس که دایم لوت خواره ستی</p><p>اگر دیدی تو ظلمت‌ها ز قوت‌های این لقمه</p><p>ز جور نفس تردامن گریبان‌هات پاره ستی</p><p>به تدریج ار کنی تو پی خر دجال از روزه</p><p>ببینی عیسی مریم که در میدان سواره ستی</p><p>اگر امر تصوموا را نگهداری به امر رب</p><p>به هر یا رب که می‌گویی تو لبیکت دوباره ستی</p>
</body></html>