<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>ترجیعات - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5895" href="https://ganjoor.net/moulavi/shams/tarjeeat/sh41">چهل و یکم</a></h2>
<p>تو برو، که من ازینجا بنمی‌روم به جایی</p><p>کی رود ز پیش یاری، قمری، قمر لقایی؟!</p><p>تو برو، که دست و پایی بزنی به جهد و کسبی</p><p>که مرا ز دست عشقش بنماند دست و پایی</p><p>که به عقل خودشناسی، تو بهای هر متاعی</p><p>که مرا نماند عقلی ز مهی، گران‌بهایی</p><p>بر خلق عشق و سودا گنهی کبیره آمد</p><p>که برو ملامت آمد ز خلایق و جفایی</p><p>ز برای چون تو ماهی، سزد اینچنین گناهی</p><p>که صوابکار باشد خرد از چنین خطایی</p><p>نه به اختیار باشد غم عشق خوب‌رویان</p><p>کی رود به اختیاری سوی درد بی‌دوایی؟!</p><p>چو بدید چشم عالم، فر و نور صورت تو</p><p>گرود که هست حق را جز ازین سرا سرایی</p><p>هله بگذر ای برادر، ز حجاب چرخ اخضر</p><p>چو تو فارغی ز گندم، چه کنی در آسیابی؟!</p><p>ز بلای گندم آمد پدر بزرگت اینجا</p><p>به هوای نفس افتد دل و عقل را جلایی</p><p>که همیشه درد باشد بنشسته در بن خم</p><p>به سر خم آید آنگه که بیابد او صفایی</p><p>به جناب بحر صافی، برویم همچو سیلی</p><p>که خوش است بحر او را که بداند آشنایی</p><p>تو که جنس ماهیانی، سوی بحر ازان روانی</p><p>که به حوض و جو نیابی تو فراخی و فضایی</p><p>نم و آب حوض و جیحون همه عاریه‌ست و عارض</p><p>تو مدار از عوارض خردا طمع وفایی</p><p>نشد این سخن مشرح ، ترجیع را بیان کن</p><p>ثمرات عشق برگو، عقبات را نشان کن</p><p>هله ای فلک، به ظاهر اگرت دو گوش بودی</p><p>ز فغان عشق، جانت چه خروشها نمودی!</p><p>غلطم، ترا اگر خود نبدی وصال و فرقت</p><p>تن تو چو اهل ماتم، بنپوشدی کبودی</p><p>وگر از پیام دلبر به تو صیقلی رسیدی</p><p>همه زنگ سینه‌ات را به یکی نفس زدودی</p><p>هله ای مه، ار دل تو سر و سرکشی نکردی</p><p>کله جلالتت را به خسوف کی ربودی؟!</p><p>و اگر نه لطف سابق ره مغفرت سپردی</p><p>گره خسوفها را ز دلت کجا گشودی؟!</p><p>و اگر نه قبض و بسطی عقبات این رهستی</p><p>ز چه کاهدی تن تو ز محاق و کی فزودی؟!</p><p>و اگر نه مهر کردی دل و چشم را قضاها</p><p>ز تو دام کی نهفتی؟! به تو دانه کی نمودی؟!</p><p>و اگر نه بند و دامی سوی هر رهی نهادی</p><p>به حفاظ و صبر کس را گه عرض کی ستودی؟!</p><p>و اگر نه هر غمی را دهدی مفرح آن شه</p><p>همه تیغ و تیر بودی، نه سپر بدی، نه خودی</p><p>و اگر نه جان روشن ز خدا صفت گرفتی</p><p>نه فن و صفاش بودی، نه کرم بدی نه جودی</p><p>شده است آن جمالش ز دو چشم بد منزه</p><p>که بلندتر ازان شد که بدو رسد حسودی</p><p>چه غمست قرص مه را تو بگو ز زخم تیری؟!</p><p>چه برد ز سر احمد دل تیرهٔ جهودی؟!</p><p>ز جمال فرخش گو، ترجیع گو و خوش‌گو</p><p>که مباد ز آب خالی شب و روز، اینچنین جو</p><p>چمن و بهار خرم، طرب و نشاط و مستی</p><p>صنم و جمال خوبش، قدح و درازدستی</p><p>از من گلست و لاله، که چمن نمود کاله</p><p>هله سوی بزم گل شو که تو نیز می‌پرستی</p><p>پی‌شکر سرو و سوسن به شکوفه صد زبان شد</p><p>سمن از عدم روان شد، تو چرا فرو نشستی؟!</p><p>پی ناز گفت گلبن، به عتاب و فن به بلبل</p><p>که: « خمش، برو ازینجا، که درخت را شکستی »</p><p>به جواب گفت « این خو که تو داری ای جفاگر</p><p>نه سقیم ماند اینجا، نه طبیب و نه مجستی»</p><p>گل سوری از عیادت پرسید زعفران را</p><p>که رخ از چه زرد کردی ز خمار سر چه بستی؟</p><p>به جواب گفت او را که: « ز داغ عشق زردم</p><p>تو نیازمودهٔ غم، ز کسی شنیده استی »</p><p>به چنار گفت سبزه: « بچه فن بلند گشتی »</p><p>زویش جواب آمد که ز خاکی و ز پستی</p><p>به شکوفه گفت غنچه: « ز چه روی بسته چشمم »</p><p>به جواب گفت خندان: « بنه آن کله و رستی »</p><p>هله ای بتان گلشن، به کجا بدیت شش مه؟</p><p>بعدم، بدیم، ناگه ز خدا رسید هستی</p><p>تو هم از عدم روان شو، به بهار آن جهان شو</p><p>ز ملوک و خسروان شو، که مشرف الستی</p><p>ز بنفشه ارغوان هم خبری بجست آن دم</p><p>بگزید لب که مستم به سر تو، ای مهستی</p><p>چو بدید مستی او، حرکات و چستی او</p><p>به کنار درکشیدش، که ازین میان تو جستی</p><p>بنگر سخای دریا، و خموش کن چو ماهی</p><p>برهان شکار دل را، که تو از برون شستی</p><p>بگذشت شب، سحر شد، تو نخفتی و نخوردی</p><p>نفسی برو بیاسا، تو از آن خویش کردی</p><h2><a id="poem-5896" href="https://ganjoor.net/moulavi/shams/tarjeeat/sh42">چهل و دوم</a></h2>
<p>ماییم و بخت خندان، تا تو امیر مایی</p><p>ای شیوهات شیرین، تو جان شیوهایی</p><p>آن لب که بسته باشد، خندان کنیش در حین</p><p>چشمی که درد دارد، او را چو توتیایی</p><p>سوگند خورده باشد، تا من زیم، نخندم</p><p>سوگند او بسوزد، چون چهره برگشایی</p><p>هر مردهٔ که خواهی برگیر و امتحان کن</p><p>پاره کند کفن را، گیرد قدح ربایی</p><p>روزی که من بمیرم، بر گور من گذر کن</p><p>تا رستخیز مطلق، از خیز من نمایی</p><p>خود کی بمیرد آنکس که ساقیش توبودی؟!</p><p>سرسبز آن زمینی، که تش کنی سقایی</p><p>همراه باش ما را، گو باش صد بیابان</p><p>تا بردریم آن ره، ما را چو دست و پایی</p><p>گفتم به ماه و اختر: « تا کی روید بر سر؟! »</p><p>از دوری رهست این، یا خود ز خیره‌رایی؟! »</p><p>ای مه که تو همامی، گه زار و گه تمامی</p><p>در روز چون خفاشی، شب صاحب لوایی</p><p>یک چیز را کمالی، یک چیز را وبالی</p><p>یک چیز را هلاکی، یک چیز را دوایی</p><p>شاگرد ماه من شو، زیر لواش می‌رو</p><p>تا وارهی ز تلوین، در عصمت خدایی »</p><p>گفتا: « اگر تو خواهی، کاشکال را بشویم</p><p>ترجیع کن، که تا من احوال را بگویم »</p><p>ای بازگشت جانها در وقت جان پریدن</p><p>وقت کفن بریدن، وقت قبا دریدن</p><p>ای گفته: جان چه باشد؟! یا آن جهان چه باشد؟</p><p>ای جان، به لب رسیدی، آمد گه رسید</p><p>ای دل که کف گشودی، از این آن ربودی</p><p>چیزی نماندت ای دل، الا که دل طپیدن</p><p>گه سیم و زر کشیدی، که سیمبر کشیدی</p><p>داد آن کشش خمارت هنگام جان کشیدن</p><p>ای رفته از تباهی، در خون مرغ و ماهی</p><p>آنچ چشید جانشان، باید ترا چشیدن</p><p>ای شاد آنک از حق آموخت سحر مطلق</p><p>پیش از اجل چو شیران، پیش اجل دویدن</p><p>دو گوش را ببستن، از عشوهٔ حریفان</p><p>آنک آخر او ببرد، پیشین ازو بریدن</p><p>از خاک زادهٔ وز بستان خاک مستی</p><p>لب را بشو ز شیرش، در قوت دل چریدن</p><p>تا شیرخواره باشی، دندان دل نروید</p><p>از قوت روح آید دندان دل دمیدن</p><p>میل کباب جستن، طمع شراب خوردن</p><p>اندر مزید ناید، با شیرها مزیدن</p><p>ای در هوس نشسته، وی هردو گوش بسته</p><p>پنبه ز گوش برکش، تا دانی این شنیدن</p><p>پنبه اگر نکندی، پنبهٔ دگر میفزا</p><p>ترجیع دیگر آمد، یک دم به خویش بازآ</p><h2><a id="poem-5897" href="https://ganjoor.net/moulavi/shams/tarjeeat/sh43">چهل و سوم</a></h2>
<p>زین دودناک خانه گشادند روزنی</p><p>شد دود و، اندر آمد خورشید روشنی</p><p>آن خانه چیست؟ سینه و آن، دود چیست؟ فکر</p><p>ز اندیشه گشت عیش تو اشکسته گردنی</p><p>بیدار شو، خلاص شو از فکر و از خیال</p><p>یارب، فرست خفتهٔ ما را دهل زنی</p><p>خفته هزار غم خورد از بهر هیچ چیز</p><p>در خواب، گرگ بیند، یا خوف ره‌زنی</p><p>در خواب جان ببیند صد تیغ و صد سنان</p><p>بیدار شد، نبیند زان جمله سوزنی</p><p>گویند مردگان که: « چه غمهای بیهده</p><p>خوردیم و عمر رفت به وسواس هر فنی</p><p>بهر یکی خیال گرفته عروسیی</p><p>بهر یکی خیال بپوشیده جوشنی</p><p>آن سور و تعزیت همه با دست این نفس</p><p>نی رقص ماند ازان و نه زین نیز شیونی »</p><p>ناخن همی زنند و ، رخ خود همی درند</p><p>شد خواب و نیست بر رخشان زخم ناخنی</p><p>کو آنک بود با ما چون شیر و انگبین؟</p><p>کو آنک بود با ما چون آب و روغنی؟</p><p>اکنون حقایق آمد و خواب خیال رفت</p><p>آرام و مأمنیست، نه ما ماند و نی منی</p><p>نی پیر و نی جوان، نه اسیرست و نی عوان</p><p>نی نرم و سخت ماند، نه موم و نه آهنی</p><p>یک رنگیست و یک صفتی و یگانگی</p><p>جانیست بر پریده و وارسته از تنی</p><p>این یک نه آن یکیست، که هرکس بداندش</p><p>ترجیع کن که در دل و خاطر نشاندش</p><p>ای آنک پای صدق برین راه می‌زنی</p><p>دو کون با توست، چو تو همدم منی</p><p>هیچ از تو فوت نیست، همه با تو حاضرست</p><p>ای از درخت بخت شده شاد و منحنی</p><p>هر سیب و آبیی که شکافی به دست خویش</p><p>بیرون زند ز باطن آن میوه روشنی</p><p>زان روشنی بزاید یک روشنی نو</p><p>از هر حسن بزاید هر لحظه احسنی</p><p>بر میوها نوشته که زینها فطام نیست</p><p>بر برگها نبشته، ز پاییز، ایمنی</p><p>ای چشم کن کرشمه، که در شهره مسکنی</p><p>وی دل مرو ز جا، که نکو جای ساکنی</p><p>بسیار اغنیا چو درختان سبز هست</p><p>این نادره درخت ز سبزی بود غنی</p><p>بس سنگ یک منی ز سر کوه درفتد</p><p>آن سنگ کوه گردد، کو، رست از منی</p><p>زیرا که هر وجود همی ترسد از عدم</p><p>کندر حضیض افتد، از ربوهٔ سنی</p><p>ای زادهٔ عدم، تو بهر دم جوانتری</p><p>وی رهن عشق دوست، تو هر لحظه ارهنی</p><p>هستی میان پوست که از مغز بهترست</p><p>عریان میان اطلس و شعری و ادکنی</p><p>گر زانک نخل خشکی در چشم هر جهود</p><p>با درد مریم، آری صد میوهٔ جنی</p><p>مینا کن برونی، و بینا کن درون</p><p>دنیا کجا بماند، در دور تو، دنی؟!</p><p>ای جان و ای جهان جهان‌بین و آن دگر</p><p>و ای گردشی نهاده تو در شمس و در قمر</p><p>ای آنک در دلی، چه عجب دلگشاستی!</p><p>یا در میان جانی، بس جانفزاستی</p><p>آمیزش و منزهیت، در خصومتند</p><p>که جان ماستی تو، عجب، یا تو ماستی</p><p>گر آنی و گر اینی، بس بحر لذتی</p><p>جمله حلاوت و طرب و عطاستی</p><p>از دور نار دیدم، و نزدیک نور بود</p><p>گر اژدها نمودی، ما را عصاستی</p><p>تو امن مطلقی و بر نارسیدگان</p><p>اینست اعتقاد که خوف و رجاستی</p><p>چون یوسفی، بر اخوان جمله کدورتی</p><p>یعقوب را همیشه صفا در صفاستی</p><p>مجنون شدیم تا که ز لیلی بری خوریم</p><p>ای عشق، تو عدوی همه عقلهاستی</p><p>ای عقل، مس بدی تو و از عشق زر شدی</p><p>تو کیمیا نهٔ، علم کیمیاستی</p><p>ای عشق جبرئیل در راز گستری</p><p>گویی که وحی آر همه انبیاستی</p><p>آنکس که عقل باشدش او این گمان برد</p><p>و از گمان عقل و تفکر جداستی</p><p>هرگز خطا نکرد خدنگ اشارتت</p><p>وانکو خطا کند، تو غفور خطاستی</p><p>گر باد را نبینی، ای خاک خفته چشم</p><p>گر باد نیست از چه سبب در هواستی</p><p>گرچه بلند گشتی، از کبر دور باش</p><p>از کبر شدم دار، که با کبریاستی</p><p>از ماه تا به ماهی جوید نشاط تو</p><p>بسیار گو شدند، پی اختلاط، تو</p><h2><a id="poem-5898" href="https://ganjoor.net/moulavi/shams/tarjeeat/sh44">چهل و چهارم</a></h2>
<p>گر مه و گز زهره و گر فرقدی</p><p>از همه سعدان فلک اسعدی</p><p>نیستی از چرخ و ازین آسمان</p><p>سخت لطیفی، ز کجا آمدی؟</p><p>چونک به صورت تو ممثل شوی</p><p>ماه رخ و دلبر و زیبا قدی</p><p>از تو پدید آمده سودای عشق</p><p>وز تو بود خوبی و زیبا خدی</p><p>گم شدهٔ هر دل و اندیشهٔ</p><p>هرچه شود یاوه توش واجدی</p><p>خاتم هر ملک و ممالک توی</p><p>تاج سر هر شه و هر سیدی</p><p>نوبت خود بر سر گردون زدند</p><p>چونک دمی خویش بر ایشان زدی</p><p>هر بدیی کو به تو آورد رو</p><p>خوب شود، رسته شود از بدی</p><p>ای نظرت معدن هر کیمیا</p><p>ای خود تو مشعلهٔ هر خودی</p><p>در خور عامست چنین شرحها</p><p>کو صفت و معرفت ایزدی؟</p><p>گر برسد برق ازان آسمان</p><p>گیرد خورشید و فلک کاسدی</p><p>گرد نیایند وجود و عدم</p><p>عاشقی و شرم، دو ضدند هم</p><p>چون تلف عشق موبد شدی</p><p>گر تو یکی روح بدی صد شدی</p><p>مست و خراب و خوش و بیخود شود</p><p>خلق، چو تو جلوه‌گر خود شدی</p><p>ای دل من باده بخور فاش فاش</p><p>حد نزنندت، چو تو بی‌حد شدی</p><p>حد اگر باشد هم بگذرد</p><p>شاد بمان تو که مخلد شدی</p><p>ای دل پرکینه مصفا شدی</p><p>وی تن دیرینه، مجدد شدی</p><p>مست همی باش و میا سوی خود</p><p>چون به خود آیی، تو مقید شدی</p><p>روح چو بست و بدن همچو خاک</p><p>آبی و از خاک مجرد شدی</p><p>تیره بدی در بن خنب جهان</p><p>راوقی اکنون و مصعد شدی</p><p>خواست چراغت که بمیرد ولیک</p><p>رو که به خورشید موید شدی</p><p>جان تو خفاش بد و باز شد</p><p>چونک درین نور معود شدی</p><p>هم نفسی آمد، لب را ببند</p><p>تا بکی ام دم تو درآمد شدی</p><p>ساقی جان آمد با جام جم</p><p>نوبت عشرت شد خامش کنیم</p>
</body></html>