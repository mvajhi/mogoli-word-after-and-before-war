<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۶۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5663" href="https://ganjoor.net/moulavi/shams/ghazalsh/sh3039">غزل شمارهٔ ۳۰۳۹</a></h2>
<p>هزار جان مقدس هزار گوهر کانی</p><p>فدای جاه و جمالت که روح بخش جهانی</p><p>چه روح‌ها که فزایی چه حلقه‌ها که ربایی</p><p>چو ماه غیب نمایی ز پرده‌های نهانی</p><p>چو در غزا تو بتازی ز بحر گرد برآری</p><p>هزار بحر بجوشد چو قطره‌ای بچکانی</p><p>تویی ز کون گزیده تویی گشایش دیده</p><p>به یک نظر تو ببخشی سعادت دوجهانی</p><p>کژی که هست جهان را چو تیر راست کن آن را</p><p>بکش کمان زمان را که سخت سخته کمانی</p><p>نه چرخ زهر چشاند نه ترس و خوف بماند</p><p>چو دل ثنای تو خواند که شاه امن و امانی</p><p>به چرخ سینه برآیی هزار ماه نمایی</p><p>یکی بدان که تو اینی یکی بدان که تو آنی</p><p>تو راست چرخ چو چاکر تو مه نباشی و اختر</p><p>هزار ماه منور ز آستین بفشانی</p><p>تو شمس مفخر تبریز به خواجگی چو نشینی</p><p>صد آفتاب زمان را چو بندگان بنشانی</p><h2><a id="poem-5664" href="https://ganjoor.net/moulavi/shams/ghazalsh/sh3040">غزل شمارهٔ ۳۰۴۰</a></h2>
<p>چه آفتاب جمالی که از مجره گشادی</p><p>درون روزن عالم چو روز بخت فتادی</p><p>هزار سوسن نادر ز روی گل بشکفتی</p><p>هزار رسم دل افزا بدان چمن بنهادی</p><p>هزار اطلس کحلی بنفشه وار دریدی</p><p>که پر و بال مریدی و جان جان مرادی</p><p>در آن زمان که به خوبی کلاه عقل ربایی</p><p>نه عقل پره کاه‌ست و تو به لطف چو بادی</p><p>چه عقل دارد آن گل که پیش باد ستیزد</p><p>نه از نسیم ویستش جمال و نیک نهادی</p><p>میی که کف تو بخشد دو صد خمار به ارزد</p><p>چگونه گیج نگردد سر وجود ز شادی</p><h2><a id="poem-5665" href="https://ganjoor.net/moulavi/shams/ghazalsh/sh3041">غزل شمارهٔ ۳۰۴۱</a></h2>
<p>اگر مرا تو ندانی بپرس از شب تاری</p><p>شبست محرم عاشق گواه ناله و زاری</p><p>چه جای شب که هزاران نشانه دارد عاشق</p><p>کمینه اشک و رخ زرد و لاغری و نزاری</p><p>چو ابر ساعت گریه چو کوه وقت تحمل</p><p>چو آب سجده کنان و چو خاک راه به خواری</p><p>ولیک این همه محنت به گرد باغ چو خاری</p><p>درون باغ گلستان و یار و چشمه جاری</p><p>چو بگذری تو ز دیوار باغ و در چمن آیی</p><p>زبان شکر گزاری سجود شکر بیاری</p><p>که شکر و حمد خدا را که برد جور خزان را</p><p>شکفته گشت زمین و بهار کرد بهاری</p><p>هزار شاخ برهنه قرین حله گل شد</p><p>هزار خار مغیلان رهیده گشت ز خاری</p><p>حلاوت غم معشوق را چه داند عاقل</p><p>چو جوله‌ست نداند طریق جنگ و سواری</p><p>برادر و پدر و مادر تو عشاقند</p><p>که جمله یک شده‌اند و سرشته‌اند ز یاری</p><p>نمک شود چو درافتد هزار تن به نمکدان</p><p>دوی نماند در تن چه مرغزی چه بخاری</p><p>مکش عنان سخن را به کودنی ملولان</p><p>تو تشنگان ملک بین به وقت حرف گزاری</p><h2><a id="poem-5666" href="https://ganjoor.net/moulavi/shams/ghazalsh/sh3042">غزل شمارهٔ ۳۰۴۲</a></h2>
<p>چو مهر عشق سلیمان به هر دو کون تو داری</p><p>مکش تو دامن خود را که شرط نیست بیاری</p><p>نه بند گردد بندی نه دل پذیرد پندی</p><p>چو تنگ شکرقندی توام درون کناری</p><p>طراوت سمنی تو چه رونق چمنی تو</p><p>مگر تو عین منی تو مگر تو آینه واری</p><p>چه نور پنج و ششی تو که آفت حبشی تو</p><p>چو خوان عشق کشی تو ز سنگ آب برآری</p><p>چه کیمیای زری تو چه رونق قمری تو</p><p>چو دل ز سینه بری تو هزار سینه بیاری</p><p>ز خلق جمله گسستم که عشق دوست بسستم</p><p>چو در فنا بنشستم مرا چه کار به زاری</p><p>بسوخت عشق تو خرمن نه جان بماند نه این تن</p><p>جوی نیابی تو از من اگر هزار فشاری</p><p>برون ز دور زمانی مثال گوهر کانی</p><p>نشسته‌ایم چو جانی اگر کشی و بداری</p><p>ز جام شربت شافی شدم به عشق تو لافی</p><p>بیامدم زر صافی اگر تو کوره ناری</p><p>کف از بهشت بشوید چو باغ عشق تو گوید</p><p>کز او جواهر روید اگر چه سنگ بکاری</p><p>دلی که عشق نوازد در این جهان بنسازد</p><p>ازانک می‌نگذارد که یک زمانش بخاری</p><p>تو شمس خسرو تبریز شراب باقی برریز</p><p>براق عشق بکن تیز که بس لطیف سواری</p><h2><a id="poem-5667" href="https://ganjoor.net/moulavi/shams/ghazalsh/sh3043">غزل شمارهٔ ۳۰۴۳</a></h2>
<p>ز حد چون بگذشتی بیا بگوی که چونی</p><p>ز عشق جیب دریدی در ابتدای جنونی</p><p>شکست کشتی صبرم هزار بار ز موجت</p><p>سری برآر ز موجی که موج قلزم خونی</p><p>که خون بهینه شرابست جگر بهینه کبابست</p><p>همین دوم تو فزون کن که از فزونه فزونی</p><p>چو از الست تو مستم چو در فنای تو هستم</p><p>چو مهر عشق شکستم چه غم خورم ز حرونی</p><p>برون بسیت بجستم درون بدیدم و رستم</p><p>چه میل و عشق شدستم به جست و جوی درونی</p><p>دلی ز من بربودی که دل نبود و تو بودی</p><p>چه آتشی و چه دودی چه جادوی چه فسونی</p><p>نمای چهره زیبا تو شمس مفخر تبریز</p><p>که نقش‌ها تو نمایی ز روح آینه گونی</p><h2><a id="poem-5668" href="https://ganjoor.net/moulavi/shams/ghazalsh/sh3044">غزل شمارهٔ ۳۰۴۴</a></h2>
<p>گهی به سینه درآیی گهی ز روح برآیی</p><p>گهی به هجر گرایی چه آفتی چه بلایی</p><p>گهی جمال بتانی گهی ز بت شکنانی</p><p>گهی نه این و نه آنی چه آفتی چه بلایی</p><p>بشر به پای دویده ملک به پر بپریده</p><p>به غیر عجز ندیده چه آفتی چه بلایی</p><p>چو پر و پاش نماند چو او ز هر دو بماند</p><p>تو را به فقر بداند چه آفتی چه بلایی</p><p>مثال لذت مستی میان چشم نشستی</p><p>طریق فهم ببستی چه آفتی چه بلایی</p><p>در آن دلی که گزیدی خیال وار دویدی</p><p>بگفتی و بشنیدی چه آفتی چه بلایی</p><p>چه دولتی ز چه سودی چه آتشی و چه دودی</p><p>چه مجمری و چه عودی چه آفتی چه بلایی</p><p>غم تو دامن جانی کشید جانب کانی</p><p>به سوی گنج نهانی چه آفتی چه بلایی</p><p>چه سوی گنج کشیدش ز جمله خلق بریدش</p><p>دگر کسی بندیدش چه آفتی چه بلایی</p><p>چه راحتی و چه روحی چه کشتیی و چه نوحی</p><p>چه نعمتی چه فتوحی چه آفتی چه بلایی</p><p>بگفتمت چه کس است این بگفتیم هوس است این</p><p>خمش خمش که بس است این چه آفتی چه بلایی</p><p>هوس چه باشد ای جان مرا مخند و مرنجان</p><p>رهم نما و بگنجان چه آفتی چه بلایی</p><p>تو عشق جمله جهانی ولی ز جمله نهانی</p><p>نهان و عین چو جانی چه آفتی چه بلایی</p><p>مرا چو دیک بجوشی مگو خمش چه خروشی</p><p>چه جای صبر و خموشی چه آفتی چه بلایی</p><p>بجوش دیک دلم را بسوز آب و گلم را</p><p>بدر خط و سجلم را چه آفتی چه بلایی</p><p>بسوز تا که برویم حدیث سوز بگویم</p><p>به عود ماند خویم چه آفتی چه بلایی</p><p>دگر مگوی پیامش رسید نوبت جامش</p><p>ز جام ساز ختامش چه آفتی چه بلایی</p><h2><a id="poem-5669" href="https://ganjoor.net/moulavi/shams/ghazalsh/sh3045">غزل شمارهٔ ۳۰۴۵</a></h2>
<p>من آن نیم که تو دیدی چو بینیم نشناسی</p><p>تو جز خیال نبینی که مست خواب و نعاسی</p><p>مرا بپرس که چونی در این کمی و فزونی</p><p>چگونه باشد یوسف به دست کور نخاسی</p><p>به چشم عشق توان دید روی یوسف جان را</p><p>تو چشم عشق نداری تو مرد وهم و قیاسی</p><p>بهای نعمت دیده سپاس و شکر خدا دان</p><p>مرم چو قلب ز کوره که کان شکر و سپاسی</p><p>وگر ز کوره بترسی یقین خیال پرستی</p><p>بت خیال تراشی وزان خیال هراسی</p><p>بت خیال تو سازی به پیش بت به نمازی</p><p>چو گبر اسیر بتانی چو زن حریف نفاسی</p><p>خیال فرع تو باشد که فرع فرع تو را شد</p><p>تو مه نه‌ای تو غباری تو زر نه‌ای تو نحاسی</p><p>به جان جمله مردان اگر چه جمله یکی اند</p><p>که زیر چرخه گردون تنا چو گاو خراسی</p><p>وگر ز چنبر گردون برون کشی سر و گردن</p><p>ز خرگله برهیدی فرشته‌ای و ز ناسی</p><h2><a id="poem-5670" href="https://ganjoor.net/moulavi/shams/ghazalsh/sh3046">غزل شمارهٔ ۳۰۴۶</a></h2>
<p>چو صبحدم خندیدی در بلا بندیدی</p><p>چو صیقلی غم‌ها را ز آینه رندیدی</p><p>چه جامه‌ها دردادی چه خرقه‌ها دزدیدی</p><p>چه گوش‌ها بگرفتی به عیش دان بکشیدی</p><p>چه شعله‌ها برکردی چه دیک‌ها بپزیدی</p><p>چه جس‌ها بگرفتی چه راه‌ها پرسیدی</p><p>ز عقل کل بگذشتی برون دل بدمیدی</p><p>گشاد گلشن و باغی چو سرو تر نازیدی</p><p>اگر چه خود سرمستی دهان چرا بربستی</p><p>قلم چرا بشکستی ورق چرا بدریدی</p><p>چه شاخه‌ها افشاندی چه میوه‌ها برچیدی</p><p>ترش چرا بنشستی چه طالب تهدیدی</p><h2><a id="poem-5671" href="https://ganjoor.net/moulavi/shams/ghazalsh/sh3047">غزل شمارهٔ ۳۰۴۷</a></h2>
<p>به جان تو ای طایی که سوی ما بازآیی</p><p>تو هر چه می‌فرمایی همه شکر می‌خایی</p><p>برآ به بام ای خوش خو به بام ما آور رو</p><p>دو سه قدم نه این سو رضای این مستان جو</p><p>اگر ملولی بستان قنینه‌ای از مستان</p><p>که راحت جانست آن بدار دست از دستان</p><p>ایا بت جان افزا نه وعده کردی ما را</p><p>که من بیایم فردا زهی فریب و سودا</p><p>ایا بت ناموسی لب مرا گر بوسی</p><p>رها کنی سالوسی جلا کنی طاووسی</p><p>سری ز روزن درکن وثاق پرشکر کن</p><p>جهان پر از گوهر کن بیا ز ما باور کن</p><p>نهال نیکی بنشان درخت گل را بفشان</p><p>بیا به نزد خویشان دغل مکن با ایشان</p><p>دو دیده را خوابی ده زمانه را تابی ده</p><p>به تشنگان آبی ده به غوره دوشابی ده</p><p>بگیر چنگ و تنتن دل از جدایی برکن</p><p>بیار باده روشن خمار ما را بشکن</p><p>از این ملولی بگذر به سوی روزن منگر</p><p>شراب با یاران خور میان یاران خوشتر</p><p>ز بیخودی آشفتم به دلبر خود گفتم</p><p>که با غمت من جفتم به هر سوی که افتم</p><p>به ضرب دستش بنگر به چشم مستش بنگر</p><p>به زلف شستش بنگر به هر چه هستش بنگر</p><p>چو دامن او گیرم عظیم باتوفیرم</p><p>چو انگبین و شیرم به پیش لطفش میرم</p><p>مزن نگارا بربط به پیش مشتی خربط</p><p>مران تو کشتی بی‌شط بگیر راه اوسط</p><p>بکار تخم زیبا که سبز گردد فردا</p><p>که هر چه کاری این جا تو را بروید ده تا</p><p>اگر تو تخمی کشتی چرا پشیمان گشتی</p><p>اگر به کوه و دشتی برو که زرین طشتی</p><p>ملول گشتی‌ای کش بخسب و رو اندرکش</p><p>ز عالم پرآتش گریز پنهان خوش خوش</p><p>ببند از این سو دیده برو ره دزدیده</p><p>به غیب آرامیده به پر جان پریده</p><p>نشسته خسبد عاشق که هست صبرش لایق</p><p>بود خفیف و سابق برای عذرا وامق</p><p>مگو دگر کوته کن سکوت را همره کن</p><p>نظر به شاهنشه کن نظاره آن مه کن</p><h2><a id="poem-5672" href="https://ganjoor.net/moulavi/shams/ghazalsh/sh3048">غزل شمارهٔ ۳۰۴۸</a></h2>
<p>تو آسمان منی من زمین به حیرانی</p><p>که دم به دم ز دل من چه چیز رویانی</p><p>زمین خشک لبم من ببار آب کرم</p><p>زمین ز آب تو باید گل و گلستانی</p><p>زمین چه داند کاندر دلش چه کاشته‌ای</p><p>ز توست حامله و حمل او تو می‌دانی</p><p>ز توست حامله هر ذره‌ای به سر دگر</p><p>به درد حامله را مدتی بپیچانی</p><p>چه‌هاست در شکم این جهان پیچاپیچ</p><p>کز او بزاید اناالحق و بانگ سبحانی</p><p>گهی بنالد و ناقه بزاید از شکمش</p><p>عصا بیفتد و گیرد طریق ثعبانی</p><p>رسول گفت چو اشتر شناس مؤمن را</p><p>همیشه مست خدا کش کند شتربانی</p><p>گهیش داغ کند گه نهد علف پیشش</p><p>گهیش بندد زانو به بند عقلانی</p><p>گهی گشاید زانوش بهر رقص جعل</p><p>که تا مهار به درد کند پریشانی</p><p>چمن نگر که نمی‌گنجد از طرب در پوست</p><p>که نقش چند بدو داد باغ روحانی</p><p>ببین تو قوت تفهیم نفس کلی را</p><p>که خاک کودن از او شد مصور جانی</p><p>چو نفس کل همه کلی حجاب و روپوشست</p><p>ز آفتاب جلالت که نیستش ثانی</p><p>از آفتاب قدیمی که از غروب بری است</p><p>که نور روش نه دلوی بود نه میزانی</p><p>یکان یکان بنماید هر آنچ کاشت خموش</p><p>که حامله‌ست صدف‌ها ز در ربانی</p><h2><a id="poem-5673" href="https://ganjoor.net/moulavi/shams/ghazalsh/sh3049">غزل شمارهٔ ۳۰۴۹</a></h2>
<p>ربود عقل و دلم را جمال آن عربی</p><p>درون غمزه مستش هزار بوالعجبی</p><p>هزار عقل و ادب داشتم من ای خواجه</p><p>کنون چو مست و خرابم صلای بی‌ادبی</p><p>مسبب سبب این جا در سبب بربست</p><p>تو آن ببین که سبب می‌کشد ز بی‌سببی</p><p>پریر رفتم سرمست بر سر کویش</p><p>به خشم گفت چه گم کرده‌ای چه می‌طلبی</p><p>شکسته بسته بگفتم یکی دو لفظ عرب</p><p>اتیت اطلب فی حیکم مقام ابی</p><p>جواب داد کجا خفته‌ای چه می‌جویی</p><p>به پیش عقل محمد پلاس بولهبی</p><p>ز عجز خوردم سوگندها و گرم شدم</p><p>به ذات پاک خدا و به جان پاک نبی</p><p>چه جای گرمی و سوگند پیش آن بینا</p><p>و کیف یصرع صقر بصوله الخرب</p><p>روان شد اشک ز چشم من و گواهی داد</p><p>کما یسیل میاه السقا من القرب</p><p>چه چاره دارم غماز من هم از خانه‌ست</p><p>رخم چو سکه زر آب دیده‌ام سحبی</p><p>دریغ دلبر جان را به مال میل بدی</p><p>و یا فریفته گشتی به سیدی چلبی</p><p>و یا به حیله و مکری ز ره درافتادی</p><p>و یا که مست شدی او ز باده عنبی</p><p>دهان به گوش من آرد به گاه نومیدی</p><p>چه می‌کند سر و گوش مرا به شهد لبی</p><p>غلام ساعت نومیدیم که آن ساعت</p><p>شراب وصل بتابد ز شیشه‌ای حلبی</p><p>از آن شراب پرستم که یار می بخشست</p><p>رخم چو شیشه می کرد و بود رخ ذهبی</p><p>برادرم پدرم اصل و فصل من عشقست</p><p>که خویش عشق بماند نه خویشی نسبی</p><p>خمش که مفخر آفاق شمس تبریزی</p><p>بشست نام و نشان مرا به خوش لقبی</p><h2><a id="poem-5674" href="https://ganjoor.net/moulavi/shams/ghazalsh/sh3050">غزل شمارهٔ ۳۰۵۰</a></h2>
<p>خدایگان جمال و خلاصه خوبی</p><p>به جان و عقل درآمد به رسم گل کوبی</p><p>بیا بیا که حیات و نجات خلق تویی</p><p>بیا بیا که تو چشم و چراغ یعقوبی</p><p>قدم بنه تو بر آب و گلم که از قدمت</p><p>ز آب و گل برود تیرگی و محجوبی</p><p>ز تاب تو برسد سنگ‌ها به یاقوتی</p><p>ز طالبیت رسد طالبی به مطلوبی</p><p>بیا بیا که جمال و جلال می‌بخشی</p><p>بیا بیا که دوای هزار ایوبی</p><p>بیا بیا تو اگر چه نرفته‌ای هرگز</p><p>ولیک هر سخنی گویمت به مرغوبی</p><p>به جای جان تو نشین که هزار چون جانی</p><p>محب و عاشق خود را تو کش که محبوبی</p><p>اگر نه شاه جهان اوست ای جهان دژم</p><p>به جان او که بگویی چرا در آشوبی</p><p>گهی ز رایت سبزش لطیف و سرسبزی</p><p>ز قلب لشکر هیجاش گاه مقلوبی</p><p>دمی چو فکرت نقاش نقش‌ها سازی</p><p>گهی چو دسته فراش فرش‌ها روبی</p><p>چو نقش را تو بروبی خلاصه آن را</p><p>فرشتگی دهی و پر و بال کروبی</p><p>خموش آب نگهدار همچو مشک درست</p><p>ور از شکاف بریزی بدانک معیوبی</p><p>به شمس مفخر تبریز از آن رسید دلت</p><p>که چست دلدل دل می‌نمود مرکوبی</p><h2><a id="poem-5675" href="https://ganjoor.net/moulavi/shams/ghazalsh/sh3051">غزل شمارهٔ ۳۰۵۱</a></h2>
<p>به عاقبت بپریدی و در نهان رفتی</p><p>عجب عجب به کدامین ره از جهان رفتی</p><p>بسی زدی پر و بال و قفس دراشکستی</p><p>هوا گرفتی و سوی جهان جان رفتی</p><p>تو باز خاص بدی در وثاق پیرزنی</p><p>چو طبل باز شنیدی به لامکان رفتی</p><p>بدی تو بلبل مستی میانه جغدان</p><p>رسید بوی گلستان به گل ستان رفتی</p><p>بسی خمار کشیدی از این خمیر ترش</p><p>به عاقبت به خرابات جاودان رفتی</p><p>پی نشانه دولت چو تیر راست شدی</p><p>بدان نشانه پریدی و زین کمان رفتی</p><p>نشان‌های کژت داد این جهان چو غول</p><p>نشان گذاشتی و سوی بی‌نشان رفتی</p><p>تو تاج را چه کنی چونک آفتاب شدی</p><p>کمر چرا طلبی چونک از میان رفتی</p><p>دو چشم کشته شنیدم که سوی جان نگرد</p><p>چرا به جان نگری چون به جان جان رفتی</p><p>دلا چه نادره مرغی که در شکار شکور</p><p>تو با دو پر چو سپر جانب سنان رفتی</p><p>گل از خزان بگریزد عجب چه شوخ گلی</p><p>که پیش باد خزانی خزان خزان رفتی</p><p>ز آسمان تو چو باران به بام عالم خاک</p><p>به هر طرف بدویدی به ناودان رفتی</p><p>خموش باش مکش رنج گفت و گوی بخسب</p><p>که در پناه چنان یار مهربان رفتی</p><h2><a id="poem-5676" href="https://ganjoor.net/moulavi/shams/ghazalsh/sh3052">غزل شمارهٔ ۳۰۵۲</a></h2>
<p>چه باده بود که در دور از بگه دادی</p><p>که می‌شکافد دور زمانه از شادی</p><p>نبود باده به جان تو راست گو که چه بود</p><p>بهانه راست مکن کژ مگو به استادی</p><p>چه راست می‌طلبی ای دل سلیم از او</p><p>که راست نیست به جز قد او در این وادی</p><p>تو راست باش چو تیر و حریف کژ چو کمان</p><p>چو تیر زه به دهان گیر چون درافتادی</p><p>ازانک راستی تو غلام آن کژی است</p><p>اگر تو تیری بهر کمان کژ زادی</p><p>بیار بار دگر تا ببینم آن چه میست</p><p>که جان عارف مستی و خصم زهادی</p><p>نکو ندیدم آن بار سخت تشنه بدم</p><p>بیار بار دگر چون مطیع و منقادی</p><p>نمی‌فریبمت این یک بیار و دیگر بس</p><p>کی با تو حیله کند حیله را تو بنیادی</p><p>فریب و عشوه تو تلقین کنی دو عالم را</p><p>ولی مرا مددی ده چو خنب بگشادی</p><p>چو جمع روزه گشادند خیک را بمبند</p><p>که عیش را تو عروسی و هم تو دامادی</p><p>اگر به خوک از آن خیک جرعه‌ای بدهی</p><p>به پیش خوک کند شیر چرخ آحادی</p><p>چو نام باده برم آن تویی و آتش تو</p><p>وگر غریو کنم در میان فریادی</p><p>چنان نه‌ای تو که با تو دگر کسی گنجد</p><p>ولی ز رشک لقب‌های طرفه بنهادی</p><p>گهی سبو و گهی جام و گه حلال و حرام</p><p>همه تویی که گهی مهدیی و گه هادی</p><p>به نور رفعت ماهی به لطف چون گلزار</p><p>ولی چو سرو و چو سوسن ز هر دو آزادی</p><p>ولی چو ای همه گویم نداندت اجزا</p><p>که فرد جزو نداند به غیر افرادی</p><p>مثل به جزو زنم تا که جزو میل کند</p><p>چو میل کرد کشانیش تو به آبادی</p><p>بیار مفخر تبریز شمس تبریزی</p><p>مثال اصل که اصل وجود و ایجادی</p><h2><a id="poem-5677" href="https://ganjoor.net/moulavi/shams/ghazalsh/sh3053">غزل شمارهٔ ۳۰۵۳</a></h2>
<p>ز قیل و قال تو گر خلق بو نبردندی</p><p>ز حسرت و ز فراقت همه بمردندی</p><p>ز جان خویش اگر بوی تو نیابندی</p><p>چو استخوان دل و جان را به سگ سپردندی</p><p>اگر نه پرتو لطفت بر آب می‌تابید</p><p>به جای آب همه زهر ناب خوردندی</p><p>اگر نه جرعه آن می بریختی بر خاک</p><p>ستارگان ز چه رو گرد خاک گردندی</p><p>گر آفتاب ازل گرمیی نبخشیدی</p><p>تموز و جمله نباتان او فسردندی</p><p>منزهی و درآمیختن عجب صفتی است</p><p>دریغ پرده اسرار درنوردندی</p><p>اگر نه پرده بدی ره روان پنهانی</p><p>ز انبهی همه پاهای ما فشردندی</p><p>ز پرده‌ها اگر آن روح قدس بنمودی</p><p>عقول و جان بشر را بدن شمردندی</p><p>گر آن بدی که تو اندیشه کرده‌ای ز زحیر</p><p>بتان و لاله رخان جمله زار و زردندی</p><p>چو صورتی نبدی خوب جز تصور تو</p><p>شراب‌های مروق ز درد دردندی</p><p>اگر خمش کنمی راز عشق فهم شدی</p><p>وگر چه خلق همه هند و ترک و کردندی</p><h2><a id="poem-5678" href="https://ganjoor.net/moulavi/shams/ghazalsh/sh3054">غزل شمارهٔ ۳۰۵۴</a></h2>
<p>منم که کار ندارم به غیر بی‌کاری</p><p>دلم ز کار زمانه گرفت بیزاری</p><p>ز خاک تیره ندیدم به غیر تاریکی</p><p>ز پیر چرخ ندیدم به غیر مکاری</p><p>فروگذاشته‌ای شست دل در این دریا</p><p>نه ماهیی بگرفتی نه دست می‌داری</p><p>تو را چه شصت و چه هفتاد چون نخواهی پخت</p><p>گلی به دست نداری چه خار می‌خاری</p><p>کلاه کژ بنهی همچو ماه و نورت نیست</p><p>برو برو که گرفتار ریش و دستاری</p><p>چگونه برقی آخر که کشت می‌سوزی</p><p>چگونه ابری آخر که سنگ می‌باری</p><p>چو صید دام خودی پس چگونه صیادی</p><p>چو دزد خانه خویشی چگونه عیاری</p><p>اگر چه این همه باشد ولی اگر روزی</p><p>خیال یار مرا دیده‌ای نکو یاری</p><p>به ذات پاک خدایی که کارساز همه‌ست</p><p>چو مست کار امیر منی نکوکاری</p><p>اگر دو گام پیاده دویدی از پی او</p><p>تو یک سواره نه‌ای تو سپاه سالاری</p><p>بگیر دامن عشقی که دامنش گرمست</p><p>که غیر او نرهاند تو را ز اغیاری</p><p>به یاد عشق شب تیره را به روز آور</p><p>چو عشق یاد بود شب کجا بود تاری</p><p>تو خفته باشی و آن عشق بر سر بالین</p><p>برآوریده دو کف در دعا و در زاری</p><p>اگر بگویم باقی بسوزد این عالم</p><p>هلا قناعت کردم بس است گفتاری</p><h2><a id="poem-5679" href="https://ganjoor.net/moulavi/shams/ghazalsh/sh3055">غزل شمارهٔ ۳۰۵۵</a></h2>
<p>بیا بیا که نیابی چو ما دگر یاری</p><p>چو ما به هر دو جهان خود کجاست دلداری</p><p>بیا بیا و به هر سوی روزگار مبر</p><p>که نیست نقد تو را پیش غیر بازاری</p><p>تو همچو وادی خشکی و ما چو بارانی</p><p>تو همچو شهر خرابی و ما چو معماری</p><p>به غیر خدمت ما که مشارق شادیست</p><p>ندید خلق و نبیند ز شادی آثاری</p><p>هزار صورت جنبان به خواب می‌بینی</p><p>چو خواب رفت نبینی ز خلق دیاری</p><p>ببند چشم خر و برگشای چشم خرد</p><p>که نفس همچو خر افتاد و حرص افساری</p><p>ز باغ عشق طلب کن عقیده شیرین</p><p>که طبع سرکه فروشست و غوره افشاری</p><p>بیا به جانب دارالشفای خالق خویش</p><p>کز آن طبیب ندارد گریز بیماری</p><p>جهان مثال تن بی‌سرست بی‌آن شاه</p><p>بپیچ گرد چنان سر مثال دستاری</p><p>اگر سیاه نه‌ای آینه مده از دست</p><p>که روح آینه توست و جسم زنگاری</p><p>کجاست تاجر مسعود مشتری طالع</p><p>که گرمدار منش باشم و خریداری</p><p>بیا و فکرت من کن که فکرتت دادم</p><p>چو لعل می‌خری از کان من بخر باری</p><p>به پای جانب آن کس برو که پایت داد</p><p>بدو نگر به دو دیده که داد دیداری</p><p>دو کف به شادی او زن که کف ز بحر ویست</p><p>که نیست شادی او را غمی و تیماری</p><p>تو بی‌ز گوش شنو بی‌زبان بگو با او</p><p>که نیست گفت زبان بی‌خلاف و آزاری</p><h2><a id="poem-5680" href="https://ganjoor.net/moulavi/shams/ghazalsh/sh3056">غزل شمارهٔ ۳۰۵۶</a></h2>
<p>خورانمت می جان تا دگر تو غم نخوری</p><p>چه جای غم که ز هر شادمان گرو ببری</p><p>فرشته‌ای کنمت پاک با دو صد پر و بال</p><p>که در تو هیچ نماند کدورت بشری</p><p>نمایمت که چگونه‌ست جان رسته ز تن</p><p>فشانده دامن خود از غبار جانوری</p><p>در آن صبوح که ارواح راح خاص خورند</p><p>تو را خلاص نمایم ز روز و شب شمری</p><p>قضا که تیر حوادث به تو همی‌انداخت</p><p>تو را کند به عنایت از آن سپس سپری</p><p>روان شده‌ست نسیم از شکرستان وصال</p><p>که از حلاوت آن گم کند شکر شکری</p><p>ز بامداد بیاورد جام چون خورشید</p><p>که جزو جزو من از وی گرفت رقص گری</p><p>چو سخت مست شدم گفت هین دگر بدهم</p><p>که تا میان من و تو نماند این دگری</p><p>بده بده هله ای جان ساقیان جهان</p><p>کرم کریم نماید قمر کند قمری</p><p>به آفتاب جلال خدای بی‌همتا</p><p>نیافت چون تو مهی چرخ ازرق سفری</p><p>تمام این تو بگو ای تمام در خوبی</p><p>که بسته کرد مرا سکر باده سحری</p><h2><a id="poem-5681" href="https://ganjoor.net/moulavi/shams/ghazalsh/sh3057">غزل شمارهٔ ۳۰۵۷</a></h2>
<p>اگر ز حلقه این عاشقان کران گیری</p><p>دلت بمیرد و خوی فسردگان گیری</p><p>گر آفتاب جهانی چو ابر تیره شوی</p><p>وگر بهار نوی مذهب خزان گیری</p><p>چو کاسه تا تهیی تو بر آب رقص کنی</p><p>چو پر شدی به بن حوض و جو مکان گیری</p><p>خدای داد دو دستت که دامن من گیر</p><p>بداد عقل که تا راه آسمان گیری</p><p>که عقل جنس فرشته‌ست سوی او پوید</p><p>ببینیش چو به کف آینه نهان گیری</p><p>بگیر کیسه پرزر باقرضواالله آی</p><p>قراضه قرض دهی صد هزار کان گیری</p><p>به غیر خم فلک خم‌های صدرنگ است</p><p>به هر خمی که درآیی از او نشان گیری</p><p>ز شیر چرخ گریزی به برج گاو روی</p><p>خری شوی به صفت راه کهکشان گیری</p><p>وگر تو خود سرطانی چو پهلوی شیری</p><p>یقین ز پهلوی او خوی پهلوان گیری</p><p>چو آفتاب جهان را پر از حیات کنی</p><p>چو زین جهان بجهی ملک آن جهان گیری</p><p>برآ چو آب ز تنور نوح و عالمگیر</p><p>چرا تنور خبازی که جمله نان گیری</p><p>خموش باش و همی‌تاز تا لب دریا</p><p>چو دم گسسته شوی گر ره دهان گیری</p><h2><a id="poem-5682" href="https://ganjoor.net/moulavi/shams/ghazalsh/sh3058">غزل شمارهٔ ۳۰۵۸</a></h2>
<p>ز بامداد درآورد دلبرم جامی</p><p>به ناشتاب چشانید خام را خامی</p><p>نه باده‌اش ز عصیر و نه جام او ز زجاج</p><p>نه نقل او چو خسیسان به قند و بادامی</p><p>به باد باده مرا داد همچو که بر باد</p><p>به آب گرم مرا کرد یار اکرامی</p><p>بسی نمودم سالوس و او مرا می‌گفت</p><p>مکن مکن که کم افتد چنین به ایامی</p><p>طریق ناز گرفتم که نی برو امروز</p><p>ستیزه کرد و مرا داد چند دشنامی</p><p>چنین شراب و چو من ساقی و تو گویی نی</p><p>کی گوید این نه مگر جاهلی و یا عامی</p><p>هزار می‌نکند آنچ کرد دشنامش</p><p>خراب گشتم نی ننگ ماند و نی نامی</p><p>چگونه مست نگردی ز لطف آن شاهی</p><p>که او خراب کند عالمی به پیغامی</p><p>دلی بیابد تا این سخن تمام کنم</p><p>خراب کرد دلم را چنان دلارامی</p><p>سری نهادم بر پای او چو مستان من</p><p>پدید شد سر مست مرا سرانجامی</p><p>سر مرا به بر اندرگرفت و خوش بنواخت</p><p>غریب دلبریی و بدیع انعامی</p><p>وانگه از سر دقت به حاضران می‌گفت</p><p>نه درخورست چنین مرغ با چنین دامی</p><p>به باغ بلبل مستم صفیر من بشنو</p><p>مباش در قفسی و کناره بامی</p><p>فروکشیدم و باقی غزل نخواهم گفت</p><p>مگر بیابم چون خویش دوزخ آشامی</p><h2><a id="poem-5683" href="https://ganjoor.net/moulavi/shams/ghazalsh/sh3059">غزل شمارهٔ ۳۰۵۹</a></h2>
<p>چه باک دارد عاشق ز ننگ و بدنامی</p><p>که عشق سلطنت است و کمال و خودکامی</p><p>پلنگ عشق چه ترسد ز رنگ و بوی جهان</p><p>نهنگ فقر چه ترسد ز دوزخ آشامی</p><p>چگونه باشد عاشق ز مستی آن می</p><p>که جام نیز ز تیزیش گم کند جامی</p><p>چه جای خاک که بر کوه جرعه‌ای برریخت</p><p>هزار عربده آورد و شورش و خامی</p><p>تو جام عشق چه دانی چه شیشه دل باشی</p><p>تو دام عشق چه دانی چو مرغ این دامی</p><p>ز صاف بحر نگویم اگر کفش بینی</p><p>مثال زیبق بر هیچ کف نیارامی</p><p>ملول و تیره شدی مر صفاش را چه گنه</p><p>نبات را چه جنایت چو سرکه آشامی</p><p>که خاک بر سر سرکا و مرد سرکه فروش</p><p>که شهد صاف ننوشد ز تیره ایامی</p><p>به من نگر که در این بزم کمترین عامم</p><p>ز بیخودی نشناسم ز خاص تا عامی</p><h2><a id="poem-5684" href="https://ganjoor.net/moulavi/shams/ghazalsh/sh3060">غزل شمارهٔ ۳۰۶۰</a></h2>
<p>نهان شدند معانی ز یار بی‌معنی</p><p>کجا روم که نروید به پیش من دیوی</p><p>کی دید خربزه زاری لطیف بی‌سرخر</p><p>که من بجستم عمری ندیده‌ام باری</p><p>بگو به نفس مصور مکن چنین صورت</p><p>از این سپس متراش این چنین بت ای مانی</p><p>اگر نقوش مصور همه از این جنس اند</p><p>مخواه دیده بینا خنک تن اعمی</p><p>دو گونه رنج و عذابست جان مجنون را</p><p>بلای صحبت لولی و فرقت لیلی</p><p>ورای پرده یکی دیو زشت سر برکرد</p><p>بگفتمش که تویی مرگ و جسک گفت آری</p><p>بگفتم او را صدق که من ندیدستم</p><p>ز تو غلیظتر اندر سپاه بویحیی</p><p>بگفتمش که دلم بارگاه لطف خداست</p><p>چه کار دارد قهر خدا در این مأوی</p><p>به روز حشر که عریان کنند زشتان را</p><p>رمند جمله زشتان ز زشتی دنیی</p><p>در این بدم که به ناگاه او مبدل شد</p><p>مثال صورت حوری به قدرت مولی</p><p>رخی لطیف و منزه ز رنگ و گلگونه</p><p>کفی ظریف و مبرا ز حیله حنی</p><p>چنانک خار سیه را بهارگه بینی</p><p>کند میان سمن زار گلرخی دعوی</p><p>زهی بدیع خدایی که کرد شب را روز</p><p>ز دوزخی به درآورد جنت و طوبی</p><p>کسی که دیده به صنع لطیف او خو داد</p><p>نترسد ار چه فتد در دهان صد افعی</p><p>به افعیی بنگر کو هزار افعی خورد</p><p>شد او عصا و مطیعی به قبضه موسی</p><p>از آن عصا نشود مر تو را که فرعونی</p><p>چو مهره دزدی زان رو به افعیی اولی</p><p>خمش که رنج برای کریم گنج شود</p><p>برایمؤمنروضه‌ست نار در عقبی</p><h2><a id="poem-5685" href="https://ganjoor.net/moulavi/shams/ghazalsh/sh3061">غزل شمارهٔ ۳۰۶۱</a></h2>
<p>اگر تو یار نداری چرا طلب نکنی</p><p>وگر به یار رسیدی چرا طرب نکنی</p><p>وگر رفیق نسازد چرا تو او نشوی</p><p>وگر رباب ننالد چراش ادب نکنی</p><p>وگر حجاب شود مر تو را ابوجهلی</p><p>چرا غزای ابوجهل و بولهب نکنی</p><p>به کاهلی بنشینی که این عجب کاریست</p><p>عجب تویی که هوای چنان عجب نکنی</p><p>تو آفتاب جهانی چرا سیاه دلی</p><p>که تا دگر هوس عقده ذنب نکنی</p><p>مثال زر تو به کوره از آن گرفتاری</p><p>که تا دگر طمع کیسه ذهب نکنی</p><p>چو وحدتست عزبخانه یکی گویان</p><p>تو روح را ز جز حق چرا عزب نکنی</p><p>تو هیچ مجنون دیدی که با دو لیلی ساخت</p><p>چرا هوای یکی روی و یک غبب نکنی</p><p>شب وجود تو را در کمین چنان ماهیست</p><p>چرا دعا و مناجات نیم شب نکنی</p><p>اگر چه مست قدیمی و نوشراب نه‌ای</p><p>شراب حق نگذارد که تو شغب نکنی</p><p>شرابم آتش عشقست و خاصه از کف حق</p><p>حرام باد حیاتت که جان حطب نکنی</p><p>اگر چه موج سخن می‌زند ولیک آن به</p><p>که شرح آن به دل و جان کنی به لب نکنی</p><h2><a id="poem-5686" href="https://ganjoor.net/moulavi/shams/ghazalsh/sh3062">غزل شمارهٔ ۳۰۶۲</a></h2>
<p>اگر تو مست شرابی چرا حشر نکنی</p><p>وگر شراب نداری چرا خبر نکنی</p><p>وگر سه چار قدح از مسیح جان خوردی</p><p>ز آسمان چهارم چرا گذر نکنی</p><p>از آن کسی که تو مستی چرا جدا باشی</p><p>وز آن کسی که خماری چرا حذر نکنی</p><p>چو آفتاب چرا تو کلاه کژ ننهی</p><p>ز نور خود چو مه نو چرا کمر نکنی</p><p>چو آفتاب جمال قدیم تیغ زند</p><p>چو کان لعل چرا جان و دل سپر نکنی</p><p>وگر چو نای چشیدی ز لعل خوش دم او</p><p>چرا چو نی تو جهان را پر از شکر نکنی</p><p>وگر چو ابر تو حامل شدی از آن دریا</p><p>چرا چو ابر زمین را پر از گهر نکنی</p><p>ز گلشن رخ تو گلرخان همی‌جوشند</p><p>چرا چو حیز و محنث نه‌ای نظر نکنی</p><p>نگر به سبزقبایان باغ کآمده‌اند</p><p>به سوی شاه قبابخش چون سفر نکنی</p><p>چو خرقه و شجره داری از بهار حیات</p><p>چرا سر دل خود جلوه چون شجر نکنی</p><p>چو اعتبار ندارد جهان بر درویش</p><p>به بزم فقر چرا عیش معتبر نکنی</p><h2><a id="poem-5687" href="https://ganjoor.net/moulavi/shams/ghazalsh/sh3063">غزل شمارهٔ ۳۰۶۳</a></h2>
<p>به هر دلی که درآیی چو عشق بنشینی</p><p>بجوشد از تک دل چشمه چشمه شیرینی</p><p>کلید حاجت خلقان بدان شده‌ست دعا</p><p>که جان جان دعایی و نور آمینی</p><p>دلا به کوی خرابات ناز تو نخرند</p><p>مکن تو بینی و ناموس تا جهان بینی</p><p>در آن الست و بلی جان بی‌بدن بودی</p><p>تو را نمود که آنی چه در غم اینی</p><p>تو را یکی پر و بالیست آسمان پیما</p><p>چه در پی خر و اسپی چه در غم زینی</p><p>بگو بگو تو چه جستی که آنت پیش نرفت</p><p>بیا بیا که تو سلطان این سلاطینی</p><p>تو تاج شاه جهان را عزیزتر گهری</p><p>عروس جان نهان را هزار کابینی</p><p>چه چنگ درزده‌ای در جهان و قانونش</p><p>که از ورای فلک زهره قوانینی</p><p>به روز جلوه ملایک تو را سجود کنند</p><p>بنشنوند ز ابلیسیان که تو طینی</p><p>میان ببستی و کردی به صدق خدمت دین</p><p>کنند خدمت تو بعد از این که تو دینی</p><p>ستاره وار به انگشت‌ها نمودندت</p><p>چو آفتاب کنون نامشار تعیینی</p><p>اگر چه درخور نازی نیاز را مگذار</p><p>برای رشک ز ویسه خوشست رامینی</p><p>خمش به سوره کنون اقرا بسی عمل کردی</p><p>ز قشر حرف گذر کن کنون که والتینی</p><h2><a id="poem-5688" href="https://ganjoor.net/moulavi/shams/ghazalsh/sh3064">غزل شمارهٔ ۳۰۶۴</a></h2>
<p>ز بامداد دلم می‌پرد به سودایی</p><p>چو وام دار مرا می‌کند تقاضایی</p><p>عجب به خواب چه دیده‌ست دوش این دل من</p><p>که هست در سرم امروز شور و صفرایی</p><p>ولی دلم چه کند چون موکلان قضا</p><p>همی‌رسند پیاپی به دل ز بالایی</p><p>پرست خانه دل از موکل عجمی</p><p>که نیست یک سر سوزن بهانه را جایی</p><p>بهانه نیست وگر هست کو زبان و دلی</p><p>گریز نیست وگر هست کو مرا پایی</p><p>جهان که آمد و ما همچو سیل از سر کوه</p><p>روان و رقص کنانیم تا به دریایی</p><p>اگر چه سیل بنالد ز راه ناهموار</p><p>قدم قدم بودش در سفر تماشایی</p><p>چگونه زار ننالم من از کسی که گرفت</p><p>به هر دو دست و دهان او مرا چو سرنایی</p><p>هوس نشسته که فردا چنین کنیم و چنان</p><p>خبر ندارد کو را نماند فردایی</p><p>غلام عشقم کو نقد وقت می‌جوید</p><p>نه وعده دارد و نه نسیه‌ای و نی رایی</p><h2><a id="poem-5689" href="https://ganjoor.net/moulavi/shams/ghazalsh/sh3065">غزل شمارهٔ ۳۰۶۵</a></h2>
<p>شدم به سوی چه آب همچو سقایی</p><p>برآمد از تک چه یوسفی معلایی</p><p>سبک به دامن پیراهنش زدم من دست</p><p>ز بوی پیرهنش دیده گشت بینایی</p><p>به چاه در نظری کردم از تعجب من</p><p>چه از ملاحت او گشته بود صحرایی</p><p>کلیم روح به هر جا رسید میقاتش</p><p>اگر چه کور بود گشت طور سینایی</p><p>زنخ ز دست رقیبی که گفت از چه دور</p><p>از این سپس منم و چاه و چون تو زیبایی</p><p>کسی که زنده شود صد هزار مرده از او</p><p>عجب نباشد اگر پیر گشت برنایی</p><p>هزار گنج گدای چنین عجب کانی</p><p>هزار سیم نثار لطیف سیمایی</p><p>جهان چو آینه پرنقش توست اما کو</p><p>به روی خوب تو بی‌آینه تماشایی</p><p>سخن تو گو که مرا از حلاوت لب تو</p><p>نه عقل ماند و نه اندیشه‌ای و نی رایی</p><h2><a id="poem-5690" href="https://ganjoor.net/moulavi/shams/ghazalsh/sh3066">غزل شمارهٔ ۳۰۶۶</a></h2>
<p>رسید ترکم با چهره‌های گل وردی</p><p>بگفتمش چه شد آن عهد گفت اول وردی</p><p>بگفتمش که یکی نامه‌ای به دست صبا</p><p>بدادمی عجب آورد گفت گستردی</p><p>بگفتمش که چرا بی‌گه آمدی ای دوست</p><p>بگفت سیرو یدی یلده یلدشم اردی</p><p>بگفتمش ز رخ توست شهر جان روشن</p><p>ز آفتاب درآموختی جوامردی</p><p>بگفت طرح نهد رخ رخم دو صد خور را</p><p>تو چون مرا تبع او کنی زهی سردی</p><p>بقای من چو بدید و زوال خود خورشید</p><p>گرفت در طلبم عادت جهان گردی</p><p>سجود کردم و مستغفرانه نالیدم</p><p>بدید اشک مرا در فغان و پردردی</p><p>بگفت نی که به قاصد مخالفی گفتی</p><p>به عشق گفت من و گفتنم درآوردی</p><p>بگفتمش گل بی‌خار و صبح بی‌شامی</p><p>که بندگان را با شیر و شهد پروردی</p><p>ز لطف‌های توست آنک سرخ می‌گویند</p><p>به عرف حیله زر را بدان همه زردی</p><p>بگفت باش کم آزار و دم مزن خامش</p><p>که زرد گفتی زر را به فن و آزردی</p><h2><a id="poem-5691" href="https://ganjoor.net/moulavi/shams/ghazalsh/sh3067">غزل شمارهٔ ۳۰۶۷</a></h2>
<p>تو در عقیله ترتیب کفش و دستاری</p><p>چگونه رطل گران خوار را به دست آری</p><p>به جان من به خرابات آی یک لحظه</p><p>تو نیز آدمیی مردمی و جان داری</p><p>بیا و خرقه گرو کن به می فروش الست</p><p>که پیش از آب و گلست از الست خماری</p><p>فقیر و عارف و درویش وانگهی هشیار</p><p>مجاز بود چنین نام‌ها تو پنداری</p><p>سماع و شرب سقاهم نه کار درویش‌ست</p><p>زیان و سود کم و بیش کار بازاری</p><p>بیا بگو که چه باشد الست عیش ابد</p><p>ملنگ هین به تکلف که سخت رهواری</p><p>سری که درد ندارد چراش می‌بندی</p><p>چرا نهی تن بی‌رنج را به بیماری</p><h2><a id="poem-5692" href="https://ganjoor.net/moulavi/shams/ghazalsh/sh3068">غزل شمارهٔ ۳۰۶۸</a></h2>
<p>فرست باده جان را به رسم دلداری</p><p>بدان نشان که مرا بی‌نشان همی‌داری</p><p>بدان نشان که همه شب چو ماه می‌تابی</p><p>درون روزن دل‌ها برای بیداری</p><p>بدان نشان که دمم داده‌ای از می که خویش</p><p>تهی و پر کنمت دم به دم قدح واری</p><p>بگرد جمع مرا چون قدح چه گردانی</p><p>چو باده را به گرو برده‌ای نمی‌آری</p><p>از آن میی که اگر بر کلوخ برریزی</p><p>کلوخ مرده برآرد هزار طراری</p><p>از آن میی که اگر باغ از او شکوفه کند</p><p>ز گل گلی بستانی ز خار هم خاری</p><p>چو بی‌تو ناله برآرم ز چنگ هجر تو من</p><p>چو چنگ بی‌خبرم از نوا و از زاری</p><p>گره گشای خداوند شمس تبریزی</p><p>که چشم جادوی او زد گره به سحاری</p><h2><a id="poem-5693" href="https://ganjoor.net/moulavi/shams/ghazalsh/sh3069">غزل شمارهٔ ۳۰۶۹</a></h2>
<p>نگاهبان دو دیده‌ست چشم دلداری</p><p>نگاه دار نظر از رخ دگر یاری</p><p>وگر نه به سینه درآید به غیر آن دلبر</p><p>بگو برو که همی‌ترسم از جگرخواری</p><p>هلا مباد که چشمش به چشم تو نگرد</p><p>درون چشم تو بیند خیال اغیاری</p><p>به من نگر که مرا یار امتحان‌ها کرد</p><p>به حیله برد مرا کشکشان به گلزاری</p><p>گلی نمود که گل‌ها ز رشک او می‌ریخت</p><p>بتی که جمله بتان پیش او گرفتاری</p><p>چنین چنین به تعجب سری بجنبانید</p><p>که نادرست و غریبست درنگر باری</p><p>چنانک گفت طراریم دزد در پی توست</p><p>چو من سپس نگریدم ربود دستاری</p><p>ز آب دیده داوود سبزه‌ها بررست</p><p>به عذر آنک به نقشی بکرد نظاری</p><p>براند مر پدرت را کشان کشان ز بهشت</p><p>نظر به سنبله تر یکی ستمکاری</p><p>حذر ز سنبل ابرو که چشم شه بر توست</p><p>هلا که می‌نگرد سوی تو خریداری</p><p>چو مشتری دو چشم تو حی قیومست</p><p>به چنگ زاغ مده چشم را چو مرداری</p><p>دهی تو کاله فانی بری عوض باقی</p><p>لطیف مشتریی سودمند بازاری</p><p>خمش خمش که اگر چه تو چشم را بستی</p><p>ریای خلق کشیدت به نظم و اشعاری</p><p>ولیک مفخر تبریز شمس دین با توست</p><p>چه غم خوری ز بد و نیک با چنین یاری</p><h2><a id="poem-5694" href="https://ganjoor.net/moulavi/shams/ghazalsh/sh3070">غزل شمارهٔ ۳۰۷۰</a></h2>
<p>اگر به خشم شود چرخ هفتم از تو بری</p><p>به جان من که نترسی و هیچ غم نخوری</p><p>اگر دلت به بلا و غمش مشرح نیست</p><p>یقین بدانک تو در عشق شاه مختصری</p><p>ز رنج گنج بترس و ز رنج هر کس نی</p><p>که خشم حق نبود همچو کینه بشری</p><p>چو غیر گوهر معشوق گوهری دانی</p><p>تو را گهر نپذیرد ازانک بدگهری</p><p>وگر چو حامله لرزان شوی به هر بویی</p><p>ز حاملان امانت بدانک بو نبری</p><p>پسند خویش رها کن پسند دوست طلب</p><p>که ماند از شکر آن کس که او کند شکری</p><p>ز ذوق خویش مگو با کسی که همدل نیست</p><p>ازانک او دگرست و تو خود کسی دگری</p><h2><a id="poem-5695" href="https://ganjoor.net/moulavi/shams/ghazalsh/sh3071">غزل شمارهٔ ۳۰۷۱</a></h2>
<p>دلا همای وصالی بپر چرا نپری</p><p>تو را کسی نشناسد نه آدمی نه پری</p><p>تو دلبری نه دلی لیک به هر حیله و مکر</p><p>به شکل دل شده‌ای تا هزار دل ببری</p><p>دمی به خاک درآمیزی از وفا و دمی</p><p>ز عرش و فرش و حدود دو کون برگذری</p><p>روان چرات نیابد چو پر و بال ویی</p><p>نظر چرات نبیند چو مایه نظری</p><p>چه زهره دارد توبه که با تو توبه کند</p><p>خبر کی باشد تا با تو ماندش خبری</p><p>چه باشد آن مس مسکین چو کیمیا آید</p><p>که او فنا نشود از مسی به وصف زری</p><p>کیست دانه مسکین چو نوبهار آید</p><p>که دانگیش نگردد فنا پی شجری</p><p>کیست هیزم مسکین که چون فتد در نار</p><p>بدل نگردد هیزم به شعله شرری</p><p>ستاره‌هاست همه عقل‌ها و دانش‌ها</p><p>تو آفتاب جهانی که پرده شان بدری</p><p>جهان چو برف و یخی آمد و تو فصل تموز</p><p>اثر نماند از او چون تو شاه بر اثری</p><p>کیم بگو من مسکین که با تو من مانم</p><p>فنا شوم من و صد من چو سوی من نگری</p><p>کمال وصف خداوند شمس تبریزی</p><p>گذشته‌ست ز اوهام جبری و قدری</p><h2><a id="poem-5696" href="https://ganjoor.net/moulavi/shams/ghazalsh/sh3072">غزل شمارهٔ ۳۰۷۲</a></h2>
<p>به من نگر که به جز من به هر کی درنگری</p><p>یقین شود که ز عشق خدای بی‌خبری</p><p>بدان رخی بنگر که کو نمک ز حق دارد</p><p>بود که ناگه از آن رخ تو دولتی ببری</p><p>تو را چو عقل پدر بوده‌ست و تن مادر</p><p>جمال روی پدر درنگر اگر پسری</p><p>بدانک پیر سراسر صفات حق باشد</p><p>وگر چه پیر نماید به صورت بشری</p><p>به پیش تو چو کفست و به وصف خود دریا</p><p>به چشم خلق مقیمست و هر دم او سفری</p><p>هنوز مشکل مانده‌ست حال پیر تو را</p><p>هزار آیت کبری در او چه بی‌هنری</p><p>رسید صورت روحانیی به مریم دل</p><p>ز بارگاه منزه ز خشکی و ز تری</p><p>از آن نفس که در او سر روح پنهان شد</p><p>بکرد حامله دل را رسول رهگذری</p><p>ایا دلی که تو حامل شدی از آن خسرو</p><p>به وقت جنبش آن حمل تا در او نگری</p><p>چو حمل صورت گیرد ز شمس تبریزی</p><p>چو دل شوی تو و چون دل به سوی غیب پری</p><h2><a id="poem-5697" href="https://ganjoor.net/moulavi/shams/ghazalsh/sh3073">غزل شمارهٔ ۳۰۷۳</a></h2>
<p>بیا بیا که پشیمان شوی از این دوری</p><p>بیا به دعوت شیرین ما چه می‌شوری</p><p>حیات موج زنان گشته اندر این مجلس</p><p>خدای ناصر و هر سو شراب منصوری</p><p>به دست طره خوبان به جای دسته گل</p><p>به زیر پای بنفشه به جای محفوری</p><p>هزار جام سعادت بنوش ای نومید</p><p>بگیر صد زر و زور ای غریب زرزوری</p><p>هزار گونه زلیخا و یوسفند این جا</p><p>شراب روح فزای و سماع طنبوری</p><p>جواهر از کف دریای لامکان ز گزاف</p><p>به پیش مؤمن و کافر نهاده کافوری</p><p>میان بحر عسل بانگ می‌زند هر جان</p><p>صلا که بازرهیدم ز شهد زنبوری</p><p>فتاده‌اند به هم عاشقان و معشوقان</p><p>خراب و مست رهیده ز ناز مستوری</p><p>قیامت‌ست همه راز و ماجراها فاش</p><p>که مرده زنده کند ناله‌های ناقوری</p><p>برآر باز سر ای استخوان پوسیده</p><p>اگر چه سخره ماری و طعمه موری</p><p>ز مور و مار خریدت امیر کن فیکون</p><p>بپوش خلعت میری جزای مأموری</p><p>تو راست کان گهر غصه دکان بگذار</p><p>ز نور پاک خوری به که نان تنوری</p><p>شکوفه‌های شراب خدا شکفت بهل</p><p>شکوفه‌ها و خمار شراب انگوری</p><p>جمال حور به از بردگان بلغاری</p><p>شراب روح به از آش‌های بلغوری</p><p>خیال یار به حمام اشک من آمد</p><p>نشست مردمک دیده‌ام به ناطوری</p><p>دو چشم ترک خطا را چه ننگ از تنگی</p><p>چه عار دارد سیاح جان از این عوری</p><p>درخت شو هله ای دانه‌ای که پوسیدی</p><p>تویی خلیفه و دستور ما به دستوری</p><p>کی دیده‌ست چنین روز با چنان روزی</p><p>که واخرد همه را از شبی و شب کوری</p><p>کرم گشاد چو موسی کنون ید بیضا</p><p>جهان شده‌ست چو سینا و سینه نوری</p><p>دلا مقیم شو اکنون به مجلس جان‌ها</p><p>که کدخدای مقیمان بیت معموری</p><p>مباش بسته مستی خراب باش خراب</p><p>یقین بدانک خرابیست اصل معموری</p><p>خراب و مست خدایی در این چمن امروز</p><p>هزار شیشه اگر بشکنی تو معذوری</p><p>به دست ساقی تو خاک می‌شود زر سرخ</p><p>چو خاک پای ویی خسروی و فغفوری</p><p>صلای صحت جان هر کجا که رنجوریست</p><p>تو مرده زنده شدن بین چه جای رنجوری</p><p>غلام شعر بدانم که شعر گفته توست</p><p>که جان جان سرافیل و نفخه صوری</p><p>سخن چو تیر و زبان چو کمان خوارزمی است</p><p>که دیر و دور دهد دست وای از این دوری</p><p>ز حرف و صوت بباید شدن به منطق جان</p><p>اگر غفار نباشد بس است مغفوری</p><p>کز آن طرف شنوااند بی‌زبان دل‌ها</p><p>نه رومیست و نه ترکی و نی نشابوری</p><p>بیا که همره موسی شویم تا که طور</p><p>که کلم الله آمد مخاطبه طوری</p><p>که دامنم بگرفته‌ست و می‌کشد عشقی</p><p>چنانک گرسنه گیرد کنار کندوری</p><p>ز دست عشق کی جسته‌ست تا جهد دل من</p><p>به قبض عشق بود قبضه قلاجوری</p><h2><a id="poem-5698" href="https://ganjoor.net/moulavi/shams/ghazalsh/sh3074">غزل شمارهٔ ۳۰۷۴</a></h2>
<p>مسلم آمد یار مرا دل افروزی</p><p>چه عشق داد مرا فضل حق زهی روزی</p><p>اگر سرم برود گو برو مرا سر اوست</p><p>رهیدم از کله و از سر و کله دوزی</p><p>دهان به گوش من آورد و گفت در گوشم</p><p>یکی حدیث بیاموزمت بیاموزی</p><p>چو آهوی ختنی خون تو شود همه مشک</p><p>اگر دمی بچری تو ز ما به خوش پوزی</p><p>چو جان جان شده‌ای ننگ جان و تن چه کشی</p><p>چو کان زر شده‌ای حبه‌ای چه اندوزی</p><p>به سوی مجلس خوبان بکش حریفان را</p><p>به خضر و چشمه حیوان بکن قلاوزی</p><p>شراب لعل رسیده‌ست نیست انگوری</p><p>شکر نثار شد و نیست این شکر خوزی</p><p>هوا و حرص یکی آتشیست تو بازی</p><p>بپر گزاف پر و بال را چه می‌سوزی</p><p>خمش که خلق ندانند بانگ را ز صدا</p><p>تویی که دانی پیروزه را ز پیروزی</p><h2><a id="poem-5699" href="https://ganjoor.net/moulavi/shams/ghazalsh/sh3075">غزل شمارهٔ ۳۰۷۵</a></h2>
<p>بیا بیا که تو از نادرات ایامی</p><p>برادری پدری مادری دلارامی</p><p>به نام خوب تو مرده ز گور برخیزد</p><p>گزاف نیست برادر چنین نکونامی</p><p>تو فضل و رحمت حقی که هر که در تو گریخت</p><p>قبول می کنیش با کژی و با خامی</p><p>همی‌زیم به ستیزه و این هم از گولیست</p><p>که تا مرا نکشی ای هوس نیارامی</p><p>به هیچ نقش نگنجی ولیک تقدیرا</p><p>اگر به نقش درآیی عجب گل اندامی</p><p>گهی فراق نمایی و چاره آموزی</p><p>گهی رسول فرستی و جان پیغامی</p><p>درون روزن دل چون فتاد شعله شمع</p><p>بداند این دل شب رو که بر سر بامی</p><p>مرادم آنک شود سایه و آفتاب یکی</p><p>که تا ز عشق نمایم تمام خوش کامی</p><p>محال جوی و محالم بدین گناه مرا</p><p>قبول می‌نکند هیچ عالم و عامی</p><p>تو هم محال ننوشی و معتقد نشوی</p><p>برو برو که مرید عقول و احلامی</p><p>اگر ز خسرو جان‌ها حلاوتی یابی</p><p>محال هر دو جهان را چو من درآشامی</p><p>ور از طبیب طبیبان گوارشی یابی</p><p>مکاشفی تو بخوان خدا نه اوهامی</p><p>برآ ز مشرق تبریز شمس دین بخرام</p><p>که بر ممالک هر دو جهان چو بهرامی</p><h2><a id="poem-5700" href="https://ganjoor.net/moulavi/shams/ghazalsh/sh3076">غزل شمارهٔ ۳۰۷۶</a></h2>
<p>بلندتر شده‌ست آفتاب انسانی</p><p>زهی حلاوت و مستی و عشق و آسانی</p><p>جهان ز نور تو ناچیز شد چه چیزی تو</p><p>طلسم دلبریی یا تو گنج جانانی</p><p>زهی قلم که تو را نقش کرد در صورت</p><p>که نامه همه را نانبشته می‌خوانی</p><p>برون بری تو ز خرگاه شش جهت جان را</p><p>چو جان نماند بر جاش عشق بنشانی</p><p>دلا چو باز شهنشاه صید کرد تو را</p><p>تو ترجمانبگ سر زبان مرغانی</p><p>چه ترجمان که کنون بس بلند سیمرغی</p><p>که آفت نظر جان صد سلیمانی</p><p>درید چارق ایمان و کفر در طلبت</p><p>هزارساله از آن سوی کفر و ایمانی</p><p>به هر سحر که درخشی خروس جان گوید</p><p>بیا که جان و جهانی برو که سلطانی</p><p>چو روح من بفزوده‌ست شمس تبریزی</p><p>به سوی او برم از باغ روح ریحانی</p><h2><a id="poem-5701" href="https://ganjoor.net/moulavi/shams/ghazalsh/sh3077">غزل شمارهٔ ۳۰۷۷</a></h2>
<p>ایا مربی جان از صداع جان چونی</p><p>ایا ببرده دل از جمله دلبران چونی</p><p>ز زحمت شب ما و ز ناله‌های صبوح</p><p>که می‌رسد به تو ای ماه مهربان چونی</p><p>ایا کسی که نخفت و نخفت چشم خوشت</p><p>ز لکلک جرس و بانگ پاسبان چونی</p><p>ایا غریب فلک تو بر این زمین حیفی</p><p>ایا جهان ملاحت در این جهان چونی</p><p>ز آفتاب کی پرسد که چون همی‌گردی</p><p>به گلستان که بگوید که گلستان چونی</p><p>ز روی زرد بپرسند درد دل چونست</p><p>ولی کسی بنپرسد که ارغوان چونی</p><p>چو روی زشت به آیینه گفت چونی تو</p><p>بگفت من چو چراغم تو قلتبان چونی</p><p>جواب گفت که من بازگونه می‌پرسم</p><p>مثال کشت که گوید به آسمان چونی</p><p>دهان گشادم یعنی ببین که لب خشکم</p><p>که تا شراب تو گوید که ای دهان چونی</p><p>ز گفت چون تو جویی روان شود در حال</p><p>میان جان و روانم که ای روان چونی</p><p>بگو تو باقی این را که از خمار لبت</p><p>سرم گران شد پرسش که سرگران چونی</p><h2><a id="poem-5702" href="https://ganjoor.net/moulavi/shams/ghazalsh/sh3078">غزل شمارهٔ ۳۰۷۸</a></h2>
<p>ز آب تشنه گرفته‌ست خشم می‌بینی</p><p>گرسنه آمد و با نان همی‌کند بینی</p><p>ز آفتاب گرفته‌ست خشم گازر نیز</p><p>زهی حماقت و ادبیر و جهل و گر کینی</p><p>تو را که معدن زر پیش خود همی‌خواند</p><p>نمی‌روی و قراضه ز خاک می‌چینی</p><p>قراضه‌هاست ز حسن ازل در این خوبان</p><p>در آب و گل به چه آمد پی خوش آیینی</p><p>چو کان حسن بچیند قراضه‌ها ز بتان</p><p>به آب و گل بنماید که آن نه‌ای اینی</p><p>تو جهد کن که سراسر همه قراضه شوی</p><p>روی به معدن خود زانک جمله زرینی</p><p>به شهد جذبه من آب جفا بیامیزم</p><p>که شهد صرف گلو گیردت ز شیرینی</p><p>کشیدمت نه دعاها کشند آمین را</p><p>کشانه شو سوی من گر چه لنگ تخمینی</p><p>به سوی بحر رو ای ماهی و مکش خود را</p><p>تو با سعادت و اقبال خود چه در کینی</p><p>اگر تو می‌نروی آن کرم تو را بکشد</p><p>چنین کند کرم و رحمت سلاطینی</p><p>وگر درشت کشد مر تو را مترسان دل</p><p>که یوسفست کشنده تو ابن یامینی</p><p>به تهمت و به درشتی و دزدیش بکشید</p><p>که صاع زر تو ببردی به بد تو تعیینی</p><p>چو خلوت آمد گفتش که من قرین توام</p><p>تو لایقی بر من من دعا تو آمینی</p><p>در آن مکان که مکان نیست قصرها داری</p><p>در این مکان فنا چون حریص تمکینی</p><p>هزار بارت گفتم خمش کن و تن زن</p><p>تو از لجاج کنون احمدی و پارینی</p><p>فداح روح حیاتی فانت تحیینی</p><p>و انت تخلص دیباجتی من الطین</p><p>و انت تلبس روحی مکرما حللا</p><p>بها اعیش و تکفیننی لتکفینی</p><p>ایا مفجر عین تقر عینینی</p><p>سقاها سکراتی و شربها دینی</p><h2><a id="poem-5703" href="https://ganjoor.net/moulavi/shams/ghazalsh/sh3079">غزل شمارهٔ ۳۰۷۹</a></h2>
<p>بیامدیم دگربار سوی مولایی</p><p>که تا به زانوی او نیست هیچ دریایی</p><p>هزار عقل ببندی به هم بدو نرسد</p><p>کجا رسد به مه چرخ دست یا پایی</p><p>فلک به طمع گلو را دراز کرد بدو</p><p>نیافت بوسه ولیکن چشید حلوایی</p><p>هزار حلق و گلو شد دراز سوی لبش</p><p>که ریز بر سر ما نیز من و سلوایی</p><p>بیامدیم دگربار سوی معشوقی</p><p>که می‌رسید به گوش از هواش هیهایی</p><p>بیامدیم دگربار سوی آن حرمی</p><p>که فرق سجده کنش هست آسمان سایی</p><p>بیامدیم دگربار سوی آن چمنی</p><p>که هست بلبل او را غلام عنقایی</p><p>بیامدیم بدو کو جدا نبود از ما</p><p>که مشک پر نشود بی‌وجود سقایی</p><p>همیشه مشک بچفسیده بر تن سقا</p><p>که نیست بی‌تو مرا دست و دانش و رایی</p><p>بیامدیم دگربار سوی آن بزمی</p><p>که شد ز نقل خوشش کام نیشکرخایی</p><p>بیامدیم دگربار سوی آن چرخی</p><p>که جان چو رعد زند در خمش علالایی</p><p>بیامدیم دگربار سوی آن عشقی</p><p>که دیو گشت ز آسیب او پری زایی</p><p>خموش زیر زبان ختم کن تو باقی را</p><p>که هست بر تو موکل غیور لالایی</p><p>حدیث مفخر تبریز شمس دین کم گو</p><p>که نیست درخور آن گفت عقل گویایی</p>
</body></html>