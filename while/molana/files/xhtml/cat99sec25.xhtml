<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3766" href="https://ganjoor.net/moulavi/shams/ghazalsh/sh1142">غزل شمارهٔ ۱۱۴۲</a></h2>
<p>درخت اگر متحرک بدی به پا و به پر</p><p>نه رنج اره کشیدی نه زخمه‌های تبر</p><p>ور آفتاب نرفتی به پر و پا همه شب</p><p>جهان چگونه منور شدی بگاه سحر</p><p>ور آب تلخ نرفتی ز بحر سوی افق</p><p>کجا حیات گلستان شدی به سیل و مطر</p><p>چو قطره از وطن خویش رفت و بازآمد</p><p>مصادف صدف او گشت و شد یکی گوهر</p><p>نه یوسفی به سفر رفت از پدر گریان</p><p>نه در سفر به سعادت رسید و ملک و ظفر</p><p>نه مصطفی به سفر رفت جانب یثرب</p><p>بیافت سلطنت و گشت شاه صد کشور</p><p>وگر تو پای نداری سفر گزین در خویش</p><p>چو کان لعل پذیرا شو از شعاع اثر</p><p>ز خویشتن سفری کن به خویش ای خواجه</p><p>که از چنین سفری گشت خاک معدن زر</p><p>ز تلخی و ترشی رو به سوی شیرینی</p><p>چنانک رست ز تلخی هزار گونه ثمر</p><p>ز شمس مفخر تبریز جوی شیرینی</p><p>از آنک هر ثمر از نور شمس یابد فر</p><h2><a id="poem-3767" href="https://ganjoor.net/moulavi/shams/ghazalsh/sh1143">غزل شمارهٔ ۱۱۴۳</a></h2>
<p>تو شاخ خشک چرایی به روی یار نگر</p><p>تو برگ زرد چرایی به نوبهار نگر</p><p>درآ به حلقه رندان که مصلحت اینست</p><p>شراب و شاهد و ساقی بی‌شمار نگر</p><p>بدانک عشق جهانی است بی‌قرار در او</p><p>هزار عاشق بی‌جان و بی‌قرار نگر</p><p>چو دررسی تو بدان شه که نام او نبرم</p><p>به حق شاهی آن شه که شاهوار نگر</p><p>چو دیده سرمه کشی باز رو از این سو کن</p><p>بدین جهان پر از دود و پرغبار نگر</p><p>هزار دود مرکب که چیست این فلکست</p><p>غبار رنگ برآرد که سبزه زار نگر</p><p>نگه مکن تو به خورشید چونک درتابد</p><p>به گاه شام ورا زرد و شرمسار نگر</p><p>چو ماه نیز به دریوزه پر کند زنبیل</p><p>ز بعد پانزده روزش تو خوار و زار نگر</p><p>بیا به بحر ملاحت به سوی کان وصال</p><p>بدان دو غمزه مخمور یار غار نگر</p><p>چو روح قدس ببوسید نعل مرکب او</p><p>ز نعل نعره برآمد که حال و کار نگر</p><p>اگر نه عفو کند حلم شمس تبریزی</p><p>تو روح را ز چنین یار شرمسار نگر</p><h2><a id="poem-3768" href="https://ganjoor.net/moulavi/shams/ghazalsh/sh1144">غزل شمارهٔ ۱۱۴۴</a></h2>
<p>ندا رسید به جان‌ها ز خسرو منصور</p><p>نظر به حلقه مردان چه می‌کنید از دور</p><p>چو آفتاب برآمد چه خفته‌اند این خلق</p><p>نه روح عاشق روزست و چشم عاشق نور</p><p>درون چاه ز خورشید روح روشن شد</p><p>ز نور خارش پذرفت نیز دیده کور</p><p>بجنب بر خود آخر که چاشتگاه شدست</p><p>از آنک خفته چو جنبید خواب شد مهجور</p><p>مگو که خفته نیم ناظرم به صنع خدا</p><p>نظر به صنع حجابست از چنان منظور</p><p>روان خفته اگر داندی که در خوابست</p><p>از آنچ دیدی نی خوش شدی و نی رنجور</p><p>چنانک روزی در خواب رفت گلخن تاب</p><p>به خواب دید که سلطان شدست و شد مغرور</p><p>بدید خود را بر تخت ملک وز چپ و راست</p><p>هزار صف ز امیر و ز حاجب و دستور</p><p>چنان نشسته بر آن تخت او که پنداری</p><p>در امر و نهی خداوند بد سنین و شهور</p><p>میان غلغله و دار و گیر و بردابرد</p><p>میان آن لمن الملک و عزت و شر و شور</p><p>درآمد از در گلخن به خشم حمامی</p><p>زدش به پای که برجه نه مرده‌ای در گور</p><p>بجست و پهلوی خود نی خزینه دید و نه ملک</p><p>ولی خزینه حمام سرد دید و نفور</p><p>بخوان ز آخر یاسین که صیحه فاذا</p><p>تو هم به بانگی حاضر شوی ز خواب غرور</p><p>چه خفته‌ایم ولیکن ز خفته تا خفته</p><p>هزار مرتبه فرقست ظاهر و مستور</p><p>شهی که خفت ز شاهی خود بود غافل</p><p>خسی که خفت ز ادبیر خود بود معذور</p><p>چو هر دو باز از این خواب خویش بازآیند</p><p>به تخت آید شاه و به تخته آن مقهور</p><p>لباب قصه بماندست و گفت فرمان نیست</p><p>نگر به دانش داوود و کوتهی زبور</p><p>مگر که لطف کند باز شمس تبریزی</p><p>وگر نه ماند سخن در دهن چنین مقصور</p><h2><a id="poem-3769" href="https://ganjoor.net/moulavi/shams/ghazalsh/sh1145">غزل شمارهٔ ۱۱۴۵</a></h2>
<p>به من نگر که منم مونس تو اندر گور</p><p>در آن شبی که کنی از دکان و خانه عبور</p><p>سلام من شنوی در لحد خبر شودت</p><p>که هیچ وقت نبودی ز چشم من مستور</p><p>منم چو عقل و خرد در درون پرده تو</p><p>به وقت لذت و شادی به گاه رنج و فتور</p><p>شب غریب چو آواز آشنا شنوی</p><p>رهی ز ضربت مار و جهی ز وحشت مور</p><p>خمار عشق درآرد به گور تو تحفه</p><p>شراب و شاهد و شمع و کباب و نقل و بخور</p><p>در آن زمان که چراغ خرد بگیرانیم</p><p>چه‌های و هوی برآید ز مردگان قبور</p><p>ز های و هوی شود خیره خاک گورستان</p><p>ز بانگ طبل قیامت ز طمطراق نشور</p><p>کفن دریده گرفته دو گوش خود از بیم</p><p>دماغ و گوش چه باشد به پیش نفخه صور</p><p>به هر طرف نگری صورت مرا بینی</p><p>اگر به خود نگری یا به سوی آن شر و شور</p><p>ز احولی بگریز و دو چشم نیکو کن</p><p>که چشم بد بود آن روز از جمالم دور</p><p>به صورت بشرم‌هان و هان غلط نکنی</p><p>که روح سخت لطیفست عشق سخت غیور</p><p>چه جای صورت اگر خود نمد شود صدتو</p><p>شعاع آینه جان علم زند به ظهور</p><p>دهل زنید و سوی مطربان شهر تنید</p><p>مراهقان ره عشق راست روز ظهور</p><p>به جای لقمه و پول ار خدای را جستی</p><p>نشسته بر لب خندق ندیدیی یک کور</p><p>به شهر ما تو چه غمازخانه بگشادی</p><p>دهان بسته تو غماز باش همچون نور</p><h2><a id="poem-3770" href="https://ganjoor.net/moulavi/shams/ghazalsh/sh1146">غزل شمارهٔ ۱۱۴۶</a></h2>
<p>مرا بگاه ده ای ساقی کریم عقار</p><p>که دوش هیچ نخفتم ز تشنگی و خمار</p><p>لبم که نام تو گوید به باده‌اش خوش کن</p><p>سرم خمار تو دارد به مستیش تو بخار</p><p>بریز باده بر اجسامم و بر اعراضم</p><p>چنانک هیچ نماند ز من رگی هشیار</p><p>وگر خراب شوم من بود رگی باقی</p><p>چو جغد هل که بگردد در این خراب دیار</p><p>چو لاله زار کن این دشت را به باده لعل</p><p>روا مدار که موقوف داریم به بهار</p><p>ز توست این شجره و خرقه‌اش تو دادستی</p><p>که از شراب تو اشکوفه کرده‌اند اشجار</p><p>مرا چو مست کنی زین شجر برآرم سر</p><p>به خنده دل بنمایم به خلق همچو انار</p><p>مرا چو وقف خرابات خویش کردستی</p><p>توام خراب کنی هم تو باشیم معمار</p><p>بیار رطل گران تا خمش کنم پی آن</p><p>نه لایقست که باشد غلام تو مکثار</p><h2><a id="poem-3771" href="https://ganjoor.net/moulavi/shams/ghazalsh/sh1147">غزل شمارهٔ ۱۱۴۷</a></h2>
<p>بکش بکش که چه خوش می‌کشی بیار بیار</p><p>هزیمتان ره عشق را قطار قطار</p><p>کنار بازگشادست عشق از مستی</p><p>رسید دلشدگان را گه کنار کنار</p><p>ز دست خویش از آن ساغری که می‌دانی</p><p>اگر چه نیک خرابم بیا بیار بیار</p><p>قرار دولت او خواه و از قرار مپرس</p><p>که نیست از رخ او در دلم قرار قرار</p><p>نگار کردن چون اشک بر رخ عاشق</p><p>حلاوتیست در آن رو که زد نگار نگار</p><p>ایا کسی که درافتاده‌ای به چنگالش</p><p>ز چنگ دوست رهیدن طمع مدار مدار</p><p>تو خون بدی وز عشقش چو شیر جوشیدی</p><p>چو شیر خون نشود تو از این گذار گذار</p><p>برو به باده مخدوم شمس دین آمیز</p><p>که نیست باده تبریز را خمار خمار</p><h2><a id="poem-3772" href="https://ganjoor.net/moulavi/shams/ghazalsh/sh1148">غزل شمارهٔ ۱۱۴۸</a></h2>
<p>کسی بگفت ز ما یا از اوست نیکی و شر</p><p>هنوز خواجه در اینست ریش خواجه نگر</p><p>عجب که خواجه به رنگی که طفل بود بماند</p><p>که ریش خواجه سیه بود و گشت رنگ دگر</p><p>بگویمت که چرا خواجه زیر و بالا گفت</p><p>بدان سبب که نگشتست خواجه زیر و زبر</p><p>به چار پا و دو پا خواجه گرد عالم گشت</p><p>ولیک هیچ نرفتست قعر بحر به سر</p><p>گمان خواجه چنانست که خواجه بهتر گشت</p><p>ولیک هست چو بیمار دق واپستر</p><p>به حجت و به لجاج و ستیزه افزون گشت</p><p>ز جان و حجت ذوقش نبود هیچ خبر</p><p>طریق بحث لجاجست و اعتراض و دلیل</p><p>طریق دل همه دیده‌ست و ذوق و شهد و شکر</p><h2><a id="poem-3773" href="https://ganjoor.net/moulavi/shams/ghazalsh/sh1149">غزل شمارهٔ ۱۱۴۹</a></h2>
<p>فغان فغان که ببست آن نگار بار سفر</p><p>فغان که بنده مر او را نبود یار سفر</p><p>فغان که کار سفر نیست سخره دستم</p><p>که تا ز هم بدرم جمله پود و تار سفر</p><p>ولیک طالع خورشید و مه سفر باشد</p><p>که تاز گردششان سایه شد سوار سفر</p><p>سفر بیامد وزان هجر عذرها می‌خواست</p><p>بدان زبان که شد این بنده شرمسار سفر</p><p>بگفتمش که ز روباه شانگی بگذر</p><p>که شیر کرد شکارم به مرغزار سفر</p><p>مراست جان مسافر چو آب و من چون جوی</p><p>روانه جانب دریا که شد مدار سفر</p><p>دود به لب لب این جوی تا لب دریا</p><p>دلی که خست در این راه‌ها ز خار سفر</p><p>به روی آینه بنگر که از سفر آمد</p><p>صفا نگر تو به رویش از آن غبار سفر</p><p>سفر سفر چو چنان یار غار در سفرست</p><p>تو بخت بخت سفر دان و کار کار سفر</p><p>همیشه چشم گشایم چو غنچه بر سر راه</p><p>چو سرو روح روانست در بهار سفر</p><p>چو شمس مفخر تبریز در سفر افتاد</p><p>چه مملکت که بگسترد در دوار سفر</p><h2><a id="poem-3774" href="https://ganjoor.net/moulavi/shams/ghazalsh/sh1150">غزل شمارهٔ ۱۱۵۰</a></h2>
<p>به خدمت لبت آمد به انتجاع شکر</p><p>که از لب شکرین بخش یک دو صاع شکر</p><p>تو ارتقا به سخا جو مگو نه گو آری</p><p>نظر مکن که نیی یافت ارتفاع شکر</p><p>لب تو است که شکر ز عین او روید</p><p>نه منتظر که رسید نسیه از بقاع شکر</p><p>شکر به وقت شکر خوردنت نصیبی یافت</p><p>که بر مذاق دهان‌ها بود مطاع شکر</p><p>ببسته‌ای دو لب امروز زان همی‌ترسم</p><p>که از غم تو بماند ز انتفاع شکر</p><p>زهی نبات که دارد لب تو کز وی شد</p><p>امیر جمله نباتات بی‌نزاع شکر</p><p>دهان ببندم و بسته شکر همی‌خایم</p><p>که تا به جان برسد خوش به ابتلاع شکر</p><h2><a id="poem-3775" href="https://ganjoor.net/moulavi/shams/ghazalsh/sh1151">غزل شمارهٔ ۱۱۵۱</a></h2>
<p>قدح شکست و شرابم نماند و من مخمور</p><p>خراب کار مرا شمس دین کند معمور</p><p>خدیو عالم بینش چراغ عالم کشف</p><p>که روح‌هاش به جان سجده می‌کنند از دور</p><p>که تا ز بحر تحیر برآورد دستش</p><p>هزار جان و روان‌های غرقه مغمور</p><p>گر آسمان و زمین پر شود ز ظلمت کفر</p><p>چو او بتابد پرتو بگیرد آن همه نور</p><p>از آن صفا که ملایک از او همی‌یابند</p><p>اگر رسد به شیاطین شوند هر یک حور</p><p>وگر نباشد آن نور دیو را روزی</p><p>به پرده‌های کرم دیو را کند مستور</p><p>به روز عیدی کو بخش کردن آغازد</p><p>به هر سویست عروسی به هر نواحی سور</p><p>ز سوی تبریز آن آفتاب درتابد</p><p>شوند زنده ذرایر مثال نفخه صور</p><p>ایا صبا به خدا و به حق نان و نمک</p><p>که هر سحر من و تو گشته‌ایم از او مسرور</p><p>که چون رسی به نهایت کران عالم غیب</p><p>از آن گذر کن و کاهل مباش چون رنجور</p><p>از آن پری که از او یافتی بکن پرواز</p><p>هزارساله ره اندر پرت نباشد دور</p><p>بپر چو خسته شود آن پرت سجودی کن</p><p>برای حال من خسته جان و دل مهجور</p><p>به آب چشم بگویش که از زمان فراق</p><p>شدست روز سیاه و شدست مو کافور</p><p>تو آن کسی که همه مجرمان عالم را</p><p>به بحر رحمت غوطی دهی کنی مغفور</p><p>چو چشم بینا در جان تو همی‌نرسد</p><p>کسی که چشم ندارد یقین بود معذور</p><p>چنان بکن تو به لابه که خاک پایش را</p><p>بدیده آری کاین درد می‌شود ناسور</p><p>وزین سفر به سعادت صبا چو بازآیی</p><p>درافکنی به وجود و عدم شرار و شرور</p><p>چو سرمه‌اش به من آری هزار رحمت نو</p><p>به جانت بادا تا قرن‌های نامحصور</p><h2><a id="poem-3776" href="https://ganjoor.net/moulavi/shams/ghazalsh/sh1152">غزل شمارهٔ ۱۱۵۲</a></h2>
<p>ببین دلی که نگردد ز جان سپاری سیر</p><p>اسیر عشق نگردد ز رنج و خواری سیر</p><p>ز زخم‌های نهانی که عاشقان دانند</p><p>به خون درست و نگردد ز زخم کاری سیر</p><p>مقیم شد به خرابات و جمله رندان را</p><p>خراب کرد و نشد از شراب باری سیر</p><p>هزار جان مقدس سپرد هر نفسی</p><p>در آن شکار و نشد جان از آن شکاری سیر</p><p>مثال نی ز لب یار کام پرشکرست</p><p>ولیک نیست چو نی از فغان و زاری سیر</p><p>بگفت تو ز چه سیری بگفتم از جز تو</p><p>ولیک هیچ نگردم از آنچ داری سیر</p><p>نه شهر و یار شناسیم ای مسلمانان</p><p>از آنک نیست دل از جام شهریاری سیر</p><p>هوای تو چو بهارست و دل ز توست چو باغ</p><p>که باغ می‌نشود از دم بهاری سیر</p><p>چو شرمسارم از احسان شمس تبریزی</p><p>که جان مباد از این شرم و شرمساری سیر</p><h2><a id="poem-3777" href="https://ganjoor.net/moulavi/shams/ghazalsh/sh1153">غزل شمارهٔ ۱۱۵۳</a></h2>
<p>مه تو یار ندارد جز او تو یار مگیر</p><p>رخش کنار ندارد از او کنار مگیر</p><p>جهان شکارگهی دان ز هر طرف صیدی</p><p>درآ چو شیر به جز شیر نر شکار مگیر</p><p>هوای نفس مهارست و خلق چون شتران</p><p>به غیر آن شتر مست را مهار مگیر</p><p>وجود جمله غبارست تابش از مه ماست</p><p>به ماه پشت میار و ره غبار مگیر</p><p>بران ز پیش جهان را که مار گنج تواست</p><p>تواش به حسن چو طاووس گیر و مار مگیر</p><p>چو خلق بر کف دستت نهند چون سیماب</p><p>ز عشق بر کف سیماب شو قرار مگیر</p><p>به حس دست بدان ار چه چشم تو بستست</p><p>ز گلشن ازلی گل بچین و خار مگیر</p><p>به بوی آن گل بگشاد دیده یعقوب</p><p>نسیم یوسف ما را ز کرته خوار مگیر</p><p>کیست یوسف جان شاه شمس تبریزی</p><p>به غیر حضرت او را تو اعتبار مگیر</p><h2><a id="poem-3778" href="https://ganjoor.net/moulavi/shams/ghazalsh/sh1154">غزل شمارهٔ ۱۱۵۴</a></h2>
<p>چو دررسید ز تبریز شمس دین چو قمر</p><p>ببست شمس و قمر پیش بندگیش کمر</p><p>چو روی انور او گشت دیده دیده</p><p>مقام دیدن حق یافت دیده‌های بشر</p><p>فرشته نعره زنان پیش او چو چاوشان</p><p>فلک سجودکنان پیش او به چشم و به سر</p><p>به چشم نفس نشد روی ماه او دیدن</p><p>که نفس می‌نگشاید به سوی شاه نظر</p><p>که لعل آن مه خاصیت زمرد داشت</p><p>از آن ببست از او اژدهای نفس به صبر</p><p>درخت هر که بدو سر کشید جان نبرد</p><p>ز اره‌های فنا و ز زخمه‌های تبر</p><p>کنون که ماه نهان شد ز ابر این هجران</p><p>ز ابرهای دو دیده فرودوید مطر</p><p>ز قطره‌های دو دیده زمین شدی سرسبز</p><p>اگر نه قطره برآمیختی به خون جگر</p><p>جگر چو آلت رحمست رحم از او خیزد</p><p>از این سبب مدد دیده‌ها بکرد مگر</p><p>ز عشق جمله اجزای خانه باخبرند</p><p>چو کدخدای بود از جمال شه مخبر</p><p>تو طالب خبری کم نشین به بی‌خبران</p><p>گروه بی‌خبران را به هیچ سگ مشمر</p><p>که جفت مرده تو را مرده شوی گرداند</p><p>که شوی مرده بود خود ز مرده شوی بتر</p><p>به چشم درد به عیسی نگر اگر نگری</p><p>سرک مپیچ بدان چشم و در خرش منگر</p><p>چو همنشین شود انگور با خم سرکه</p><p>شراب او ترشی شد حریف اوست کبر</p><p>به حیله حیله تو سوراخ کن خم ترشی</p><p>برون گریز و بو سوی بحر شهد و شکر</p><p>کدام بحر خداوند شمس دین به حق</p><p>به ذات پاک خدا اوست خسرو اکبر</p><h2><a id="poem-3779" href="https://ganjoor.net/moulavi/shams/ghazalsh/sh1155">غزل شمارهٔ ۱۱۵۵</a></h2>
<p>از آن مقام که نبود گشاد زود گذر</p><p>برو به سوی خریدار خویش همچون زر</p><p>درخت اگر متحرک شدی ز جای به جا</p><p>نه رنج اره کشیدی نه زخمه‌های تبر</p><p>زمان چو حاکم تست و مکان چو معبر تو</p><p>مکان نیک گزین و زمان نکو بنگر</p><p>چنان شوی که مکان و زمان و اهل زمان</p><p>دگر نتاند کردن به فعل در تو اثر</p><p>تو تیره گردی از شب چو آینه گردون</p><p>نه زردروی خزان گردی از هوا چو شجر</p><h2><a id="poem-3780" href="https://ganjoor.net/moulavi/shams/ghazalsh/sh1156">غزل شمارهٔ ۱۱۵۶</a></h2>
<p>مطرب عاشقان بجنبان تار</p><p>بزن آتش به مؤمن و کفار</p><p>مصلحت نیست عشق را خمشی</p><p>پرده از روی مصلحت بردار</p><p>تا بنگریست طفل گهواره</p><p>کی دهد شیر مادر غمخوار</p><p>هر چه غیر خیال معشوقست</p><p>خار عشقست اگر بود گلزار</p><p>مطربا چون رسی به شرح دلم</p><p>پای در خون نهاده‌ای هش دار</p><p>پای آهسته نه که تا نجهد</p><p>چکره‌ای خون دل به هر دیوار</p><p>مطربا زخم‌های دل می‌بین</p><p>تا ندانند خویشتن خوش دار</p><p>مطربا نام بر ز معشوقی</p><p>کز دل ما ببرد صبر و قرار</p><p>من چه گفتم کجا بماند دلی</p><p>گر دلم کوه بود رفت از کار</p><p>نام او گوی و نام من کم کن</p><p>تا لقب گویمت نکوگفتار</p><p>چون ز رفتار او سخن گویم</p><p>دل کجا می‌رود زهی رفتار</p><p>شمس تبریز عیسی عهدی</p><p>هست در عهد تو چنین بیمار</p><h2><a id="poem-3781" href="https://ganjoor.net/moulavi/shams/ghazalsh/sh1157">غزل شمارهٔ ۱۱۵۷</a></h2>
<p>گر تو خواهی وطن پر از دلدار</p><p>خانه را رو تهی کن از اغیار</p><p>ور تو خواهی سماع را گیرا</p><p>دور دارش ز دیده انکار</p><p>هر که او را سماع مست نکرد</p><p>منکرش دان اگر چه کرد اقرار</p><p>هر که اقرار کرد و باده شناخت</p><p>عاقلش نام نه مگو خمار</p><p>به بهانه به ره کن آن‌ها را</p><p>تا شوی از سماع برخوردار</p><p>وز میان خویش را برون کن تیز</p><p>تا بگیری تو خویش را به کنار</p><p>سایه یار به که ذکر خدای</p><p>این چنین گفتست صدر کبار</p><p>تا نگویی که گل هم از خارست</p><p>زانک هر خار گل نیارد بار</p><p>خار بیگانه را ز دل برکن</p><p>خار گل را به جان و دل می‌دار</p><p>موسی اندر درخت آتش دید</p><p>سبزتر می‌شد آن درخت از نار</p><p>شهوت و حرص مرد صاحب دل</p><p>همچنین دان و همچنین پندار</p><p>صورت شهوتست لیکن هست</p><p>همچو نار خلیل پرانوار</p><p>شمس تبریز را بشر بینند</p><p>چون گشایند دیده‌ها کفار</p><h2><a id="poem-3782" href="https://ganjoor.net/moulavi/shams/ghazalsh/sh1158">غزل شمارهٔ ۱۱۵۸</a></h2>
<p>رحم بر یار کی کند هم یار</p><p>آه بیمار کی شنود بیمار</p><p>اشک‌های بهار مشفق کو</p><p>تا ز گل پر کنند دامن خار</p><p>اکثروا ذکر هادم اللذات</p><p>بشنوید از خزان بی‌زنهار</p><p>غار جنت شود چو هست در او</p><p>ثانی اثنین اذ هما فی الغار</p><p>ز آه عاشق فلک شکاف کند</p><p>ناله عاشقان نباشد خوار</p><p>فلک از بهر عاشقان گردد</p><p>بهر عشقست گنبد دوار</p><p>نی برای خباز و آهنگر</p><p>نی برای دروگر و عطار</p><p>آسمان گرد عشق می‌گردد</p><p>خیز تا ما کنیم نیز دوار</p><p>بین که لو لاک ما خلقت چه گفت</p><p>کان عشق است احمد مختار</p><p>مدتی گرد عاشقی گردیم</p><p>چند گردیم گرد این مردار</p><p>چشم کو تا که جان‌ها بیند</p><p>سر برون کرده از در و دیوار</p><p>در و دیوار نکته گویانند</p><p>آتش و خاک و آب قصه گزار</p><p>چون ترازو و چون گز و چو محک</p><p>بی‌زبانند و قاضی بازار</p><p>عاشقا رو تو همچو چرخ بگرد</p><p>خامش از گفت و جملگی گفتار</p><h2><a id="poem-3783" href="https://ganjoor.net/moulavi/shams/ghazalsh/sh1159">غزل شمارهٔ ۱۱۵۹</a></h2>
<p>عشق جانست عشق تو جانتر</p><p>لطف درمان وز تو درمانتر</p><p>کافری‌های زلف کافر تو</p><p>گشته ز ایمان جمله ایمانتر</p><p>جان سپردن به عشق آسانست</p><p>وز پی عشق توست آسانتر</p><p>همه مهمان خوان لطف تواند</p><p>لیک این بنده زاده مهمانتر</p><p>بی‌تو هستند جمله بی‌سامان</p><p>لیک من بی‌طریق و سامانتر</p><p>عشق تو کان دولت ابدست</p><p>لیک وصل جمال تو کانتر</p><p>تیغ هندی هجر برانست</p><p>لیک هندی عشق برانتر</p><p>هر دلی چارپره در پی توست</p><p>دل ما صدپرست و پرانتر</p><p>دیدن تو به صد چو جان ارزان</p><p>عوض نیم جانم ارزانتر</p><p>گر چه این چرخ نیک گردانست</p><p>چرخ افلاک عشق گردانتر</p><p>همه ز افلاک عشق در ترسند</p><p>وان فلک در غم تو ترسانتر</p><p>شمس تبریز همتی می‌دار</p><p>تا شوم در تو من عجب دانتر</p><h2><a id="poem-3784" href="https://ganjoor.net/moulavi/shams/ghazalsh/sh1160">غزل شمارهٔ ۱۱۶۰</a></h2>
<p>روی بنما به ما مکن مستور</p><p>ای به هفت آسمان چو مه مشهور</p><p>ما یکی جمع عاشقان ز هوس</p><p>آمدیم از سفر ز راهی دور</p><p>ای که در عین جان خود داری</p><p>صد هزاران بهشت و حور و قصور</p><p>سر فروکن ز بام و خوش بنگر</p><p>جانب جمع عاشقی رنجور</p><p>ساقی صوفیان شرابی ده</p><p>کان نه از خم بود نه از انگور</p><p>ز آن شرابی که بوی جوشش او</p><p>مردگان را برون کشد از گور</p><h2><a id="poem-3785" href="https://ganjoor.net/moulavi/shams/ghazalsh/sh1161">غزل شمارهٔ ۱۱۶۱</a></h2>
<p>مطربا عیش و نوش از سر گیر</p><p>یک دو ابریشمک فروتر گیر</p><p>ننگ بگذار و با حریف بساز</p><p>جنگ بگذار جام و ساغر گیر</p><p>لطف گل بین و جرم خار مبین</p><p>جعد بگشا و مشک و عنبر گیر</p><p>فربه از توست آسمان و زمین</p><p>این یک استاره را تو لاغر گیر</p><p>داروی فربهی خلق تویی</p><p>فربهش کن چو خواهی و برگیر</p><p>خرمش کن به یک شکرخنده</p><p>شکری را ز مصر کمتر گیر</p><p>بخت و اقبال خاک پای تواند</p><p>هر چه می‌بایدت میسر گیر</p><p>چونک سعد و ظفر غلام تواند</p><p>دشمنت را هزار لشکر گیر</p><p>ای دل ار آب کوثرت باید</p><p>آتش عشق را تو کوثر گیر</p><p>گر غلامی قیصرت باید</p><p>بنده‌اش را قباد و قیصر گیر</p><p>هر که را نبض عشق می‌نجهد</p><p>گر فلاطون بود تواش خر گیر</p><p>هر سری کو ز عشق پر نبود</p><p>آن سرش را ز دم مأخر گیر</p><p>هین مگو راز شمس تبریزی</p><p>مکن اسپید و جام احمر گیر</p><h2><a id="poem-3786" href="https://ganjoor.net/moulavi/shams/ghazalsh/sh1162">غزل شمارهٔ ۱۱۶۲</a></h2>
<p>مطربا عشقبازی از سر گیر</p><p>یک دو ابریشمک فروتر گیر</p><p>چونک در چرخ آردت باده</p><p>خانه بر بام چرخ اخضر گیر</p><p>ملک مستی و بیخودی داری</p><p>ترک سودای ملک سنجر گیر</p><p>مست شو مست کن حریفان را</p><p>بار گیر از کمیت احمر گیر</p><p>مستی آمد ز راه بام دماغ</p><p>برو اندیشه و ره در گیر</p><p>از ره خشک راه بسیارست</p><p>کشتیی ساز وین ره تر گیر</p><p>پر برآوردم و بپریدم</p><p>ز آنچ خوردم بخور تو هم پر گیر</p><p>فارغم همچو مرغ از مرکب</p><p>مرکبم را تو لنگ و لاغر گیر</p><p>گر نروید ز خاک هیچ انگور</p><p>مستی عشق را مقرر گیر</p><p>شیشه گر گر دگر نسازد جام</p><p>جام می عشق را میسر گیر</p><p>پاره روح را کند نقشی</p><p>گویدت دلبر مصور گیر</p><p>توبه کردم دگر نخواهم گفت</p><p>توبه مست را مزور گیر</p><p>عاشق و مست و آنگهی توبه</p><p>ترک سالوس آن فسونگر گیر</p><h2><a id="poem-3787" href="https://ganjoor.net/moulavi/shams/ghazalsh/sh1163">غزل شمارهٔ ۱۱۶۳</a></h2>
<p>عار بادا جهانیان را عار</p><p>از دو سه ماده ابله طرار</p><p>شکلک زاهدان ولی ز درون</p><p>لیس فی الدار سیدی دیار</p><p>به دو پول سیاه بتوان یافت</p><p>زین چنین خربطان دو سه خروار</p><h2><a id="poem-3788" href="https://ganjoor.net/moulavi/shams/ghazalsh/sh1164">غزل شمارهٔ ۱۱۶۴</a></h2>
<p>خلق را زیر گنبد دوار</p><p>چشم‌ها کور و دیدنی بسیار</p><p>جور او کش از آنک شورش دل</p><p>نور چشمست یا اولوالابصار</p><p>بر دو دیده نهم غمت کاین درد</p><p>داروی خاص خسرویست به بار</p><p>باغ جان خوش ز سنگ بارانست</p><p>ما نخواهیم قطره سنگ ببار</p><p>شمس تبریز گوهر عشقست</p><p>گوهر عشق را تو خوار مدار</p><h2><a id="poem-3789" href="https://ganjoor.net/moulavi/shams/ghazalsh/sh1165">غزل شمارهٔ ۱۱۶۵</a></h2>
<p>میر خرابات تویی ای نگار</p><p>وز تو خرابات چنین بی‌قرار</p><p>جمله خرابات خراب تواند</p><p>جمله اسرار ز توست آشکار</p><p>جان خراباتی و عمر عزیز</p><p>هین که بشد عمر چنین هوشیار</p><p>جان و جهان جان مرا دست گیر</p><p>چشم جهان حرف مرا گوش دار</p><p>خاک کفت چشم مرا توتیاست</p><p>وعده تو گوش مرا گوشوار</p><p>خمر کهن بر سر عشاق ریز</p><p>صورت نو در دل مستان نگار</p><p>ساغر بازیچه فانی ببر</p><p>ساغر مردانه ما را بیار</p><p>آتش می بر سر پرهیز ریز</p><p>وای بر آن زاهد پرهیزکار</p><p>حق چو شراب ازلی دردهد</p><p>مرد خورد باده حق مردوار</p><p>پرورش جان به سقاهم بود</p><p>از می و از ساغر پروردگار</p><h2><a id="poem-3790" href="https://ganjoor.net/moulavi/shams/ghazalsh/sh1166">غزل شمارهٔ ۱۱۶۶</a></h2>
<p>چند از این راه نو روزگار</p><p>پرده آن یار قدیمی بیار</p><p>آتش فرعون بکش ز آب بحر</p><p>مفرش نمرود به آتش سپار</p><p>چرخ فلک را به خدایی مگیر</p><p>انجم و مه را مشناس اختیار</p><p>شمس و شموسی که سرآخر شدست</p><p>چون خر لنگست در آن مستدار</p><p>باد چو راکع شد و خود را شناخت</p><p>نیست در آخر چو خسان بی‌مدار</p><p>چشم در آن باد نهادست خس</p><p>کو کشدش جانب هر دشت و غار</p><p>خیره در آن آب بماندست سنگ</p><p>کوش بغلطاند در سیل بار</p><p>گر بد و نیکیم تو از ما مگیر</p><p>ما همه چنگیم و دل ما چو تار</p><p>گاه یکی نغمه تر می‌نواز</p><p>گاه ز تر بگذر و رو خشک آر</p><p>گر ننوازی دل این چنگ را</p><p>بس بود اینش که نهی برکنار</p><p>نور علی نور چو بنوازیش</p><p>باده خوش و خاصه به فصل بهار</p><p>در کف عشقست مهار همه</p><p>اشتر مستیم در این زیر بار</p><p>گاه چو شیری متمثل شود</p><p>تا برمد خلق از او چون شکار</p><p>گاه چو آبی متشکل شود</p><p>خلق رود تشنه بدو جان سپار</p><h2><a id="poem-3791" href="https://ganjoor.net/moulavi/shams/ghazalsh/sh1167">غزل شمارهٔ ۱۱۶۷</a></h2>
<p>مست توام نه از می و نه از کوکنار</p><p>وقت کنارست بیا گو کنار</p><p>برجه مستانه کناری بگیر</p><p>چون شجر و باد به وقت بهار</p><p>شاخ تر از باد کناری چو یافت</p><p>رقص درآمد چو من بی‌قرار</p><p>این خبر افتاد به خوبان غیب</p><p>تا برسیدند هزاران نگار</p><p>لاله رخ افروخته از که رسید</p><p>سنبله پا به گل از مرغزار</p><p>سوسن با تیغ و سمن با سپر</p><p>سبزه پیادست و گل تر سوار</p><p>فندق و خشخاش به دست آمده</p><p>نعنع و حلبو به لب جویبار</p><p>جدول هر گونه حویجی جدا</p><p>تا مددی یابد از یار یار</p><p>کرده دکان‌ها همه حلواییان</p><p>پرشکر و فستق از بهر کار</p><p>میوه فروشان همه با طبل‌ها</p><p>بر سر هر پشته فشانده ثمار</p><p>لیک ز گل گوی که همرنگ اوست</p><p>جمله ز بو گو که پریست یار</p><p>بلبل و قمری و دو صد نوع مرغ</p><p>جانب باغ آمده قادم یزار</p><p>می‌زندم نرگس چشمک خموش</p><p>خطبه مرغان چمن گوش دار</p><h2><a id="poem-3792" href="https://ganjoor.net/moulavi/shams/ghazalsh/sh1168">غزل شمارهٔ ۱۱۶۸</a></h2>
<p>جان خراباتی و عمر بهار</p><p>هین که بشد عمر چنین هوشیار</p><p>جان و جهان جان مرا دست گیر</p><p>چشم جهان حرف مرا گوش دار</p><p>صورت دل آمد و پیشم نشست</p><p>بسته سر و خسته و بیماروار</p><p>دست مرا بر سر خود می‌نهاد</p><p>کای به غم دوست مرا دست یار</p><p>درد سرم نیست ز صفرا و تب</p><p>از می عشقست سرم پرخمار</p><p>این همه شیوه‌ست مرادش توی</p><p>ای شکرت کرده دلم را شکار</p><p>جان من از ناله چو طنبور شد</p><p>حال دلم بشنو از آواز تار</p><h2><a id="poem-3793" href="https://ganjoor.net/moulavi/shams/ghazalsh/sh1169">غزل شمارهٔ ۱۱۶۹</a></h2>
<p>هست کسی صافی و زیبانظر</p><p>تا بکند جانب بالا نظر</p><p>هست کسی پاک از این آب و گل</p><p>تا بکند جانب دریا نظر</p><p>پا بنهد بر کمر کوه قاف</p><p>تا بزند بر پر عنقا نظر</p><p>تا که نظر مست شود ز آفتاب</p><p>تا بشود بی‌سر و بی‌پا نظر</p><p>هست کسی را مدد از نور عشق</p><p>تا فتدش جمله بدان جا نظر</p><p>آب هم از آب مصفا شود</p><p>هم ز نظر یابد بینا نظر</p><p>جمله نظر شو که به درگاه حق</p><p>راه نیابد مگر الا نظر</p><h2><a id="poem-3794" href="https://ganjoor.net/moulavi/shams/ghazalsh/sh1170">غزل شمارهٔ ۱۱۷۰</a></h2>
<p>رحم کن ار زخم شوم سر به سر</p><p>مرهم صبرم ده و رنجم ببر</p><p>ور همه در زهر دهی غوطه‌ام</p><p>زهر مرا غوطه ده اندر شکر</p><p>بحر اگر تلخ بود همچو زهر</p><p>هست صدف عصمت جان گهر</p><p>ابر ترش رو که غم انگیز شد</p><p>مژده تو دادیش ز رزق و مطر</p><p>مادر اگر چه که همه رحمتست</p><p>رحمت حق بین تو ز قهر پدر</p><p>سرمه نو باید در چشم دل</p><p>ور نه چه داند ره سرمه بصر</p><p>بود به بصره به یکی کو خراب</p><p>خانه درویش به عهد عمر</p><p>مفلس و مسکین بد و صاحب عیال</p><p>جمله آن خانه یک از یک بتر</p><p>هر یک مشهور بخواهندگی</p><p>خلق ز بس کدیه شان بر حذر</p><p>بود لحاف شبشان ماهتاب</p><p>روز طواف همشان در به در</p><p>گر بکنم قصه ز ادبیرشان</p><p>درد دل افزاید با درد سر</p><p>شاه کریمی برسید از شکار</p><p>شد سوی آن خانه ز گرد سفر</p><p>در بزد از تشنگی و آب خواست</p><p>آمد از آن خانه یتیمی به در</p><p>گفت که هست آب ولی کوزه نیست</p><p>آب یتیمان بود از چشم تر</p><p>شاه در این بود که لشکر رسید</p><p>همچو ستاره همه گرد قمر</p><p>گفت برای دل من هر یکی</p><p>در حق این قوم ببخشید زر</p><p>گنج شد آن خانه ز اقبال شاه</p><p>روشن و آراسته زیر و زبر</p><p>ولوله و آوازه به شهر اوفتاد</p><p>شهر به نظاره پی یک دگر</p><p>گفت یکی کأخر ای مفلسان</p><p>کشت به یک روز نیاید به بر</p><p>حال شما دی همگان دیده‌اند</p><p>کن فیکون کس نشود بخت ور</p><p>ور بشود بخت ور آخر چنین</p><p>کی شود او همچو فلک مشتهر</p><p>گفت کریمی سوی بر ما گذشت</p><p>کرد در این خانه به رحمت نظر</p><p>قصه درازست و اشارت بس است</p><p>دیده فزون دار و سخن مختصر</p><h2><a id="poem-3795" href="https://ganjoor.net/moulavi/shams/ghazalsh/sh1171">غزل شمارهٔ ۱۱۷۱</a></h2>
<p>در بگشا کآمد خامی دگر</p><p>پیشکشی کن دو سه جامی دگر</p><p>هین که رسیدیم به نزدیک ده</p><p>همره ما شو دو سه گامی دگر</p><p>هین هله چونی تو ز راه دراز</p><p>هر قدمی غصه و دامی دگر</p><p>غصه کجا دارد کان عسل</p><p>ای که تو را سیصد نامی دگر</p><p>بسته بدی تو در و بام سرا</p><p>آمدت آن حکم ز بامی دگر</p><p>گر به سنام سر گردون روی</p><p>بر تو قضا راست سنامی دگر</p><p>ای ز تو صد کام دلم یافته</p><p>می‌طلبد دل ز تو کامی دگر</p><p>ای رخ و رخسار تو رومی دگر</p><p>ای سر زلفین تو شامی دگر</p><p>سوی چنان روم و چنان شام رو</p><p>تا ببری دولت را می دگر</p><p>لطف تو عام آمد چون آفتاب</p><p>گیر مرا نیز تو عامی دگر</p><p>هر سحری سر نهدت آفتاب</p><p>گوید بپذیر غلامی دگر</p><p>بر تو و برگرد تو هر کس که هست</p><p>دم به دم از عرش سلامی دگر</p><p>بی‌سخنی ره رو راه تو را</p><p>در غم و شادیست پیامی دگر</p><p>این غم و شادی چو زمام دلند</p><p>ناقه حق راست زمانی دگر</p><p>شاد زمانی که ببندم دهن</p><p>بشنوم از روح کلامی دگر</p><p>رخت از این سوی بدان سو کشم</p><p>بنگرم آن سوی نظامی دگر</p><p>عیش جهان گردد بر من حرام</p><p>بینم من بیت حرامی دگر</p><p>طرفه که چون خنب تنم بشکند</p><p>یابد این باده قوامی دگر</p><p>توبه مکن زین که شدم ناتمام</p><p>بعد شدن هست تمامی دگر</p><p>بس کنم ای دوست تو خود گفته گیر</p><p>یک دو سه میم و دو سه لامی دگر</p><h2><a id="poem-3796" href="https://ganjoor.net/moulavi/shams/ghazalsh/sh1172">غزل شمارهٔ ۱۱۷۲</a></h2>
<p>جاء الربیع و البطر زال الشتاء و الخطر</p><p>من فضل رب عنده کل الخطایا تغتفر</p><p>آمد ترش رویی دگر یا زمهریرست او مگر</p><p>برریز جامی بر سرش ای ساقی همچون شکر</p><p>اوحی الیکم ربکم انا غفرنا ذنبکم</p><p>و ارضوا بما یقضی لکم ان الرضا خیر السیر</p><p>یا می دهش از بلبله یا خود به راهش کن هله</p><p>زیرا میان گلرخان خوش نیست عفریت ای پسر</p><p>و قایل یقول لی انا علمنا بره</p><p>فاحک لدینا سره لا تشتغل فیما اشتهر</p><p>درده می بیغامبری تا خر نماند در خری</p><p>خر را بروید در زمان از باده عیسی دو پر</p><p>السر فیک یا فتی لا تلتمس فیما اتی</p><p>من لیس سر عنده لم ینتفع مما ظهر</p><p>در مجلس مستان دل هشیار اگر آید مهل</p><p>دانی که مستان را بود در حال مستی خیر و شر</p><p>انظر الی اهل الردی کم عاینوا نور الهدی</p><p>لم ترتفع استارهم من بعد ما انشق القمر</p><p>ای پاسبان بر در نشین در مجلس ما ره مده</p><p>جز عاشقی آتش دلی کید از او بوی جگر</p><p>یا ربنا رب المنن ان انت لم ترحم فمن</p><p>منک الهدی منک الردی ما غیر ذا الا غرر</p><p>جز عاشقی عاشق کنی مستی لطیفی روشنی</p><p>نشناسد از مستی خود او سرکله را از کمر</p><p>یا شوق این العافیه کی اضطفر بالقافیه</p><p>عندی صفات صافیه فی جنبها نطقی کدر</p><p>گر دست خواهی پا نهد ور پای خواهی سر نهد</p><p>ور بیل خواهی عاریت بر جای بیل آرد تبر</p><p>ان کان نطقی مدرسی قد ظل عشقی مخرسی</p><p>و العشق قرن غالب فینا و سلطان الظفر</p><p>ای خواجه من آغشته‌ام بی‌شرم و بی‌دل گشته‌ام</p><p>اسپر سلامت نیستم در پیش تیغم چون سپر</p><p>سر کتیم لفظه سیف حسیم لحظه</p><p>شمس الضحی لا تختفی الا بسحار سحر</p><p>خواهم یکی گوینده‌ای مستی خرابی زنده‌ای</p><p>کآتش به خواب اندرزند وین پرده گوید تا سحر</p><p>یا ساحراء ابصارنا بالغت فی اسحارنا</p><p>فارفق بنا اودارنا انا حبسنا فی السفر</p><p>اندر تن من گر رگی هشیار یابی بردرش</p><p>چون شیرگیر او نشد او را در این ره سگ شمر</p><p>یا قوم موسی اننا فی التیه تهنا مثلکم</p><p>کیف اهتدیتم فاخبروا لا تکتموا عنا الخبر</p><p>آن‌ها خراب و مست و خوش وین‌ها غلام پنج و شش</p><p>آن‌ها جدا وین‌ها جدا آن‌ها دگر وین‌ها دگر</p><p>ان عوقوا ترحالنا فالمن و السلوی لنا</p><p>اصلحت ربی بالنا طاب السفر طاب الحضر</p><p>گفتن همه جنگ آورد در بوی و در رنگ آورد</p><p>چون رافضی جنگ افکند هر دم علی را با عمر</p><p>اسکت و لا تکثر اخی ان طلت تکثر ترتخی</p><p>الحیل فی ریح الهوی فاحفظه کلا لا وزر</p><p>خامش کن و کوتاه کن نظاره آن ماه کن</p><p>آن مه که چون بر ماه زد از نورش انشق القمر</p><p>ان الهوی قد غرنا من بعد ما قد سرنا</p><p>فاکشف به لطف ضرنا قال النبی لا ضرر</p><p>ای میر مه روپوش کن ای جان عاشق جوش کن</p><p>ما را چو خود بی‌هوش کن بی‌هوش خوش در ما نگر</p><p>قالوا ندبر شأنکم نفتح لکم آذانکم</p><p>نرفع لکم ارکانکم انتم مصابیح البشر</p><p>ز اندازه بیرون خورده‌ام کاندازه را گم کرده‌ام</p><p>شدوا یدی شدوا فمی هذا دواء من سکر</p><p>هاکم معاریج اللقا فیها تداریج البقا</p><p>انعم به من مستقی اکرم به من مستقر</p><p>هین نیش ما را نوش کن افغان ما را گوش کن</p><p>ما را چو خود بی‌هوش کن بی‌هوش سوی ما نگر</p><p>العیش حقا عیشکم و الموت حقا موتکم</p><p>و الدین و الدنیا لکم هذا جزاء من شکر</p><h2><a id="poem-3797" href="https://ganjoor.net/moulavi/shams/ghazalsh/sh1173">غزل شمارهٔ ۱۱۷۳</a></h2>
<p>بشنو خبر صادق از گفته پیغامبر</p><p>اندر صفت مؤمن المؤمن کالمزهر</p><p>جاء الملک الاکبر ما احسن ذا المنظر</p><p>حتی ملاء الدنیا بالعبهر و العنبر</p><p>چون بربط شد مؤمن در ناله و در زاری</p><p>بربط ز کجا نالد بی‌زخمه زخم آور</p><p>جاء الفرج الاعظم جاء الفرج الاکبر</p><p>جاء الکرم الادوم جاء القمر الاقمر</p><p>خو کرد دل بربط نشکیبد از آن زخمه</p><p>اندر قدم مطرب می‌مالد رو و سر</p><p>الدوله عیشیه و القهوه عرشیه</p><p>و المجلس منثور باللوز مع السکر</p><p>اینک غزلی دیگر الخمس مع الخمسین</p><p>زان پیش که برخوانم که شانیک الابتر</p><p>الرب هو الساقی و العیش به باقی</p><p>و السعد هو الراقی یا خایف لا تحذر</p><p>الروح غداً سکری من قهوتنا الکبری</p><p>و ازینت الدنیا بالاخضر و الاحمر</p><p>خاموش شو و محرم می‌خور می جان هر دم</p><p>در مجلس ربانی بی‌حلق و لب و ساغر</p><h2><a id="poem-3798" href="https://ganjoor.net/moulavi/shams/ghazalsh/sh1174">غزل شمارهٔ ۱۱۷۴</a></h2>
<p>مرا می‌گفت دوش آن یار عیار</p><p>سگ عاشق به از شیران هشیار</p><p>جهان پر شد مگر گوشت گرفتست</p><p>سگ اصحاب کهف و صاحب غار</p><p>قرین شاه باشد آن سگی کو</p><p>برای شاه جوید کبک و کفتار</p><p>خصوصا آن سگی کو را به همت</p><p>نباشد صید او جز شاه مختار</p><p>ببوسد خاک پایش شیر گردون</p><p>بدان لب که نیالاید به مردار</p><p>دمی می‌خور دمی می‌گو به نوبت</p><p>مده خود را به گفت و گو به یک بار</p><p>نه آن مطرب که در مجلس نشیند</p><p>گهی نوشد گهی کوشد به مزمار</p><p>ملولان باز جنبیدن گرفتند</p><p>همی‌جنگند و می‌لنگند ناچار</p><p>بجنبان گوشه زنجیر خود را</p><p>رگ دیوانگیشان را بیفشار</p><p>ملول جمله عالم تازه گردد</p><p>چو خندان اندرآید یار بی‌یار</p><p>الفت السکر ادرکنی باسکار</p><p>ایا جاری ایا جاری ایا جار</p><p>و لا تسق بکاسات صغار</p><p>فهذا یوم احسان و ایثار</p><p>و قاتل فی سبیل الجود بخلا</p><p>لیبقی منک منهاج و آثار</p><p>فقل انا صببنا الماء صبا</p><p>و نحن الماء لا ماء و لا نار</p><p>و سیمائی شهید لی بانی</p><p>قضیت عندهم فی العشق اوطار</p><p>و طیبوا و اسکروا قومی فانی</p><p>کریم فی کروم العصر عصار</p><p>جنون فی جنون فی جنون</p><p>تخفف عنک اثقالا و اوزار</p><h2><a id="poem-3799" href="https://ganjoor.net/moulavi/shams/ghazalsh/sh1175">غزل شمارهٔ ۱۱۷۵</a></h2>
<p>انجیرفروش را چه بهتر</p><p>انجیرفروشی ای برادر</p><p>یا ساقی عشقنا تذکر</p><p>فالعیش بلا نداک ابتر</p><p>ما را سر صنعت و دکان نیست</p><p>ای ساقی جان کجاست ساغر</p><p>لا تترکنا سدی صحایا</p><p>الخیر ینال لا یوخر</p><p>کم جوی وفا عتاب کم کن</p><p>ای زنده کن هزار مضطر</p><p>الحنطه حیث کان حنطه</p><p>اذ کان کذاک یوم بیدر</p><p>چون پیشه مرد زرگری شد</p><p>هر شهر که رفت کیست زرگر</p><p>ابرارک یشربون خمراً</p><p>فی ظل سخایک المخیر</p><p>خود دل دهدت که برنهی بار</p><p>بر مرکب پشت ریش لاغر</p><p>من کاسک للثری نصیب</p><p>و الارض بذاک صار اخضر</p><p>بگذار که می‌چرد ضعیفی</p><p>در روضه رحمتت محرر</p><p>یا ساقی‌هات لا تقصر</p><p>یا طول حیاتنا المقصر</p><p>در سایه دوست چون بود جان</p><p>همچون ماهی میان کوثر</p><p>طهر خطراتنا و طیب</p><p>من کأس مدامک المطهر</p><p>ما را بمران وگر برانی</p><p>هم بر تو تنیم چون کبوتر</p><p>و الفجر لذی لیال عشر</p><p>من نهر رحیقک المفرج</p><p>آمد عثمان شهاب دین هین</p><p>واگو غزل مرا مکرر</p><h2><a id="poem-3800" href="https://ganjoor.net/moulavi/shams/ghazalsh/sh1176">غزل شمارهٔ ۱۱۷۶</a></h2>
<p>انتم الشمس و القمر منکم السمع و البصر</p><p>نظر القلب فیکم بکم ینجلی النظر</p><p>قلتم الصبر اجمل صبر العبد ما انصبر</p><p>نحن ابناء وقتنا رحم الله من غبر</p><p>قدموا ساده الهوی قلت یا قوم ما الخبر</p><p>خوفونی بفتنه و اشاروا الی الحذر</p><p>قلت القتل فی الهوی برکات بلا ضرر</p><p>جرد العشق سیفه بادروا امه الفکر</p><p>ان من عاش بعد ذا ضیع الوقت و احتکر</p><p>نفخوا فی شبابه حمل الریح بالشرر</p><p>مزج النار بالهوی لیس یبقی و لا یذر</p><p>شببوا لی بنفخه یسکر نفخه السحر</p><p>بر آن یار خوش نظر تو مگو هیچ از خبر</p><p>چو خبر نیست محرمش بر او باش بی‌خبر</p><p>دل من شد حجاب دل نظرم پرده نظر</p><p>گفتم ای دوست غیر تو اگرم هست جان و سر</p><p>بزن از عشق گردنم بجوی مر مرا مخر</p><p>گفت من چیز دیگرم به جز این صورت بشر</p><p>گفتمش روح خود تویی عجبا چیست آن دگر</p><p>هله ای نای خوش نوا هله ای باد پرده در</p><p>برو از گوش سوی دل بنگر کیست مستتر</p><p>بدر این کیسه‌های ما تو به کوری کیسه گر</p><p>چه غمست ار زرم بشد که میی هست همچو زر</p><p>عربی گر چه خوش بود عجمی گو تو ای پسر</p><h2><a id="poem-3801" href="https://ganjoor.net/moulavi/shams/ghazalsh/sh1177">غزل شمارهٔ ۱۱۷۷</a></h2>
<p>آفتابی برآمد از اسرار</p><p>جامه شویی کنیم صوفی وار</p><p>تن ما خرقه ایست پرتضریب</p><p>جان ما صوفییست معنی دار</p><p>خرقه پر ز بند روزی چند</p><p>جان و عشق است تا ابد بر کار</p><p>به سر توست شاه را سوگند</p><p>با چنین سر چه می‌کنی دستار</p><p>چون رخ توست ماه را قبله</p><p>با چنین رخ چه می‌کنی گلزار</p><p>تو بها کرده بودی ای نادان</p><p>گشته بودی ز عاشقی بیزار</p><p>عشق ناگه جمال خود بنمود</p><p>توبه سودت نکرد و استغفار</p><p>این جهان همچو موم رنگارنگ</p><p>عشق چون آتشی عظیم شرار</p><p>موم و آتش چو گشت همسایه</p><p>نقش و رنگش فنا شود ناچار</p><p>گر بگویم دگر فنا گردی</p><p>ور نگویم نمی‌گذارد یار</p><p>جنه الروح عشق خالقها</p><p>منه تجری جمیعه الانهار</p><p>منه تصفر خضره الاوراق</p><p>منه تخضر اغصن الاشجار</p><p>منه تحمر و جنه المعشوق</p><p>منه تصفر و جنه الاحرار</p><p>منه تهتز صوره المسرور</p><p>منه یبکی الکئیب بالاسحار</p><p>ان فی العشق فسحه الارواح</p><p>ان فی ذاک عبره الابصار</p><p>ذبت فی العشق کی اعاینه</p><p>ما کفی ان اراه باثار</p><p>ان اثار تعجب اثار</p><p>ان الاسرار تستر الاسرار</p><p>کثره الحجب لا تحجبنی</p><p>ان ذکراک تخرق الاستار</p><h2><a id="poem-3802" href="https://ganjoor.net/moulavi/shams/ghazalsh/sh1178">غزل شمارهٔ ۱۱۷۸</a></h2>
<p>جاء الربیع و البطر زال الشتاء و الخطر</p><p>من فضل رب عنده کل الخطایا تغتفر</p><p>اوحی الیکم ربکم انا غفرنا ذنبکم</p><p>فارضوا بما یقضی لکم ان الرضا خیر السیر</p><p>کم قایلین فی الخفا انا علمنا بره</p><p>فاجرک لدینا سره لا تشتغل فیما اشتهر</p><p>السر فیک یا فتی لا تلتمس ممن اتی</p><p>من لیس سر عنده لم ینتفع مما ظهر</p><p>انظر الی اهل الردی کم عاینوا نور الهدی</p><p>لم ترتفع استارهم من بعد ما انشق القمر</p><p>یا ربنا رب المنن ان انت لم ترحم فمن</p><p>منک الهدی منک الردی ما غیر ذا الا غرر</p><p>یا شوق این العافیه کی اضطفر بالقافیه</p><p>عندی صفات صافیه فی جنبها نطقی کدر</p><p>ان کان نطقی مدرسی قد ظل عشقی مخرسی</p><p>و العشق قرن غالب فینا و سلطان الظفر</p><p>سر کتیم لفظه سیف جسیم لحظه</p><p>شمس الضحی لا تختفی الا بسحار سحر</p><p>یا ساحراء ابصارنا بالغت فی اسحارنا</p><p>فارفق بنا اودارنا انا حضرنا فی السفر</p><p>یا قوم موسی اننا فی التیه تهنا مثلکم</p><p>کیف اهتدیتم فاخبرو الا تکتموا عنا الخبر</p><p>ان عوقوا ترحالنا فالمن و السلوی لنا</p><p>اصلحت ربی بالنا طاب السفر طاب الحضر</p><p>ان الهوی قد غرنا من بعد ما قد سرنا</p><p>فاکشف به لطف ضرنا قال النبی لا ضرر</p><p>قالوا ندبر شأنکم نفتح لکم آذانکم</p><p>نرفع لکم ارکانکم انتم مصابیح البشر</p><p>هاکم معاریج اللقا فیها تداریج البقا</p><p>انعم به من مستقی اکرم به من مستقر</p><p>العیش حقاء عیشکم و الموت حقاء موتکم</p><p>و الدین و الدنیا لکم هذا جزاء من شکر</p><p>اسکت فلا تکثر اخی ان طلت تکثر ترتخی</p><p>الحیل فی ریح الهوی فاحفظه کلا لا وزر</p><h2><a id="poem-3803" href="https://ganjoor.net/moulavi/shams/ghazalsh/sh1179">غزل شمارهٔ ۱۱۷۹</a></h2>
<p>غره وجه سلبت قلب جمیع البشر</p><p>ضاء بها اذ ظهرت باطن لیل کدر</p><p>انی وجدت امراه اوصفه تملکهم</p><p>او قمراء محتجباء تحت حجاب الفکر</p><p>داخله خارجه شارقه بارقه</p><p>صورتها کالبشر خلقتها من شرر</p><p>حین نأت تنقصنی حین دنت ترقصنی</p><p>کادسنا برقتها یذهب نور البصر</p><p>قامتها عالیه قیمتها غالیه</p><p>غمزتها ساحره ریقتها من سکر</p><p>هدهدها من سباء اتحفنا من نبً</p><p>مندیها اخبرنی غیبنی کالخبر</p><p>قلت لروح القدس ما هی قل لی عجباً</p><p>قال اما تعرفها تلک لا حدی الکبر</p><h2><a id="poem-3804" href="https://ganjoor.net/moulavi/shams/ghazalsh/sh1180">غزل شمارهٔ ۱۱۸۰</a></h2>
<p>سیدی انی کلیل انت فی زی النهار</p><p>اشتکی من طول لیلی الفرار این الفرار</p><p>لیلتی مدت یداها امسکت ذیل الصباح</p><p>لیلتی دار قرار دونها دار القرار</p><p>ربنا اتمم لنا یوم التلاقی نورنا</p><p>ربنا و اغفر لنا ثم اکسنا ذاک الغفار</p><p>انما اجسامنا حالت کسور بیننا</p><p>حبذا یا ربنا من جنه خلف الجدار</p><p>ربنا فارفع جداراء قام فیما بیننا</p><p>ربنا و ارحم فانا فی حیاء و اعتذار</p><h2><a id="poem-3805" href="https://ganjoor.net/moulavi/shams/ghazalsh/sh1181">غزل شمارهٔ ۱۱۸۱</a></h2>
<p>به سوی ما نگر چشمی برانداز</p><p>وگر فرصت بود بوسی درانداز</p><p>چو کردی نیت نیکو مگردان</p><p>از آن گلشن گلی بر چاکر انداز</p><p>اگر خواهی که روزافزون بود کار</p><p>نظر بر کار ما افزونتر انداز</p><p>وگر تو فتنه انگیزی و خودکام</p><p>رها کن داد و رسمی دیگر انداز</p><p>نگون کن سرو را همچون بنفشه</p><p>گناه غنچه بر نیلوفر انداز</p><p>ز باد و بوی توست امروز در باغ</p><p>درختان جمله رقاص و سرانداز</p><p>چو شاخ لاغری افزون کند رقص</p><p>تو میوه سوی شاخ لاغر انداز</p><p>چو آمد خار گل را اسپری بخش</p><p>چو خصم آمد به سوسن خنجر انداز</p><p>بر عاشق بری چون سیم بگشا</p><p>سوی مفلس یکی مشتی زر انداز</p><p>برآ ای شاه شمس الدین تبریز</p><p>یکی نوری عجب بر اختر انداز</p><h2><a id="poem-3806" href="https://ganjoor.net/moulavi/shams/ghazalsh/sh1182">غزل شمارهٔ ۱۱۸۲</a></h2>
<p>تو چشم شیخ را دیدن میاموز</p><p>فلک را راست گردیدن میاموز</p><p>تو کل را جمع این اجزا مپندار</p><p>تو گل را لطف و خندیدن میاموز</p><p>تو بگشا چشم تا مهتاب بینی</p><p>تو مه را نور بخشیدن میاموز</p><p>تو عقل خویش را از می نگهدار</p><p>تو می را عقل دزدیدن میاموز</p><p>تو باز عقل را صیادی آموز</p><p>چنین بیهوده پریدن میاموز</p><p>یتیمان فراقش را بخندان</p><p>یتیمان را تو نالیدن میاموز</p><p>دل مظلوم را ایمن کن از ترس</p><p>دل او را تو لرزیدن میاموز</p><p>تو ظالم را مده رخصت به تأویل</p><p>ستیزا را ستیزیدن میاموز</p><p>زبان را پردگی می‌دار چون دل</p><p>زبان را پرده بدریدن میاموز</p><p>تو در معنی گشا این چشم سر را</p><p>چو گوشش حرف برچیدن میاموز</p><h2><a id="poem-3807" href="https://ganjoor.net/moulavi/shams/ghazalsh/sh1183">غزل شمارهٔ ۱۱۸۳</a></h2>
<p>اگر کی در فرینداش یوقسا یاوز</p><p>اوزن یلداسنا بو در قلاوز</p><p>چپانی برک دت قر تن اکشدر</p><p>اشیت بندن قراقوزیم قراقوز</p><p>اگر ططسن اگر رومین وگر ترک</p><p>زبان بی‌زبانان را بیاموز</p><p>سر چوب تری آن گاه گرید</p><p>که یابد آن سوی دیگر تف و سوز</p><p>چو اسماعیل قربان شو در این عشق</p><p>که شب قربان شود پیوسته در روز</p><p>خمش آن شیر شیران نور معنیست</p><p>پنیری شد به حرف از حاجت یوز</p>
</body></html>