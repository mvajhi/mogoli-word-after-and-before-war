<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲۰</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3537" href="https://ganjoor.net/moulavi/shams/ghazalsh/sh913">غزل شمارهٔ ۹۱۳</a></h2>
<p>بگو به گوش کسانی که نور چشم منند</p><p>که باز نوبت آن شد که توبه‌ها شکنند</p><p>هزار توبه و سوگند بشکنند آن دم</p><p>که غمزه‌های دلارام طبل حسن زنند</p><p>چو یار مست خرابست و روز روز طرب</p><p>به غیر شنگی و مستی بیا بگو چه کنند</p><p>به گوش هوش بگفتم به آب روی برو</p><p>که این دم ار که قافی هم از بنت بکنند</p><p>ز بس که خرقه گرو برد پیر باده فروش</p><p>کنون به کوی خرابات جمله بوالحسن اند</p><p>بگیر مطرب جانی قنینه کانی</p><p>نواز تنتن تنتن که جمله بی‌تو تنند</p><p>مقیم همچو نگین شو به حلقه عشاق</p><p>که غیر حلقه عشاق جمله ممتحنند</p><p>به جان جمله مردان که هر که عاشق نیست</p><p>همه زنند به معنی ببین زنان چه زنند</p><p>به جان جمله جان‌ها که هر کش آن جان نیست</p><p>همه تنند نگه کن فروتنان چه تنند</p><p>خموش باش که گفتی از این سپیتر چیست</p><p>خسان سیاه گلیمند اگر چه یاسمنند</p><h2><a id="poem-3538" href="https://ganjoor.net/moulavi/shams/ghazalsh/sh914">غزل شمارهٔ ۹۱۴</a></h2>
<p>ز بانگ پست تو ای دل بلند گشت وجود</p><p>تو نفخ صوری یا خود قیامت موعود</p><p>شنوده‌ام که بسی خلق جان بداد و بمرد</p><p>ز ذوق و لذت آواز و نغمه داوود</p><p>شها نوای تو برعکس بانگ داوودست</p><p>کز آن بمرد و از این زنده می‌شود موجود</p><p>ز حلق نیست نوایت ولیک حلقه رباست</p><p>هزار حلقه ربا را چو حلقه او بربود</p><p>دلا تو راست بگو دوش می کجا خوردی</p><p>که از پگاه تو امروز مولعی به سرود</p><p>سرود و بانگ تو زان رو گشاد می‌آرد</p><p>که آن ز روح معلاست نی ز جسم فرود</p><p>چو بند جسم نگشتی گشاد جان دیدی</p><p>که هر که تخم نکو کشت دخل بد ندرود</p><p>یقین که بوی گل فقر از گلستانیست</p><p>مرود هیچ کسی دید بی‌درخت مرود</p><p>خنک کسی که چو بو برد بوی او را برد</p><p>خنک کسی که گشادی بیافت چشم گشود</p><p>خنک کسی که از این بوی کرته یوسف</p><p>دلش چو دیده یعقوب خسته واشد زود</p><p>ز ناسپاسی ما بسته است روزن دل</p><p>خدای گفت که انسان لربه لکنود</p><p>تو سود می طلبی سود می‌رسد از یار</p><p>ولی چو پی نبری کز کجاست سود چه سود</p><p>ستاره ایست خدا را که در زمین گردد</p><p>که در هوای ویست آفتاب و چرخ کبود</p><p>بسا سحر که درآید به صومعه مؤمن</p><p>که من ستاره سعدم ز من بجو مقصود</p><p>ستاره‌ام که من اندر زمینم و بر چرخ</p><p>به صد مقامم یابند چون خیال خدود</p><p>زمینیان را شمعم سماییان را نور</p><p>فرشتگان را روحم ستارگان را بود</p><p>اگر چه ذره نمایم ولیک خورشیدم</p><p>اگر چه جزو نمایم مراست کل وجود</p><p>اگر چه قبله حاجات آسمان بوده‌ست</p><p>به آسمان منگر سوی من نگر بین جود</p><p>ز روی نخوت و تقلید ننگ دارد از او</p><p>بلیس وار که خود بس بود خدا مسجود</p><p>جواب گویدش آدم که این سجود او راست</p><p>تو احولی و دو می‌بینی از ضلال و جحود</p><p>ز گرد چون و چرا پرده‌ای فرود آورد</p><p>میان اختر دولت میان چشم حسود</p><p>ستاره گوید رو پرده تو افزون باد</p><p>ز من نماندی تنها ز حضرتی مردود</p><p>بسا سال و جوابی که اندر این پرده‌ست</p><p>بدین حجاب ندیدی خلیل را نمرود</p><p>چه پرده است حسد ای خدا میان دو یار</p><p>که دی چو جان بده‌اند این زمان چو گرگ عنود</p><p>چه پرده بود که ابلیس پیش از این پرده</p><p>به سجده بام سموات و ارض می‌پیمود</p><p>به رغبت و به نشاط و به رقت و به نیاز</p><p>به گونه گونه مناجات مهر می‌افزود</p><p>ز پرده حسدی ماند همچو خر بر یخ</p><p>که آن همه پر و بالش بدین حدث آلود</p><p>ز مسجد فلکش راند رو حدث کردی</p><p>حدیث می‌نشنود و حدث همی‌پالود</p><p>چرا روم به چه حجت چه کرده‌ام چه سبب</p><p>بیا که بحث کنیم ای خدای فرد ودود</p><p>اگر به دست تو کردی که جمله کرده تست</p><p>ضلالت و ثنی و مسیحیان و یهود</p><p>مرا چه گمره کردی مراد تو این بود</p><p>چنان کنم که نبینی ز خلق یک محمود</p><p>بگفت اگر بگذارم برآ به کوه بلند</p><p>وگر نه قعر فرورو چو لنگر مشدود</p><p>تو را چه بحث رسد با من ای غراب غروب</p><p>اگر نه مسخ شدستی ز لعنت مورود</p><p>خری که مات تو گردد ببرد از در ما</p><p>نخواهمش که بود عابد چو ما معبود</p><p>ولی کسی که به دستش چراغ عقل بود</p><p>کجا گذارد نور و کجا رود سوی دود</p><p>بگفت من به دمی آن چراغ را بکشم</p><p>بگفت باد نتاند چراغ صدق ربود</p><p>هر آنک پف کند او بر چراغ موهبتم</p><p>بسوزد آن سر و ریشش چو هیزم موقود</p><p>هزار شکر خدا را که عقل کلی باز</p><p>ز بعد فرقت آمد به طالع مسعود</p><p>همه سپند بسوزیم بهر آمدنش</p><p>سپند چه که بسوزیم خویش را چون عود</p><p>چو خویش را بنمود او ز خویش خود ببریم</p><p>به کوه طور چه آریم کاه دودآلود</p><p>چو موش و مار شدستیم ساکن ظلمت</p><p>درون خاک مقیمان عالم محدود</p><p>چو موش جز پی دزدی برون نه‌ایم از خاک</p><p>چه برخوریم از آن رفتن کژ مفسود</p><p>چو موش ماش رها کرد اژدهاش کنی</p><p>چو گربه طالع خوانش شود جمله اسود</p><p>خدای گربه بدان آفرید تا موشان</p><p>نهان شوند به خاک اندرون به حبس خلود</p><p>دم مسیح غلام دمت که پیش از تو</p><p>بد از زمانه دم گیر راه دم مسدود</p><p>همه کسان کس آنند کش کسی کرد او</p><p>همه جهانش ببخشید چون بر او بخشود</p><p>خموش باش که گفتار بی‌زبان داری</p><p>که تار او نبود نطق و بانگ و حرفش پود</p><p>چو سر ز سجده برآورد شمس تبریزی</p><p>هزار کافر و مؤمن نهاد سر به سجود</p><h2><a id="poem-3539" href="https://ganjoor.net/moulavi/shams/ghazalsh/sh915">غزل شمارهٔ ۹۱۵</a></h2>
<p>بیا که ساقی عشق شراب باره رسید</p><p>خبر ببر بر بیچارگان که چاره رسید</p><p>امیر عشق رسید و شرابخانه گشاد</p><p>شراب همچو عقیقش به سنگ خاره رسید</p><p>هزار چشمه شیر و شکر روان شد از او</p><p>شکاف کرد و به طفلان گاهواره رسید</p><p>هزار مسجد پر شد چو عشق گشت امام</p><p>صلوه خیر من النوم از آن مناره رسید</p><p>بریز دیگ حلیماب را که کاسه رسید</p><p>گشاده هل سر خم را که دردخواه رسید</p><p>چو آفتاب جمالش به خاکیان درتافت</p><p>زحل ز پرده هفتم پی نظاره رسید</p><p>شدیم جمله فریدون چو تاج او دیدیم</p><p>شدیم جمله منجم چو آن ستاره رسید</p><p>شدیم جمله برهنه چو عشق او زد راه</p><p>شدیم جمله پیاده چو او سواره رسید</p><p>چو پاره پاره درآمد به لطف آن دلبر</p><p>بدان طمع دل پرخون پاره پاره رسید</p><p>بده زبان و همه گوش شو در این حضرت</p><p>شتاب کن که پی گوش گوشواره رسید</p><h2><a id="poem-3540" href="https://ganjoor.net/moulavi/shams/ghazalsh/sh916">غزل شمارهٔ ۹۱۶</a></h2>
<p>درخت و برگ برآید ز خاک این گوید</p><p>که خواجه هر چه بکاری تو را همان روید</p><p>تو را اگر نفسی ماند جز که عشق مکار</p><p>که چیست قیمت مردم هر آنچ می‌جوید</p><p>بشو دو دست ز خویش و بیا بخوان بنشین</p><p>که آب بهر وی آمد که دست و رو شوید</p><p>زهی سلیم که معشوق او به خانه اوست</p><p>به سوی خانه نیاید گزاف می‌پوید</p><p>به سوی مریم آید دوانه گر عیسیست</p><p>وگر خر است بهل تا کمیز خر بوید</p><p>کسی که همره ساقیست چون بود هشیار</p><p>چرا نباشد لمتر چرا نیفزوید</p><p>کسی که کان عسل شد ترش چرا باشد</p><p>کسی که مرده ندارد بگو چرا موید</p><p>تو را بگویم پنهان که گل چرا خندد</p><p>که گلرخیش به کف گیرد و بینبوید</p><p>بگو غزل که به صد قرن خلق این خوانند</p><p>نسیج را که خدا بافت آن نفرسوید</p><h2><a id="poem-3541" href="https://ganjoor.net/moulavi/shams/ghazalsh/sh917">غزل شمارهٔ ۹۱۷</a></h2>
<p>به یارکان صفا جز می صفا مدهید</p><p>چو می‌دهید بدیشان جدا جدا مدهید</p><p>در این چنین قدح آمیختن حرام بود</p><p>به عاشقان خدا جز می خدا مدهید</p><p>برهنگان ره از آفتاب جامه کنید</p><p>برهنگان ره عشق را قبا مدهید</p><p>چو هیچ باد صبایی به گردشان نرسد</p><p>به جانشان خبر از وعده صبا مدهید</p><p>به بوی وصل اگر عاشقی قرار گرفت</p><p>بهانه را نپذیرم بهانه‌ها مدهید</p><p>شراب حاضر و معشوق مست و من عاشق</p><p>مرا قرار نباشد به بو مرا مدهید</p><p>شراب آتش و ما زاده‌ایم از آتش</p><p>اگر حریف شناسید جز به ما مدهید</p><p>برای زخم چنین غازیان بود مرهم</p><p>کسی که درد ندارد بدو دوا مدهید</p><p>چو تاج مفخر تبریز شمس دین آمد</p><p>لقای هر دو جهان جز بدان لقا مدهید</p><h2><a id="poem-3542" href="https://ganjoor.net/moulavi/shams/ghazalsh/sh918">غزل شمارهٔ ۹۱۸</a></h2>
<p>چو کارزار کند شاه روم با شمشاد</p><p>چگونه گردم خرم چگونه باشم شاد</p><p>جهان عقل چو روم و جهان طبع چو زنگ</p><p>میان هر دو فتاده‌ست کارزار و جهاد</p><p>شما و هر چه مراد شماست در عالم</p><p>من و طریق خداوند مبدا و ایجاد</p><p>به اختلاف دو شمشیر نیست امن طریق</p><p>که اختلاف مقرر ز شورش اضداد</p><p>ولیک ملک مقرر نصیبه خردست</p><p>که امن و خوف نداند کلوخ و سنگ و جماد</p><p>چراغ عقل در این خانه نور می‌ندهد</p><p>ز پیچ پیچ که دارد لهب ز یاغی باد</p><p>فرشته رست به علم و بهیمه رست به جهل</p><p>میان دو به تنازغ بماند مردم زاد</p><p>گهی همی‌کشدش علم سوی علیین</p><p>گهیش جهل به پستی که هر چه بادا باد</p><p>نشسته جان که به یک سو کند ظفر این را</p><p>که تا رهم ز کشاکش شوم خوش و منقاد</p><p>چو نیم کاره شد این قصه چون دهان بستی</p><p>ز بیم ولوله و شر و فتنه و فریاد</p><h2><a id="poem-3543" href="https://ganjoor.net/moulavi/shams/ghazalsh/sh919">غزل شمارهٔ ۹۱۹</a></h2>
<p>ببرد خواب مرا عشق و عشق خواب برد</p><p>که عشق جان و خرد را به نیم جو نخرد</p><p>که عشق شیر سیاه‌ست تشنه و خون خوار</p><p>به غیر خون دل عاشقان همی‌نچرد</p><p>به مهر بر تو بچفسد به سوی دام آرد</p><p>چو درفتادی از آن پس ز دور می‌نگرد</p><p>امیر دست درازست و شحنه بی‌باک</p><p>شکنجه می‌کند و بی‌گناه می‌فشرد</p><p>هر آنک در کفش آید چو ابر می‌گرید</p><p>هر آنک دور شد از وی چو برف می‌فسرد</p><p>هزار جام به هر لحظه خرد درشکند</p><p>هزار جامه به یک دم بدوزد و بدرد</p><p>هزار چشم بگریاند و فروخندد</p><p>هزار کس بکشد زار زار و یک شمرد</p><p>به کوه قاف اگر چه که خوش پرد سیمرغ</p><p>چو دام عشق ببیند فتد دگر نپرد</p><p>ز بند او نرهد کس به شید یا به جنون</p><p>ز دام او نرهد هیچ عاقلی به خرد</p><p>مخبط‌ست سخن‌های من از او گر نی</p><p>نمودمی به تو آن راه‌ها که می‌سپرد</p><p>نمودمی به تو کو شیر را چه سان گیرد</p><p>نمودمی که چگونه شکار را شکرد</p><h2><a id="poem-3544" href="https://ganjoor.net/moulavi/shams/ghazalsh/sh920">غزل شمارهٔ ۹۲۰</a></h2>
<p>کسی که عاشق آن رونق چمن باشد</p><p>عجب مدار که در بی‌دلی چو من باشد</p><p>حدیث صبر مگویید صبر را ره نیست</p><p>در آن دلی که بدان یار ممتحن باشد</p><p>چو عشق سلسله خویش را بجنباند</p><p>جنون عقل فلاطون و بوالحسن باشد</p><p>به جان عشق که جانی ز عشق جان نبرد</p><p>وگر درونه صد برج و صد بدن باشد</p><p>اگر چو شیر شوی عشق شیرگیر قویست</p><p>وگر چه پیل شوی عشق کرکدن باشد</p><p>وگر به قعر چهی درروی برای گریز</p><p>چو دلو گردن از او بسته رسن باشد</p><p>وگر چو موی شوی موی می‌شکافد عشق</p><p>وگر کباب شوی عشق باب زن باشد</p><p>امان عالم عشقست و معدلت هم از اوست</p><p>وگر چه راه زن عقل مرد و زن باشد</p><p>خموش کن که سخن را وطن دمشق دلست</p><p>مگو غریب ورا کش چنین وطن باشد</p><h2><a id="poem-3545" href="https://ganjoor.net/moulavi/shams/ghazalsh/sh921">غزل شمارهٔ ۹۲۱</a></h2>
<p>سخن که خیزد از جان ز جان حجاب کند</p><p>ز گوهر و لب دریا زبان حجاب کند</p><p>بیان حکمت اگر چه شگرف مشعله ایست</p><p>ز آفتاب حقایق بیان حجاب کند</p><p>جهان کفست و صفات خداست چون دریا</p><p>ز صاف بحر کف این جهان حجاب کند</p><p>همی‌شکاف تو کف را که تا به آب رسی</p><p>به کف بحر بمنگر که آن حجاب کند</p><p>ز نقش‌های زمین و ز آسمان مندیش</p><p>که نقش‌های زمین و زمان حجاب کند</p><p>برای مغز سخن قشر حرف را بشکاف</p><p>که زلف‌ها ز جمال بتان حجاب کند</p><p>تو هر خیال که کشف حجاب پنداری</p><p>بیفکنش که تو را خود همان حجاب کند</p><p>نشان آیت حقست این جهان فنا</p><p>ولی ز خوبی حق این نشان حجاب کند</p><p>ز شمس تبریز ار چه قراضه‌ایست وجود</p><p>قراضه‌ایست که جان را ز کان حجاب کند</p><h2><a id="poem-3546" href="https://ganjoor.net/moulavi/shams/ghazalsh/sh922">غزل شمارهٔ ۹۲۲</a></h2>
<p>چو عشق را هوس بوسه و کنار بود</p><p>که را قرار بود جان که را قرار بود</p><p>شکارگاه بخندد چو شه شکار رود</p><p>ولی چه گویی آن دم که شه شکار بود</p><p>هزار ساغر می‌نشکند خمار مرا</p><p>دلم چو مست چنان چشم پرخمار بود</p><p>گهی که خاک شوم خاک ذره ذره شود</p><p>نه ذره ذره من عاشق نگار بود</p><p>ز هر غبار که آوازهای و هو شنوی</p><p>بدانک ذره من اندر آن غبار بود</p><p>دلم ز آه شود ساکن و ازو خجلم</p><p>اگر چه آه ز ماه تو شرمسار بود</p><p>به از صبوری اندر زمانه چیزی نیست</p><p>ولی نه از تو که صبر از تو سخت عار بود</p><p>ایا به خویش فرورفته در غم کاری</p><p>تو تا برون نروی از میان چه کار بود</p><p>چو عنکبوت زدود لعاب اندیشه</p><p>دگر مباف که پوسیده پود و تار بود</p><p>برو تو بازده اندیشه را بدو که بداد</p><p>به شه نگر نه به اندیشه کان نثار بود</p><p>چو تو نگویی گفت تو گفت او باشد</p><p>چو تو نبافی بافنده کردگار بود</p><h2><a id="poem-3547" href="https://ganjoor.net/moulavi/shams/ghazalsh/sh923">غزل شمارهٔ ۹۲۳</a></h2>
<p>رسید ساقی جان ما خمار خواب آلود</p><p>گرفت ساغر زرین سر سبو بگشود</p><p>صلای باده جان و صلای رطل گران</p><p>که می‌دهد به خماران به گاه زودازود</p><p>زهی صباح مبارک زهی صبوح عزیز</p><p>ز شاه جام شراب و ز ما رکوع و سجود</p><p>شراب صافی و سلطان ندیم و دولت یار</p><p>دگر نیارم گفتن که در میانه چه بود</p><p>هر آنک می نخورد بر سرش فروریزد</p><p>بگویدش که برو در جهان کور و کبود</p><p>در این جهان که در او مرده می‌خورد مرده</p><p>نخورد عاقل و ناسود و یک دمی نغنود</p><p>چو پاک داشت شکم را رسید باده پاک</p><p>زهی شراب و زهی جام و بزم و گفت و شنود</p><p>شراب را تو نبینی و مست را بینی</p><p>نبینی آتش دل را و خانه‌ها پردود</p><p>دل خسان چو بسوزد چه بوی بد آید</p><p>دل شهان چو بسوزد فزود عنبر و عود</p><p>نبشته بر رخ هر مست رو که جان بردی</p><p>نبشته بر لب ساغر که عاقبت محمود</p><p>نبشته بر دف مطرب که زهره بنده تو</p><p>نبشته بر کف ساقی که طالعت مسعود</p><p>بخند موسی عمران به کوری فرعون</p><p>بخور خلیل خدا نوش کوری نمرود</p><p>بلیس اگر ز شراب خدای مست بدی</p><p>ز صد گنه نشدی هیچ طاعتش مردود</p><p>خمش کنم که خمش به پیش هشیاران</p><p>که خلق خیره شدند و خیالشان افزود</p><h2><a id="poem-3548" href="https://ganjoor.net/moulavi/shams/ghazalsh/sh924">غزل شمارهٔ ۹۲۴</a></h2>
<p>به روح‌های مقدس ز من سلام برید</p><p>به عاشقان مقدم ز من پیام برید</p><p>به روز وصل چو برقم شب فراق چو ابر</p><p>از این دو حال مشوش بگو کدام برید</p><p>خدای خصم شما گر به پیش آن خورشید</p><p>ز ماه و شمع و ستاره و چراغ نام برید</p><p>سیاه کاسه شوی ار ز مطبخ عشقش</p><p>به سوی خوان کرم دیگ‌های خام برید</p><p>نشان دهم که شما آتش از کجا آرید</p><p>ز برق نعل شهنشاه خوش خرام برید</p><p>ولیک مرکب تندست هان و هان زنهار</p><p>نه زین هلد نه لگام ار شما لگام برید</p><p>حیات یابد آن جا را اگر چه مرده برید</p><p>حلال گردد آن جا اگر حرام برید</p><p>هزار بند چو عشقش ز پای جان بگشاد</p><p>مرا دو دست گرفته به آن مقام برید</p><p>ز لوح عشق نبشتیم این غزل‌ها را</p><p>به شمس مفخر تبریز از این غلام برید</p><h2><a id="poem-3549" href="https://ganjoor.net/moulavi/shams/ghazalsh/sh925">غزل شمارهٔ ۹۲۵</a></h2>
<p>دو ماه پهلوی همدیگرند بر در عید</p><p>مه مصور یار و مه منور عید</p><p>چو هر دو سر به هم آورده‌اند در اسرار</p><p>هزار وسوسه افکنده‌اند در سر عید</p><p>ز موج بحر برقصند خلق همچو صدف</p><p>ولیک همچو صدف بی‌خبر ز گوهر عید</p><p>ز عید باقی این عید آمده‌ست رسول</p><p>چو دل به عید سپاری تو را برد بر عید</p><p>به روز عید بگویم دهل چه می‌گوید</p><p>اگر تو مردی برجه رسید لشکر عید</p><p>قراضه دو که دادی برای حق بنگر</p><p>جزای حسن عمل گیر گنج پرزر عید</p><p>وگر چو شیشه شکستی ز سنگ صوم و جهاد</p><p>می حلال سقا هم بکش ز ساغر عید</p><p>از این شکار سوی شاه بازپر چون باز</p><p>که درپرید به مژده ز شه کبوتر عید</p><p>تو گاو فربه حرصت به روزه قربان کن</p><p>که تا بری به تبرک هلال لاغر عید</p><p>وگر نکردی قربان عنایت یزدان</p><p>امید هست که ذبحش کند به خنجر عید</p><h2><a id="poem-3550" href="https://ganjoor.net/moulavi/shams/ghazalsh/sh926">غزل شمارهٔ ۹۲۶</a></h2>
<p>حبیب کعبه جانست اگر نمی‌دانید</p><p>به هر طرف که بگردید رو بگردانید</p><p>که جان ویست به عالم اگر شما جسمید</p><p>که جان جمله جان‌هاست اگر شما جانید</p><p>ندا برآمد امشب که جان کیست فدا</p><p>بجست جان من از جا که نقد بستانید</p><p>هزار نکته نبشتست عشق بر رویم</p><p>ز حال دل چو شما عاشقید برخوانید</p><p>چه ساغرست که هر دم به عاشقان آید</p><p>شما کشید چنین ساغری که مردانید</p><p>که عشق باغ و تماشاست اگر ملول شوید</p><p>هواش مرکب تازیست اگر فرومانید</p><p>چو آب و نان همه ماهیان ز بحر بود</p><p>چو ماهیید چرا عاشق لب نانید</p><p>قرابه ایست پر از رنج و نام او جسمست</p><p>به سنگ بربزنید و تمام برهانید</p><p>چو مرغ در قفسم بهر شمس تبریزی</p><p>ز دشمنی قفسم بشکنید و بدرانید</p><h2><a id="poem-3551" href="https://ganjoor.net/moulavi/shams/ghazalsh/sh927">غزل شمارهٔ ۹۲۷</a></h2>
<p>به باغ بلبل از این پس حدیث ما گوید</p><p>حدیث خوبی آن یار دلربا گوید</p><p>چو باد در سر بید افتد و شود رقصان</p><p>خدای داند کو با هوا چه‌ها گوید</p><p>چنار فهم کند اندکی ز سوز چمن</p><p>دو دست پهن برآرد خوش و دعا گوید</p><p>بپرسم از گل کان حسن از که دزدیدی</p><p>ز شرم سست بخندد ولی کجا گوید</p><p>اگر چه مست بود گل خراب نیست چو من</p><p>که راز نرگس مخمور با شما گوید</p><p>چو رازها طلبی در میان مستان رو</p><p>که راز را سر سرمست بی‌حیا گوید</p><p>که باده دختر کرمست و خاندان کرم</p><p>دهان کیسه گشادست و از سخا گوید</p><p>خصوص باده عرشی ز ذوالجلال کریم</p><p>سخاوت و کرم آن مگر خدا گوید</p><p>ز شیردانه عارف بجوشد آن شیره</p><p>ز قعر خم تن او تو را صلا گوید</p><p>چو سینه شیر دهد شیره هم تواند داد</p><p>ز سینه چشمه جاریش ماجرا گوید</p><p>چو مستتر شود آن روح خرقه باز شود</p><p>کلاه و سر بنهد ترک این قبا گوید</p><p>چو خون عقل خورد باده لاابالی وار</p><p>دهان گشاید و اسرار کبریا گوید</p><p>خموش باش که کس باورت نخواهد کرد</p><p>که مس بد نخورد آنچ کیمیا گوید</p><p>خبر ببر سوی تبریز مفخر آفاق</p><p>مگر که مدح تو را شمس دین ما گوید</p><h2><a id="poem-3552" href="https://ganjoor.net/moulavi/shams/ghazalsh/sh928">غزل شمارهٔ ۹۲۸</a></h2>
<p>هزار جان مقدس فدای روی تو باد</p><p>که در جهان چو تو خوبی کسی ندید و نزاد</p><p>هزار رحمت دیگر نثار آن عاشق</p><p>که او به دام هوای چو تو شهی افتاد</p><p>ز صورت تو حکایت کنند یا ز صفت</p><p>که هر یکی ز یکی خوبتر زهی بنیاد</p><p>دلم هزار گره داشت همچو رشته سحر</p><p>ز سحر چشم خوشت آن همه گره بگشاد</p><p>بلندبین ز تو گشتست هر دو دیده عشق</p><p>ببین تو قوت شاگرد و حکمت استاد</p><p>نشسته‌ایم دل و عشق و کالبد پیشت</p><p>یکی خراب و یکی مست وان دگر دلشاد</p><p>به حکم تست بگریانی و بخندانی</p><p>همه چو شاخ درختیم و عشق تو چون باد</p><p>به باد عشق تو زردیم هم بدان سبزیم</p><p>تو راست جمله ولایت تو راست جمله مراد</p><p>کلوخ و سنگ چه داند بهار را چه اثر</p><p>بهار را ز چمن پرس و سنبل و شمشاد</p><p>درخت را ز برون سوی باد گرداند</p><p>درخت دل را باد اندرونست یعنی یاد</p><p>به زیر سایه زلفت دلم چه خوش خفته‌ست</p><p>خراب و مست و لطیف و خوش و کش و آزاد</p><p>چو غیرت تو دلم را ز خواب بجهانید</p><p>خمار خیزد و فریاد دردهد فریاد</p><p>ولی چو مست کنی مر مرا غلط گردم</p><p>گمان برم که امیرم چرا شوم منقاد</p><p>به وقت درد بگوییم کای تو و همه تو</p><p>چو درد رفت حجابی میان ما بنهاد</p><p>در آن زمان که کند عقل عاقبت بینی</p><p>ندا ز عشق برآید که هرچ بادا باد</p><h2><a id="poem-3553" href="https://ganjoor.net/moulavi/shams/ghazalsh/sh929">غزل شمارهٔ ۹۲۹</a></h2>
<p>ز عشق آن رخ خوب تو ای اصول مراد</p><p>هر آن که توبه کند توبه‌اش قبول مباد</p><p>هزار شکر و هزاران سپاس یزدان را</p><p>که عشق تو به جهان پر و بال بازگشاد</p><p>در آرزوی صباح جمال تو عمری</p><p>جهان پیر همی‌خواند هر سحر اوراد</p><p>برادری بنمودی شهنشهی کردی</p><p>چه داد ماند که آن حسن و خوبی تو نداد</p><p>شنیده‌ایم که یوسف نخفت شب ده سال</p><p>برادران را از حق بخواست آن شه زاد</p><p>که ای خدای اگر عفوشان کنی کردی</p><p>وگر نه درفکنم صد فغان در این بنیاد</p><p>مگیر یا رب از ایشان که بس پشیمانند</p><p>از آن گناه کز ایشان به ناگهان افتاد</p><p>دو پای یوسف آماس کرد از شبخیز</p><p>به درد آمد چشمش ز گریه و فریاد</p><p>غریو در ملکوت و فرشتگان افتاد</p><p>که بهر لطف بجوشید و بندها بگشاد</p><p>رسید چارده خلعت که هر چهارده تان</p><p>پیمبرید و رسولید و سرور عباد</p><p>چنین بود شب و روز اجتهاد پیران را</p><p>که خلق را برهانند از عذاب و فساد</p><p>کنند کار کسی را تمام و برگذرند</p><p>که جز خدای نداند زهی کریم و جواد</p><p>چو خضر سوی بحار ایلیاس در خشکی</p><p>برای گم شدگان می‌کنند استمداد</p><p>دهند گنج روان و برند رنج روان</p><p>دهند خلعت اطلس برون کنند لباد</p><p>بس است باقی این را بگویمت فردا</p><p>شب ار چه ماه بود نیست بی‌ظلام و سواد</p><h2><a id="poem-3554" href="https://ganjoor.net/moulavi/shams/ghazalsh/sh930">غزل شمارهٔ ۹۳۰</a></h2>
<p>سپاس و شکر خدا را که بندها بگشاد</p><p>میان به شکر چو بستیم بند ما بگشاد</p><p>به جان رسید فلک از دعا و ناله من</p><p>فلک دهان خود اندر ره دعا بگشاد</p><p>ز بس که سینه ما سوخت در وفا جستن</p><p>ز شرم ما عرق از صورت وفا بگشاد</p><p>ادیم روی سهیلیم هر کجا بنمود</p><p>غلام چشمه عشقیم هر کجا بگشاد</p><p>پس دریچه دل صد در نهانی بود</p><p>که بسته بود خدا بنده خدا بگشاد</p><p>در این سرا که دو قندیل ماه و خورشیدست</p><p>خدا ز جانب دل روزن سرا بگشاد</p><p>الست گفت حق و جان‌ها بلی گفتند</p><p>برای صدق بلی حق ره بلا بگشاد</p><h2><a id="poem-3555" href="https://ganjoor.net/moulavi/shams/ghazalsh/sh931">غزل شمارهٔ ۹۳۱</a></h2>
<p>مها به دل نظری کن که دل تو را دارد</p><p>به روز و شب به مراعاتت اقتضا دارد</p><p>ز شادی و ز فرح در جهان نمی‌گنجد</p><p>دلی که چون تو دلارام خوش لقا دارد</p><p>ز آفتاب تو آن را که پشت گرم شود</p><p>چرا دلیر نباشد حذر چرا دارد</p><p>ز بهر شادی توست ار دلم غمی دارد</p><p>ز دست و کیسه توست ار کفم سخا دارد</p><p>خیال خوب تو چون وحشیان ز من برمد</p><p>که صورتیست تن بنده دست و پا دارد</p><p>مرا و صد چو مرا آن خیال بی‌صورت</p><p>ز نقش سیر کند عاشق فنا دارد</p><p>برهنه خلعت خورشید پوشد و گوید</p><p>خنک کسی که ز زربفت او قبا دارد</p><p>تنی که تابش خورشید جان بر او آید</p><p>گمان مبر که سر سایه هما دارد</p><p>بدانک موسی فرعون کش در این شهرست</p><p>عصاش را تو نبینی ولی عصا دارد</p><p>همی‌رسد به عنان‌های آسمان دستش</p><p>که اصبع دل او خاتم وفا دارد</p><p>غمش جفا نکند ور کند حلالش باد</p><p>به هر چه آب کند تشنه صد رضا دارد</p><p>فزون از آن نبود کش کشد به استسقا</p><p>در آن زمان دل و جان عاشق سقا دارد</p><p>اگر صبا شکند یک دو شاخ اندر باغ</p><p>نه هر چه دارد آن باغ از صبا دارد</p><p>شراب عشق چو خوردی شنو صلای کباب</p><p>ز مقبلی که دلش داغ انبیا دارد</p><p>زمین ببسته دهان تاسه مه که می‌داند</p><p>که هر زمین به درون در نهان چه‌ها دارد</p><p>بهار که بنماید زمین نیشکرت</p><p>از آن زمین به درون ماش و لوبیا دارد</p><p>چرا چو دال دعا در دعا نمی‌خمد</p><p>کسی که از کرمش قبله دعا دارد</p><p>چو پشت کرد به خورشید او نمازی نیست</p><p>از آنک سایه خود پیش و مقتدا دارد</p><p>خموش کن خبر من صمت نجا بشنو</p><p>اگر رقیب سخن جوی ما روا دارد</p><h2><a id="poem-3556" href="https://ganjoor.net/moulavi/shams/ghazalsh/sh932">غزل شمارهٔ ۹۳۲</a></h2>
<p>مها به دل نظری کن که دل تو را دارد</p><p>که روز و شب به مراعاتت اقتضا دارد</p><p>ز شادی و ز فرح در جهان نمی‌گنجد</p><p>که چون تو یار دلارام خوش لقا دارد</p><p>همی‌رسد به گریبان آسمان دستش</p><p>که او چو سایه ز ماه تو مقتدا دارد</p><p>به آفتاب تو آن را که پشت گرم شود</p><p>چرا دلیر نباشد حذر چرا دارد</p><p>چرا به پنجه کمرگاه کوه را نکشد</p><p>کسی که ز اطلس عشق خوشت قبا دارد</p><p>تو خود جفا نکنی ور کنی جفا بر دل</p><p>بکن بکن که به کردار تو رضا دارد</p><p>چرا نباشد راضی بدان جفای لطیف</p><p>که او طراوت آب و دم صبا دارد</p><p>در آتش غم تو همچو عود عطاریست</p><p>دل شریف که او داغ انبیا دارد</p><p>خمش خمش که سخن آفرین معنی بخش</p><p>برون گفت سخن‌های جان فزا دارد</p><h2><a id="poem-3557" href="https://ganjoor.net/moulavi/shams/ghazalsh/sh933">غزل شمارهٔ ۹۳۳</a></h2>
<p>میان باغ گل سرخ‌های و هو دارد</p><p>که بو کنید دهان مرا چه بو دارد</p><p>به باغ خود همه مستند لیک نی چون گل</p><p>که هر یکی به قدح خورد و او سبو دارد</p><p>چو سال سال نشاطست و روز روز طرب</p><p>خنک مرا و کسی را که عیش خو دارد</p><p>چرا مقیم نباشد چو ما به مجلس گل</p><p>کسی که ساقی باقی ماه رو دارد</p><p>به باغ جمله شراب خدای می‌نوشند</p><p>در آن میانه کسی نیست کو گلو دارد</p><p>عجایبند درختانش بکر و آبستن</p><p>چو مریمی که نه معشوقه و نه شو دارد</p><p>هزار بار چمن را بسوخت و بازآراست</p><p>چه عشق دارد با ما چه جست و جو دارد</p><p>وجود ما و وجود چمن بدو زنده‌ست</p><p>زهی وجود لطیف و ظریف کو دارد</p><p>چراست خار سلحدار و ابر روی ترش</p><p>ز رشک آن که گل سرخ صد عدو دارد</p><p>چو آینه‌ست و ترازو خموش و گویا یار</p><p>ز من رمیده که او خوی گفت و گو دارد</p><h2><a id="poem-3558" href="https://ganjoor.net/moulavi/shams/ghazalsh/sh934">غزل شمارهٔ ۹۳۴</a></h2>
<p>میان باغ گل سرخ‌های و هو دارد</p><p>که بو کنید دهان مرا چه بو دارد</p><p>به باغ خود همه مستند لیک نی چون گل</p><p>که هر یکی به قدح خورد و او سبو دارد</p><p>چو سال سال نشاطست و روز روز طرب</p><p>خنک مرا و کسی را که عیش خو دارد</p><p>چرا مقیم نباشد چو ما به مجلس گل</p><p>کسی که ساقی باقی ماه رو دارد</p><p>هزار جان مقدس فدای آن جانی</p><p>که او به مجلس ما امر اشربوا دارد</p><p>سؤال کردم گل را که بر کی می‌خندی</p><p>جواب داد بر آن زشت کو دو شو دارد</p><p>هزار بار خزان کرد نوبهار تو را</p><p>چه عشق دارد با ما چه جست و جو دارد</p><p>پیاله‌ای به من آورد گل که باده خوری</p><p>خورم چرا نخورم بنده هم گلو دارد</p><p>چه حاجتیست گلو باده خدایی را</p><p>که ذره ذره همه نقل و می از او دارد</p><p>عجب که خار چه بدمست و تیز و روترشست</p><p>ز رشک آنک گل و لاله صد عدو دارد</p><p>به طور موسی بنگر که از شراب گزاف</p><p>دهان ندارد و اشکم چهارسو دارد</p><p>به مستیان درختان نگر به فصل بهار</p><p>شکوفه کرده که در شرب می غلو دارد</p><h2><a id="poem-3559" href="https://ganjoor.net/moulavi/shams/ghazalsh/sh935">غزل شمارهٔ ۹۳۵</a></h2>
<p>مکن مکن که پشیمان شوی و بد باشد</p><p>که بی‌عنایت جان باغ چون لحد باشد</p><p>چه ریشه برکنی از غصه و پشیمانی</p><p>چو ریش عقل تو در دست کالبد باشد</p><p>بکن مجاهده با نفس و جنگ ریشاریش</p><p>که صلح را ز چنین جنگ‌ها مدد باشد</p><p>وگر گریز کنی همچو آهو از کف شیر</p><p>ز تو گریزد آن ماه بر اسد باشد</p><p>نه گوش تو سخن یار مهربان شنود</p><p>نه پیش چشم تو دلدار سروقد باشد</p><p>نشین به کشتی روح و بگیر دامن نوح</p><p>به بحر عشق که هر لحظه جزر و مد باشد</p><p>گذر ز ناز و ملولی که ناز آن تو نیست</p><p>که آن وظیفه آن یار ماه خد باشد</p><p>چه ظلم کردم بر حسن او که مه گفتم</p><p>صد آفتاب و فلک را بر او حسد باشد</p><p>خموش باش و مگو ریگ را شمار مکن</p><p>شمار چون کنی آن را که بی‌عدد باشد</p><h2><a id="poem-3560" href="https://ganjoor.net/moulavi/shams/ghazalsh/sh936">غزل شمارهٔ ۹۳۶</a></h2>
<p>مرا عقیق تو باید شکر چه سود کند</p><p>مرا جمال تو باید قمر چه سود کند</p><p>چو مست چشم تو نبود شراب را چه طرب</p><p>چو همرهم تو نباشی سفر چه سود کند</p><p>مرا زکات تو باید خزینه را چه کنم</p><p>مرا میان تو باید کمر چه سود کند</p><p>چو یوسفم تو نباشی مرا به مصر چه کار</p><p>چو رفت سایه سلطان حشر چه سود کند</p><p>چو آفتاب تو نبود ز آفتاب چه نور</p><p>چو منظرم تو نباشی نظر چه سود کند</p><p>لقای تو چو نباشد بقای عمر چه سود</p><p>پناه تو چو نباشد سپر چه سود کند</p><p>شبم چو روز قیامت دراز گشت ولی</p><p>دلم سحور تو خواهد سحر چه سود کند</p><p>شبی که ماه نباشد ستارگان چه زنند</p><p>چو مرغ را نبود سر دو پر چه سود کند</p><p>چو زور و زهره نباشد سلاح و اسب چه سود</p><p>چو دل دلی ننماید جگر چه سود کند</p><p>چو روح من تو نباشی ز روح ریح چه سود</p><p>بصیرتم چو نبخشی بصر چه سود کند</p><p>مرا به جز نظر تو نبود و نیست هنر</p><p>عنایتت چو نباشد هنر چه سود کند</p><p>جهان مثال درختست برگ و میوه ز توست</p><p>چو برگ و میوه نباشد شجر چه سود کند</p><p>گذر کن از بشریت فرشته باش دلا</p><p>فرشتگی چو نباشد بشر چه سود کند</p><p>خبر چو محرم او نیست بی‌خبر شو و مست</p><p>چو مخبرش تو نباشی خبر چه سود کند</p><p>ز شمس مفخر تبریز آنک نور نیافت</p><p>وجود تیره او را دگر چه سود کند</p><h2><a id="poem-3561" href="https://ganjoor.net/moulavi/shams/ghazalsh/sh937">غزل شمارهٔ ۹۳۷</a></h2>
<p>فراغتی دهدم عشق تو ز خویشاوند</p><p>از آنک عشق تو بنیاد عافیت برکند</p><p>از آنک عشق نخواهد به جز خرابی کار</p><p>از آنک عشق نگیرد ز هیچ آفت پند</p><p>چه جای مال و چه نام نکو و حرمت و بوش</p><p>چه خان و مان و سلامت چه اهل و یا فرزند</p><p>که جان عاشق چون تیغ عشق برباید</p><p>هزار جان مقدس به شکر آن بنهند</p><p>هوای عشق تو و آن گاه خوف ویرانی</p><p>تو کیسه بسته و آن گاه عشق آن لب قند</p><p>سرک فروکش و کنج سلامتی بنشین</p><p>ز دست کوته ناید هوای سرو بلند</p><p>برو ز عشق نبردی تو بوی در همه عمر</p><p>نه عشق داری عقلیست این به خود خرسند</p><p>چه صبر کردن و دامن ز فتنه بربودن</p><p>نشسته تا که چه آید ز چرخ روزی چند</p><p>درآمد آتش عشق و بسوخت هر چه جز اوست</p><p>چو جمله سوخته شد شاد شین و خوش می‌خند</p><p>و خاصه عشق کسی کز الست تا به کنون</p><p>نبوده است چنو خود به حرمت پیوند</p><p>اگر تو گویی دیدم ورا برای خدا</p><p>گشای دیده دیگر و این دو را بربند</p><p>کز این نظر دو هزاران هزار چون من و تو</p><p>به هر دو عالم دایم هلاک و کور شدند</p><p>اگر به دیده من غیر آن جمال آید</p><p>بکنده باد مرا هر دو دیده‌ها به کلند</p><p>بصیرت همه مردان مرد عاجز شد</p><p>کجا رسد به جمال و جلال شاه لوند</p><p>دریغ پرده هستی خدای برکندی</p><p>چنانک آن در خیبر علی حیدر کند</p><p>که تا بدیدی دیده که پنج نوبت او</p><p>هزار ساله از آن سو که گفته شد بزنند</p><h2><a id="poem-3562" href="https://ganjoor.net/moulavi/shams/ghazalsh/sh938">غزل شمارهٔ ۹۳۸</a></h2>
<p>سخن به نزد سخندان بزرگوار بود</p><p>ز آسمان سخن آمد سخن نه خوار بود</p><p>سخن چو نیک نگویی هزار نیست یکی</p><p>سخن چو نیکو گویی یکی هزار بود</p><p>سخن ز پرده برون آید آن گهش بینی</p><p>که او صفات خداوند کردگار بود</p><p>سخن چو روی نماید خدای رشک برد</p><p>خنک کسی که به گفتار رازدار بود</p><p>ز عرش تا به ثری ذره ذره گویااند</p><p>که داند آنک به ادراک عرش وار بود</p><p>سخن ز علم خدا و عمل خدای کند</p><p>وگر ز ما طلبی کار کار کار بود</p><p>چو مرغکان ابابیل لشکری شکنند</p><p>به پیش لشکر پنهان چه کارزار بود</p><p>چو پشه سر شاهی برد که نمرودست</p><p>یقین شود که نهان در سلاحدار بود</p><p>چو یک سواره مه را سپر دو نیم شود</p><p>سنان دیده احمد چه دلگذار بود</p><p>تو صورتی طلبی زین سخن که دست نهی</p><p>دهم به دست تو گر دست دستیار بود</p><h2><a id="poem-3563" href="https://ganjoor.net/moulavi/shams/ghazalsh/sh939">غزل شمارهٔ ۹۳۹</a></h2>
<p>به پیش تو چه زند جان و جان کدام بود</p><p>که جان تویی و دگر جمله نقش و نام بود</p><p>اگر چه ماه به ده دست روی خود شوید</p><p>چه زهره دارد کان چهره را غلام بود</p><p>اگر چه عاشقی و عشق بهترین کار است</p><p>بدانک بی‌رخ معشوق ما حرام بود</p><p>به جان عشق که تا هر دو جان نیامیزد</p><p>جداییست و ملاقات بی‌نظام بود</p><p>شراب لطف خداوند را کرانی نیست</p><p>وگر کرانه نماید قصور جام بود</p><p>به قدر روزنه افتد به خانه نور قمر</p><p>اگر به مشرق و مغرب ضیاش عام بود</p><p>تو جام هستی خود را برو قوامی ده</p><p>که آن شراب قدیمست و باقوام بود</p><p>هزار جان طلبید و یکی ببردم پیش</p><p>بگفت باقی گفتم بهل که وام بود</p><p>رفیق گشته دو چشمش میان خوف و رجا</p><p>برای پختن هر عاشقی که خام بود</p><p>هزار خانه به تاراج برد و خوش قنقیست</p><p>سلامتی همه تاراج آن سلام بود</p><p>درون خانه بود نقش‌ها نه آن نقاش</p><p>به سوی بام نگر کان قمر به بام بود</p><p>رسید مژده به شامست شمس تبریزی</p><p>چه صبح‌ها که نماید اگر به شام بود</p><h2><a id="poem-3564" href="https://ganjoor.net/moulavi/shams/ghazalsh/sh940">غزل شمارهٔ ۹۴۰</a></h2>
<p>ربود عشق تو تسبیح و داد بیت و سرود</p><p>بسی بکردم لاحول و توبه دل نشنود</p><p>غزل سرا شدم از دست عشق و دست زنان</p><p>بسوخت عشق تو ناموس و شرم و هر چم بود</p><p>عفیف و زاهد و ثابت قدم بدم چون کوه</p><p>کدام کوه که باد توش چو که نربود</p><p>اگر کهم هم از آواز تو صدا دارم</p><p>وگر کهم همه در آتش توم که دود</p><p>وجود تو چو بدیدم شدم ز شرم عدم</p><p>ز عشق این عدم آمد جهان جان به وجود</p><p>به هر کجا عدم آید وجود کم گردد</p><p>زهی عدم که چو آمد از او وجود افزود</p><p>فلک کبود و زمین همچو کور راه نشین</p><p>کسی که ماه تو بیند رهد ز کور و کبود</p><p>مثال جان بزرگی نهان به جسم جهان</p><p>مثال احمد مرسل میان گبر و جهود</p><p>ستایشت به حقیقت ستایش خویش است</p><p>که آفتاب ستا چشم خویش را بستود</p><p>ستایش تو چو دریا زبان ما کشتی</p><p>روان مسافر دریا و عاقبت محمود</p><p>مرا عنایت دریا چو بخت بیدارست</p><p>مرا چه غم اگرم هست چشم خواب آلود</p><h2><a id="poem-3565" href="https://ganjoor.net/moulavi/shams/ghazalsh/sh941">غزل شمارهٔ ۹۴۱</a></h2>
<p>ز بعد خاک شدن یا زیان بود یا سود</p><p>به نقد خاک شوم بنگرم چه خواهد بود</p><p>به نقد خاک شدن کار عاشقان باشد</p><p>که راه بند شکستن خدایشان بنمود</p><p>به امر موتوا من قبل ان تموتوا ما</p><p>کنیم همچو محمد غزای نفس جهود</p><p>جهود و مشرک و ترسا نتیجه نفس است</p><p>ز پشک باشد دود خبیث نی از عود</p><p>شود دمی همه خاک و شود دمی همه آب</p><p>شود دمی همه آتش شود دمی همه دود</p><p>شود دمی همه یار و شود دمی همه غار</p><p>شود دمی همه تار و شود دمی همه پود</p><p>به پیش خلق نشسته هزار نقش شود</p><p>ولیک در نظر تو نه کم شود نه فزود</p><p>به پیش چشم محمد بهشت و دوزخ عین</p><p>به پیش چشم دگر کس مستر و مغمود</p><p>مذللست قطوف بهشت بر احمد</p><p>که کرد دست دراز و از آن بخواست ربود</p><p>که تا دهد به صحابه ولیک آن بگداخت</p><p>شد آب در کفش ایرا نبود وقت نمود</p><h2><a id="poem-3566" href="https://ganjoor.net/moulavi/shams/ghazalsh/sh942">غزل شمارهٔ ۹۴۲</a></h2>
<p>اگر مرا تو نخواهی دلم تو را خواهد</p><p>تو هم به صلح گرایی اگر خدا خواهد</p><p>هزار عاشق داری تو را به جان جویان</p><p>که تا سعادت و دولت ز ما که را خواهد</p><p>ز عشق عاشق درویش خلق در عجبند</p><p>که آنچ رشک شهانست او چرا خواهد</p><p>عجب نباشد اگر مرده‌ای بجوید جان</p><p>و یا گیاه بپژمرده‌ای صبا خواهد</p><p>و یا دو دیده کور از خدا بصر جوید</p><p>و یا گرسنه ده ساله‌ای نوا خواهد</p><p>همه دعا شده‌ام من ز بس دعا کردن</p><p>که هر که بیند رویم ز من دعا خواهد</p><p>ولی به چشم تو من رنگ کافران دارم</p><p>که چشم خیره کشت بیندم غزا خواهد</p><p>اگر مرا نکشد هجر تو ز من بحلست</p><p>اسیر کشته ز غازی چه خونبها خواهد</p><p>سلام و خدمت کردم بگفتیم چونی</p><p>چنان بود مس مسکین که کیمیا خواهد</p><p>چنان برآید صورت که بست صورتگر</p><p>چنان بود تن خسته کیش دوا خواهد</p><p>ز آفتاب مزن گفت و گوی چون سایه</p><p>ز سایه ذره گریزد همه ضیا خواهد</p><p>زهی سخاوت و ایثار شمس تبریزی</p><p>که شمس گنبد خضرا از او عطا خواهد</p><h2><a id="poem-3567" href="https://ganjoor.net/moulavi/shams/ghazalsh/sh943">غزل شمارهٔ ۹۴۳</a></h2>
<p>نماز شام چو خورشید در غروب آید</p><p>ببندد این ره حس راه غیب بگشاید</p><p>به پیش درکند ارواح را فرشته خواب</p><p>به شیوه گله بانی که گله را پاید</p><p>به لامکان به سوی مرغزار روحانی</p><p>چه شهرها و چه روضاتشان که بنماید</p><p>هزار صورت و شخص عجب ببیند روح</p><p>چو خواب نقش جهان را از او فروساید</p><p>هماره گویی جان خود مقیم آن جا بود</p><p>نه یاد این کند و نی ملالش افزاید</p><p>ز بار و رخت که این جا بر آن همی‌لرزید</p><p>دلش چنان برهد که غمیش نگزاید</p><h2><a id="poem-3568" href="https://ganjoor.net/moulavi/shams/ghazalsh/sh944">غزل شمارهٔ ۹۴۴</a></h2>
<p>به باغ بلبل از این پس نوای ما گوید</p><p>حدیث عشق شکرریز جان فزا گوید</p><p>اگر ز رنگ رخ یار ما خبر دارد</p><p>ز لاله زار و ز نسرین و گل چرا گوید</p><p>ز راه غیرت گوید که تا بپوشاند</p><p>رها کند سر چشمه حدیث پا گوید</p><p>که پاره پاره به تدریج ذره که گردد</p><p>فنا شود که اگر تند و بر ولا گوید</p><p>کهی که ذره بود پیش او دو صد که قاف</p><p>دوان دوان شود آن دم که او بیا گوید</p><p>چو گوش کوه شنید آن بیای فرخ او</p><p>به سر بیاید و لبیک را دو تا گوید</p><p>به حق گلشن اقبال کاندر او مستی</p><p>چو گل خموش که تا بلبلت ثنا گوید</p><h2><a id="poem-3569" href="https://ganjoor.net/moulavi/shams/ghazalsh/sh945">غزل شمارهٔ ۹۴۵</a></h2>
<p>ندا رسید به جان‌ها که چند می‌پایید</p><p>به سوی خانه اصلی خویش بازآیید</p><p>چو قاف قربت ما زاد و بود اصل شماست</p><p>به کوه قاف بپرید خوش چو عنقایید</p><p>ز آب و گل چو چنین کنده ایست بر پاتان</p><p>بجهد کنده ز پا پاره پاره بگشایید</p><p>سفر کنید از این غربت و به خانه روید</p><p>از این فراق ملولیم عزم فرمایید</p><p>به دوغ گنده و آب چه و بیابان‌ها</p><p>حیات خویش به بیهوده چند فرسایید</p><p>خدای پر شما را ز جهد ساخته است</p><p>چو زنده‌اید بجنبید و جهد بنمایید</p><p>به کاهلی پر و بال امید می‌پوسد</p><p>چو پر و بال بریزد دگر چه را شایید</p><p>از این خلاص ملولید و قعر این چه نی</p><p>هلا مبارک در قعر چاه می‌پایید</p><p>ندای فاعتبروا بشنوید اولوالابصار</p><p>نه کودکیت سر آستین چه می‌خایید</p><p>خود اعتبار چه باشد به جز ز جو جستن</p><p>هلا ز جو بجهید آن طرف چو برنایید</p><p>درون هاون شهوت چه آب می‌کوبید</p><p>چو آبتان نبود باد لاف پیمایید</p><p>حطام خواند خدا این حشیش دنیا را</p><p>در این حشیش چو حیوان چه ژاژ می‌خایید</p><p>هلا که باده بیامد ز خم برون آیید</p><p>پی قطایف و پالوده تن بپالایید</p><p>هلا که شاهد جان آینه همی‌جوید</p><p>به صیقل آینه‌ها را ز زنگ بزدایید</p><p>نمی‌هلند که مخلص بگویم این‌ها را</p><p>ز اصل چشمه بجویید آن چو جویایید</p><h2><a id="poem-3570" href="https://ganjoor.net/moulavi/shams/ghazalsh/sh946">غزل شمارهٔ ۹۴۶</a></h2>
<p>میان باغ گل سرخ‌های و هو دارد</p><p>که بو کنید دهان مرا چه بو دارد</p><p>پیاله‌ای به من آورد لاله که بخوری</p><p>خورم چرا نخورم بنده هم گلو دارد</p><p>گلو چه حاجت می‌نوش بی‌گلو و دهان</p><p>رحیق غیب که طعم سقا همو دارد</p><p>چو سال سال نشاطست و روز روز طرب</p><p>خنک مرا و کسی را که عیش خو دارد</p><p>چرا مقیم نباشد چو ما به مجلس گل</p><p>کسی که ساقی باقی ماه رو دارد</p><p>به آفتاب جلالت که ذره ذره عشق</p><p>نهان به زیر قبا ساغر و کدو دارد</p><p>سؤال کردم از گل که بر که می‌خندی</p><p>جواب داد بدان زشت کو دو شو دارد</p><p>غلام کور که او را دو خواجه می‌باید</p><p>چو سگ همیشه مقام او میان کو دارد</p><p>سؤال کردم از خار کاین سلاح تو چیست</p><p>جواب داد که گلزار صد عدو دارد</p><p>هزار بار چمن را بسوخت و بازآراست</p><p>چه عشق دارد با ما چه جست و جو دارد</p><p>ز شمس مفخر تبریز پرس کاین از چیست</p><p>وگر چه دفع دهد دم مخور که او دارد</p><h2><a id="poem-3571" href="https://ganjoor.net/moulavi/shams/ghazalsh/sh947">غزل شمارهٔ ۹۴۷</a></h2>
<p>مخسب شب که شبی صد هزار جان ارزد</p><p>که شب ببخشد آن بدر بدره بی‌حد</p><p>به آسمان جهان هر شبی فرود آید</p><p>برای هر متظلم سپاه فضل احد</p><p>خدای گفت قم اللیل و از گزاف نگفت</p><p>ز شب رویست فرو قد زهره و فرقد</p><p>ز دود شب پزی ای خام ز آتش موسی</p><p>مداد شب دهد آن خامه را ز علم مدد</p><p>بگیر لیلی شب را کنار ای مجنون</p><p>شبست خلوت توحید و روز شرک و عدد</p><p>شبست لیلی و روزست در پیش مجنون</p><p>که نور عقل سحر را به جعد خویش کشد</p><p>بدانک آب حیات اندرون تاریکیست</p><p>چه ماهیی که ره آب بسته‌ای بر خود</p><p>به دیبه سیه این کعبه را لباسی ساخت</p><p>که اوست پشت مطیعان و اوستشان مسند</p><p>درون کعبه شب یک نماز صد باشد</p><p>ز بهر خواب ندارد کسی چنین معبد</p><p>شکست جمله بتان را شب و بماند خدا</p><p>که نیست در کرم او را قرین و کفو احد</p><p>خمش که شعر کسادست و جهل از آن اکسد</p><p>چه زاهدی تو در این علم و در تو علم ازهد</p><h2><a id="poem-3572" href="https://ganjoor.net/moulavi/shams/ghazalsh/sh948">غزل شمارهٔ ۹۴۸</a></h2>
<p>کسی خراب خرابات و مست می‌باشد</p><p>از او عمارت ایمان و خیر کی باشد</p><p>یکی وجود چو آتش بود نباشد آب</p><p>محال باشد یک مه بهار و دی باشد</p><p>منم خراب خرابات و مست طاعت حق</p><p>درون شهر معظم ز نیک و بی‌باشد</p><p>عمارتیست خراباتیان شهر مرا</p><p>که خانه‌هاش نهان در زمین چو ری باشد</p><p>شکوفه‌هاست درختان زهد را ز شراب</p><p>نه آن شراب که اشکوفه‌هاش قی باشد</p><p>چو هست و نیست مرا دید چشم معتزلی</p><p>بگفت دیدم معدوم را که شیء باشد</p><p>به سایه‌ها و به خورشید شمس تبریزی</p><p>که بی‌مکان و زمان آفتاب و فی باشد</p><h2><a id="poem-3573" href="https://ganjoor.net/moulavi/shams/ghazalsh/sh949">غزل شمارهٔ ۹۴۹</a></h2>
<p>مرا وصال تو باید صبا چه سود کند</p><p>چو من زمین تو گشتم سما چه سود کند</p><p>ایا بتان شکرلب چو روی شه دیدم</p><p>مرا جمال و کمال شما چه سود کند</p><p>دلم نماند و گدازید چون شکر در آب</p><p>جمال ماه رخ دلربا چه سود کند</p><p>فلک ببست میان مرا ز فضل کمر</p><p>ولیک بی‌شه شهره قبا چه سود کند</p><p>هزار حیله کنم من دغا و شیوه عشق</p><p>چو شه حریف نباشد دغا چه سود کند</p><p>مرا بقا و فنا از برای خدمت اوست</p><p>مرا چو آن نبود این بقا چه سود کند</p><p>سقا و آب برای حرارت جگرست</p><p>جگر چو خون شد ای دل سقا چه سود کند</p><p>فلک به ناله شد از بس دعا و زاری من</p><p>چو بخت یار نباشد دعا چه سود کند</p><p>مگو چنین تو چه دانی بلادریست نهان</p><p>خدای داند و بس کاین بلا چه سود کند</p><p>چو خونبهای تو ای دل هوای عشق ویست</p><p>مگو که کشته شدم خونبها چه سود کند</p><p>تو هان و هان به دل و دیده خاک این ره شو</p><p>چو خاک باشی باید علا چه سود کند</p><p>در آن فلک که شعاعات آفتاب دلست</p><p>هزار سایه و ظل هما چه سود کند</p><p>هما و سایه‌اش آن جا چو ظلمتی باشد</p><p>ز نور ظلمت غیر فنا چه سود کند</p><p>دلا تو چند زنی لاف از وفاداری</p><p>برو به بحر وفا این وفا چه سود کند</p><p>صفای باقی باید که بر رخت تابد</p><p>تو جندره زده گیر این صفا چه سود کند</p><p>چو کبر را بگذاری صفا ز حق یابی</p><p>بدانی آنگه کاین کبریا چه سود کند</p><p>برو به نزد خداوند شمس تبریزی</p><p>فقیر او شو جانا غنا چه سود کند</p><h2><a id="poem-3574" href="https://ganjoor.net/moulavi/shams/ghazalsh/sh950">غزل شمارهٔ ۹۵۰</a></h2>
<p>سپاس آن عدمی را که هست ما بربود</p><p>ز عشق آن عدم آمد جهان جان به وجود</p><p>به هر کجا عدم آید وجود کم گردد</p><p>زهی عدم که چو آمد از او وجود فزود</p><p>به سال‌ها بربودم من از عدم هستی</p><p>عدم به یک نظر آن جمله را ز من بربود</p><p>رهد ز خویش و ز پیش و ز جان مرگ اندیش</p><p>رهد ز خوف و رجا و رهد ز باد و ز بود</p><p>که وجود چو کاهست پیش باد عدم</p><p>کدام کوه که او را عدم چو که نربود</p><p>وجود چیست و عدم چیست کاه و که چه بود</p><p>شه ای عبارت از در برون ز بام فرود</p><h2><a id="poem-3575" href="https://ganjoor.net/moulavi/shams/ghazalsh/sh951">غزل شمارهٔ ۹۵۱</a></h2>
<p>هر آن نوی که رسد سوی تو قدید شود</p><p>چو آب پاک که در تن رود پلید شود</p><p>ز شیر دیو مزیدی مزید تو هم از اوست</p><p>که بایزید از این شیردان یزید شود</p><p>مرید خواند خداوند دیو وسوسه را</p><p>که هر که خورد دم او چو او مرید شود</p><p>چو مشرقست و چو مغرب مثال این دو جهان</p><p>بدین قریب شود مرد زان بعید شود</p><p>هر آن دلی که بشورید و قی شدش آن شیر</p><p>ز شورش و قی آن شیر بوسعید شود</p><p>هر آنک صدر رها کرد و خاک این در شد</p><p>هزار قفل گران را دلش کلید شود</p><p>ترش ترش تو به خسرو مگو که شیرین کو</p><p>پدید آید چون خواجه ناپدید شود</p><p>چو غوره رست ز خامی خویش شد شیرین</p><p>چو ماه روزه به پایان رسید عید شود</p><p>خموش آینه منمای در ولایت زنگ</p><p>نما به قیصر رومش که تا مرید شود</p><h2><a id="poem-3576" href="https://ganjoor.net/moulavi/shams/ghazalsh/sh952">غزل شمارهٔ ۹۵۲</a></h2>
<p>ز شمس دین طرب نوبهار بازآید</p><p>نشاط بلبله و سبزه زار بازآید</p><p>کرانه کرد دلم از نبیذ و از ساقی</p><p>چو وصل او بگشاید کنار بازآید</p><p>کبوتر دل من در شکار باز پرید</p><p>خنک زمانی کو از شکار بازآید</p><p>بگردد این رخ زردم چو صد هزار نگار</p><p>ز طبل دعوت من گر نگار بازآید</p><p>چو ملک حسن بر وی مهم قرار گرفت</p><p>بود که سوی دلم زو قرار بازآید</p><p>چو خارخار دلم می‌نشیند از هوسش</p><p>که گلشنش بر این خار خار بازآید</p><p>چو مهرها که شود محو نطع آن گوهر</p><p>دغای عشق چو خانه قمار بازآید</p><p>ز مستی‌اش چه گمان بردمی که بعد از می</p><p>ز هجر عربده کن آن خمار بازآید</p><p>از این خمار مرا نیست غم اگر روزی</p><p>به دستم آن قدح پرشرار بازآید</p><p>هزار چشمه حیوان چه در شمار آید</p><p>اگر از او لطف بی‌شمار بازآید</p><p>سؤال کردم رخ را که چند زر باشی</p><p>که جان من ز زری تو زار بازآید</p><p>مرا جواب چو زر داد من زرم دایم</p><p>مگر که سیمبر خوش عیار بازآید</p><p>بگفتمش چو بماندی تو زنده بی آن جان</p><p>چه عذر آری چون آن عذار بازآید</p><p>من آن ندانم دانم که آه از تبریز</p><p>کز آتشش ز دلم الحذار بازآید</p><h2><a id="poem-3577" href="https://ganjoor.net/moulavi/shams/ghazalsh/sh953">غزل شمارهٔ ۹۵۳</a></h2>
<p>سپیده دم بدمید و سپیده می‌ساید</p><p>که ویس روز رخ خویش را بیاراید</p><p>غلام روز دلم کو به جای صد سالست</p><p>سپیده چهره دل را به کار می‌ناید</p><p>سپیدی رخ این دل سپیدها بخشد</p><p>که طاس چرخ حواشیش را نپیماید</p><p>سپیده را چو فروشست شب به آب سیاه</p><p>رخ عجوزه دنیا ببین چه را شاید</p><p>بده عجوزه زراق را هزار طلاق</p><p>دم عجوزه جوانیت را بفرساید</p><p>بران تو دیو ز خود پیش از آنک دیو شوی</p><p>وگر نه من خمشم عن قریب بنماید</p><h2><a id="poem-3578" href="https://ganjoor.net/moulavi/shams/ghazalsh/sh954">غزل شمارهٔ ۹۵۴</a></h2>
<p>فزود آتش من آب را خبر ببرید</p><p>اسیر می‌بردم غم ز کافرم بخرید</p><p>خدای داد شما را یکی نظر که مپرس</p><p>اگر چه زان نظر این دم به سکر بی‌خبرید</p><p>طراز خلعت آن خوش نظر چو دیده شود</p><p>هزار جامه ز درد و دریغ و غم بدرید</p><p>ز دیده موی برست از دقیقه بینی‌ها</p><p>چرا به موی و به روی خوشش نمی‌نگرید</p><p>ز حرص خواجگی از بندگی چه محرومید</p><p>ز غورها همه پختید یا که کور و کرید</p><p>در آشنا عجمی وار منگرید چنین</p><p>فرشته‌اید به معنی اگر به تن بشرید</p><p>هزار حاجب و جاندار منتظر دارید</p><p>برای خدمتتان لیک در ره و سفرید</p><p>همی‌پرد به سوی آسمان روان شما</p><p>اگر چه زیر لحافید و هیچ می‌نپرید</p><p>همی‌چرد همه اجزای جان به روض صفات</p><p>از آن ریاض که رستید چون از آن نچرید</p><p>درخت مایه از آن یافت سبز و تر زان شد</p><p>زبون مایه چرایید چونک شیر نرید</p><p>هزار گونه کجا خستتان به زیر سجود</p><p>کجا نظر که بدانید تیغ یا سپرید</p><p>هزار حرف به بیگار گفتم و مقصود</p><p>به هر دمی ز چه شما خفیه تر چه بی‌هنرید</p><p>هنر چو بی‌هنری آمد اندر این درگاه</p><p>هنروران ز شادیت چون نه زین نفرید</p><p>همه حیات در اینست کاذبحوا بقره</p><p>چو عاشقان حیاتید چون پس بقرید</p><p>هزار شیر تو را بنده‌اند چه بود گاو</p><p>هزار تاج زر آمد چه در غم کمرید</p><p>چو شب خطیب تو ماهست بر چنین منبر</p><p>اگر نه فهم تباهست از چه در سمرید</p><p>کجا بلاغت ماه و کجا خیال سپاه</p><p>به مقنعه بمنازید چون کلاه ورید</p><p>بیافت کوزه زرین و آب بی‌حد خورد</p><p>خموش باش که تا ز آب هم شکم ندرید</p>
</body></html>