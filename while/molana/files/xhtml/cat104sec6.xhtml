<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر اول - بخش ۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8016" href="https://ganjoor.net/moulavi/masnavi/daftar1/sh124">بخش ۱۲۴ - در معنی آنک مرج البحرین یلتقیان بینهما برزخ لا یبغیان</a></h2>
<p>اهل نار و خلد را بین همدکان</p><p>در میانشان برزخ لایبغیان</p><p>اهل نار و اهل نور آمیخته</p><p>در میانشان کوه قاف انگیخته</p><p>همچو در کان خاک و زر کرد اختلاط</p><p>در میانشان صد بیابان و رباط</p><p>همچنانک عقد در در و شبه</p><p>مختلط چون میهمان یک‌شبه</p><p>بحر را نیمیش شیرین چون شکر</p><p>طعم شیرین رنگ روشن چون قمر</p><p>نیم دیگر تلخ همچون زهر مار</p><p>طعم تلخ و رنگ مظلم همچو قار</p><p>هر دو بر هم می‌زنند از تحت و اوج</p><p>بر مثال آب دریا موج موج</p><p>صورت بر هم زدن از جسم تنگ</p><p>اختلاط جانها در صلح و جنگ</p><p>موجهای صلح بر هم می‌زند</p><p>کینه‌ها از سینه‌ها بر می‌کند</p><p>موجهای جنگ بر شکل دگر</p><p>مهرها را می‌کند زیر و زبر</p><p>مهر تلخان را به شیرین می‌کشد</p><p>زانک اصل مهرها باشد رشد</p><p>قهر شیرین را به تلخی می‌برد</p><p>تلخ با شیرین کجا اندر خورد</p><p>تلخ و شیرین زین نظر ناید پدید</p><p>از دریچهٔ عاقبت دانند دید</p><p>چشم آخربین تواند دید راست</p><p>چشم آخُربین غرورست و خطاست</p><p>ای بسا شیرین که چون شکر بود</p><p>لیک زهر اندر شکر مضمر بود</p><p>آنک زیرکتر ببو بشناسدش</p><p>و آن دگر چون بر لب و دندان زدش</p><p>پس لبش ردش کند پیش از گلو</p><p>گرچه نعره می‌زند شیطان کلوا</p><p>و آن دگر را در گلو پیدا کند</p><p>و آن دگر را در بدن رسوا کند</p><p>وان دگر را در حدث سوزش دهد</p><p>ذوق آن زخم جگردوزش دهد</p><p>وان دگر را بعد ایام و شهور</p><p>وان دگر را بعد مرگ از قعر گور</p><p>ور دهندش مهلت اندر قعر گور</p><p>لابد آن پیدا شود یوم النشور</p><p>هر نبات و شکری را در جهان</p><p>مهلتی پیداست از دور زمان</p><p>سالها باید که اندر آفتاب</p><p>لعل یابد رنگ و رخشانی و تاب</p><p>باز تره در دو ماه اندر رسد</p><p>باز تا سالی گل احمر رسد</p><p>بهر این فرمود حق عز و جل</p><p>سورة الانعام در ذکر اجل</p><p>این شنیدی مو بمویت گوش باد</p><p>آب حیوانست خوردی نوش باد</p><p>آب حیوان خوان مخوان این را سخن</p><p>روح نو بین در تن حرف کهن</p><p>نکتهٔ دیگر تو بشنو ای رفیق</p><p>همچو جان او سخت پیدا و دقیق</p><p>در مقامی هست هم این زهر مار</p><p>از تصاریف خدایی خوش‌گوار</p><p>در مقامی زهر و در جایی دوا</p><p>در مقامی کفر و در جایی روا</p><p>گرچه آنجا او گزند جان بود</p><p>چون بدینجا در رسد درمان بود</p><p>آب در غوره ترش باشد ولیک</p><p>چون به انگوری رسد شیرین و نیک</p><p>باز در خم او شود تلخ و حرام</p><p>در مقام سرکگی نعم الادام</p><h2><a id="poem-8017" href="https://ganjoor.net/moulavi/masnavi/daftar1/sh125">بخش ۱۲۵ - در معنی آنک آنچ ولی کند مرید را نشاید گستاخی کردن و همان فعل کردن کی حلوا طبیب را زیان ندارد اما بیماران را زیان دارد و سرما و برف انگور را زیان ندارد اما غوره را زیان دارد کی در راهست کی لیغفرلک الله ما تقدم من ذنبک و ما تاخر</a></h2>
<p>گر ولی زهری خورد نوشی شود</p><p>ور خورد طالب سیه‌هوشی شود</p><p>رب هب لی از سلیمان آمدست</p><p>که مده غیر مرا این ملک دست</p><p>تو مکن با غیر من این لطف و جود</p><p>این حسد را ماند اما آن نبود</p><p>نکتهٔ لا ینبغی می‌خوان بجان</p><p>سر من بعدی ز بخل او مدان</p><p>بلک اندر ملک دید او صد خطر</p><p>موبمو ملک جهان بد بیم سر</p><p>بیم سر با بیم سر با بیم دین</p><p>امتحانی نیست ما را مثل این</p><p>پس سلیمان همتی باید که او</p><p>بگذرد زین صد هزاران رنگ و بو</p><p>با چنان قوت که او را بود هم</p><p>موج آن ملکش فرو می‌بست دم</p><p>چون برو بنشست زین اندوه گرد</p><p>بر همه شاهان عالم رحم کرد</p><p>شد شفیع و گفت این ملک و لوا</p><p>با کمالی ده که دادی مر مرا</p><p>هرکه را بدهی و بکنی آن کرم</p><p>او سلیمانست وانکس هم منم</p><p>او نباشد بعدی او باشد معی</p><p>خود معی چه بود منم بی‌مدعی</p><p>شرح این فرضست گفتن لیک من</p><p>باز می‌گردم به قصهٔ مرد و زن</p><h2><a id="poem-8018" href="https://ganjoor.net/moulavi/masnavi/daftar1/sh126">بخش ۱۲۶ - مخلص ماجرای عرب و جفت او</a></h2>
<p>ماجرای مرد و زن را مخلصی</p><p>باز می‌جوید درون مخلصی</p><p>ماجرای مرد و زن افتاد نقل</p><p>آن مثال نفس خود می‌دان و عقل</p><p>این زن و مردی که نفسست و خرد</p><p>نیک بایستست بهر نیک و بد</p><p>وین دو بایسته درین خاکی‌سرا</p><p>روز و شب در جنگ و اندر ماجرا</p><p>زن همی‌خواهد حویج خانگاه</p><p>یعنی آب رو و نان و خوان و جاه</p><p>نفس همچون زن پی چاره‌گری</p><p>گاه خاکی گاه جوید سروری</p><p>عقل خود زین فکرها آگاه نیست</p><p>در دماغش جز غم الله نیست</p><p>گرچه سر قصه این دانه‌ست و دام</p><p>صورت قصه شنو اکنون تمام</p><p>گر بیان معنوی کافی شدی</p><p>خلق عالم عاطل و باطل بدی</p><p>گر محبت فکرت و معنیستی</p><p>صورت روزه و نمازت نیستی</p><p>هدیه‌های دوستان با همدگر</p><p>نیست اندر دوستی الا صور</p><p>تا گواهی داده باشد هدیه‌ها</p><p>بر محبتهای مضمر در خفا</p><p>زانک احسانهای ظاهر شاهدند</p><p>بر محبتهای سر ای ارجمند</p><p>شاهدت گه راست باشد گه دروغ</p><p>مست گاهی از می و گاهی ز دوغ</p><p>دوغ خورده مستیی پیدا کند</p><p>های هوی و سرگرانیها کند</p><p>آن مرایی در صیام و در صلاست</p><p>تا گمان آید که او مست ولاست</p><p>حاصل افعال برونی دیگرست</p><p>تا نشان باشد بر آنچ مضمرست</p><p>یا رب این تمییز ده ما را بخواست</p><p>تا شناسیم آن نشان کژ ز راست</p><p>حس را تمییز دانی چون شود</p><p>آنک حس ینظر بنور الله بود</p><p>ور اثر نبود سبب هم مظهرست</p><p>همچو خویشی کز محبت مخبرست</p><p>نبود آنک نور حقش شد امام</p><p>مر اثر را یا سببها را غلام</p><p>یا محبت در درون شعله زند</p><p>زفت گردد وز اثر فارغ کند</p><p>حاجتش نبود پی اعلام مهر</p><p>چون محبت نور خود زد بر سپهر</p><p>هست تفصیلات تا گردد تمام</p><p>این سخن لیکن بجو تو والسلام</p><p>گرچه شد معنی درین صورت پدید</p><p>صورت از معنی غریبست و بعید</p><p>در دلالت همچو آبند و درخت</p><p>چون بماهیت روی دورند سخت</p><p>ترک ماهیات و خاصیات گو</p><p>شرح کن احوال آن دو ماه‌رو</p><h2><a id="poem-8019" href="https://ganjoor.net/moulavi/masnavi/daftar1/sh127">بخش ۱۲۷ - دل نهادن عرب بر التماس دلبر خویش و سوگند خوردن کی درین تسلیم مرا حیلتی و امتحانی نیست</a></h2>
<p>مرد گفت اکنون گذشتم از خلاف</p><p>حکم داری تیغ برکش از غلاف</p><p>هرچه گویی من ترا فرمان برم</p><p>در بد و نیک آمد آن ننگرم</p><p>در وجود تو شوم من منعدم</p><p>چون محبم حب یعمی و یصم</p><p>گفت زن آهنگ برم می‌کنی</p><p>یا بحیلت کشف سرم می‌کنی</p><p>گفت والله عالم السر الخفی</p><p>کافرید از خاک آدم را صفی</p><p>در سه گز قالب که دادش وا نمود</p><p>هر چه در الواح و در ارواح بود</p><p>تا ابد هرچه بود او پیش پیش</p><p>درس کرد از علم الاسماء خویش</p><p>تا ملک بی‌خود شد از تدریس او</p><p>قدس دیگر یافت از تقدیس او</p><p>آن گشادیشان کز آدم رو نمود</p><p>در گشاد آسمانهاشان نبود</p><p>در فراخی عرصهٔ آن پاک جان</p><p>تنگ آمد عرصهٔ هفت آسمان</p><p>گفت پیغامبر که حق فرموده است</p><p>من نگنجم هیچ در بالا و پست</p><p>در زمین و آسمان و عرش نیز</p><p>من نگنجم این یقین دان ای عزیز</p><p>در دل مؤمن بگنجم ای عجب</p><p>گر مرا جویی در آن دلها طلب</p><p>گفت ادخل فی عبادی تلتقی</p><p>جنة من رویتی یا متقی</p><p>عرش با آن نور با پهنای خویش</p><p>چون بدید آن را برفت از جای خویش</p><p>خود بزرگی عرش باشد بس مدید</p><p>لیک صورت کیست چون معنی رسید</p><p>هر ملک می‌گفت ما را پیش ازین</p><p>الفتی می‌بود بر روی زمین</p><p>تخم خدمت بر زمین می‌کاشتیم</p><p>زان تعلق ما عجب می‌داشتیم</p><p>کین تعلق چیست با این خاکمان</p><p>چون سرشت ما بدست از آسمان</p><p>الف ما انوار با ظلمات چیست</p><p>چون تواند نور با ظلمات زیست</p><p>آدما آن الف از بوی تو بود</p><p>زانک جسمت را زمین بد تار و پود</p><p>جسم خاکت را ازینجا بافتند</p><p>نور پاکت را درینجا یافتند</p><p>این که جان ما ز روحت یافتست</p><p>پیش پیش از خاک آن می‌تافتست</p><p>در زمین بودیم و غافل از زمین</p><p>غافل از گنجی که در وی بد دفین</p><p>چون سفر فرمود ما را زان مقام</p><p>تلخ شد ما را از آن تحویل کام</p><p>تا که حجتها همی گفتیم ما</p><p>که به جای ما کی آید ای خدا</p><p>نور این تسبیح و این تهلیل را</p><p>می‌فروشی بهر قال و قیل را</p><p>حکم حق گسترد بهر ما بساط</p><p>که بگویید ازطریق انبساط</p><p>هرچه آید بر زبانتان بی‌حذر</p><p>همچو طفلان یگانه با پدر</p><p>زانک این دمها چه گر نالایقست</p><p>رحمت من بر غضب هم سابقست</p><p>از پی اظهار این سبق ای ملک</p><p>در تو بنهم داعیهٔ اشکال و شک</p><p>تا بگویی و نگیرم بر تو من</p><p>منکر حلمم نیارد دم زدن</p><p>صد پدر صد مادر اندر حلم ما</p><p>هر نفس زاید در افتد در فنا</p><p>حلم ایشان کف بحر حلم ماست</p><p>کف رود آید ولی دریا بجاست</p><p>خود چه گویم پیش آن در این صدف</p><p>نیست الا کف کف کف کف</p><p>حق آن کف حق آن دریای صاف</p><p>کامتحانی نیست این گفت و نه لاف</p><p>از سر مهر و صفا است و خضوع</p><p>حق آنکس که بدو دارم رجوع</p><p>گر بپیشت امتحانست این هوس</p><p>امتحان را امتحان کن یک نفس</p><p>سر مپوشان تا پدید آید سرم</p><p>امر کن تو هر چه بر وی قادرم</p><p>دل مپوشان تا پدید آید دلم</p><p>تا قبول آرم هر آنچ قابلم</p><p>چون کنم در دست من چه چاره است</p><p>درنگر تا جان من چه کاره است</p><h2><a id="poem-8020" href="https://ganjoor.net/moulavi/masnavi/daftar1/sh128">بخش ۱۲۸ - تعیین کردن زن طریق طلب روزی کدخدای خود را و قبول کردن او</a></h2>
<p>گفت زن یک آفتابی تافتست</p><p>عالمی زو روشنایی یافتست</p><p>نایب رحمان خلیفهٔ کردگار</p><p>شهر بغدادست از وی چون بهار</p><p>گر بپیوندی بدان شه شه شوی</p><p>سوی هر ادبیر تا کی می‌روی</p><p>همنشینی با شهان چون کیمیاست</p><p>چون نظرشان کیمیایی خود کجاست</p><p>چشم احمد بر ابوبکری زده</p><p>او ز یک تصدیق صدیق آمده</p><p>گفت من شه را پذیرا چون شوم</p><p>بی بهانه سوی او من چون روم</p><p>نسبتی باید مرا یا حیلتی</p><p>هیچ پیشه راست شد بی‌آلتی</p><p>همچو مجنونی که بشنید از یکی</p><p>که مرض آمد به لیلی اندکی</p><p>گفت آوه بی بهانه چون روم</p><p>ور بمانم از عیادت چون شوم</p><p>لیتنی کنت طبیبا حاذقا</p><p>کنت امشی نحو لیلی سابقا</p><p>قل تعالوا گفت حق ما را بدان</p><p>تا بود شرم‌اشکنی ما را نشان</p><p>شب‌پران را گر نظر و آلت بدی</p><p>روزشان جولان و خوش حالت بدی</p><p>گفت چون شاه کرم میدان رود</p><p>عین هر بی‌آلتی آلت شود</p><p>زانک آلت دعوی است و هستی است</p><p>کار در بی‌آلتی و پستی است</p><p>گفت کی بی‌آلتی سودا کنم</p><p>تا نه من بی‌آلتی پیدا کنم</p><p>پس گواهی بایدم بر مفلسی</p><p>تا مرا رحمی کند شاه غنی</p><p>تو گواهی غیر گفت و گو و رنگ</p><p>وا نما تا رحم آرد شاه شنگ</p><p>کین گواهی که ز گفت و رنگ بد</p><p>نزد آن قاضی القضاة آن جرح شد</p><p>صدق می‌خواهد گواه حال او</p><p>تا بتابد نور او بی قال او</p><h2><a id="poem-8021" href="https://ganjoor.net/moulavi/masnavi/daftar1/sh129">بخش ۱۲۹ - هدیه بردن عرب سبوی آب باران از میان بادیه سوی بغداد به امیرالمؤمنین بر پنداشت آنک آنجا هم قحط آبست</a></h2>
<p>گفت زن صدق آن بود کز بود خویش</p><p>پاک برخیزی تو از مجهود خویش</p><p>آب بارانست ما را در سبو</p><p>ملکت و سرمایه و اسباب تو</p><p>این سبوی آب را بردار و رو</p><p>هدیه ساز و پیش شاهنشاه شو</p><p>گو که ما را غیر این اسباب نیست</p><p>در مفازه هیچ به زین آب نیست</p><p>گر خزینه‌ش پر متاع فاخرست</p><p>این چنین آبش نباشد نادرست</p><p>چیست آن کوزه تن محصور ما</p><p>اندرو آب حواس شور ما</p><p>ای خداوند این خم و کوزهٔ مرا</p><p>در پذیر از فضل الله اشتری</p><p>کوزه‌ای با پنج لولهٔ پنج حس</p><p>پاک دار این آب را از هر نجس</p><p>تا شود زین کوزه منفذ سوی بحر</p><p>تا بگیرد کوزهٔ من خوی بحر</p><p>تا چو هدیه پیش سلطانش بری</p><p>پاک بیند باشدش شه مشتری</p><p>بی‌نهایت گردد آبش بعد از آن</p><p>پر شود از کوزهٔ من صد جهان</p><p>لوله‌ها بر بند و پر دارش ز خم</p><p>گفت غضوا عن هوا ابصارکم</p><p>ریش او پر باد کین هدیه کراست</p><p>لایق چون او شهی اینست راست</p><p>زن نمی‌دانست کانجا برگذر</p><p>هست جاری دجله‌ای همچون شکر</p><p>در میان شهر چون دریا روان</p><p>پر ز کشتیها و شست ماهیان</p><p>رو بر سلطان و کار و بار بین</p><p>حس تجری تحتها الانهار بین</p><p>این چنین حسها و ادراکات ما</p><p>قطره‌ای باشد در آن نهر صفا</p><h2><a id="poem-8022" href="https://ganjoor.net/moulavi/masnavi/daftar1/sh130">بخش ۱۳۰ - در نمد دوختن زن عرب سبوی آب باران را و مهر نهادن بر وی از غایت اعتقاد عرب</a></h2>
<p>مرد گفت آری سبو را سر ببند</p><p>هین که این هدیه‌ست ما را سودمند</p><p>در نمد در دوز تو این کوزه را</p><p>تا گشاید شه بهدیه روزه را</p><p>کین چنین اندر همه آفاق نیست</p><p>جز رحیق و مایهٔ اذواق نیست</p><p>زانک ایشان ز آبهای تلخ و شور</p><p>دایما پر علت‌اند و نیم‌کور</p><p>مرغ کاب شور باشد مسکنش</p><p>او چه داند جای آب روشنش</p><p>ای که اندر چشمهٔ شورست جات</p><p>تو چه دانی شط و جیحون و فرات</p><p>ای تو نارسته ازین فانی رباط</p><p>تو چه دانی محو و سکر و انبساط</p><p>ور بدانی نقلت از آب و جدست</p><p>پیش تو این نامها چون ابجدست</p><p>ابجد و هوز چه فاش است و پدید</p><p>بر همه طفلان و معنی بس بعید</p><p>پس سبو برداشت آن مرد عرب</p><p>در سفر شد می‌کشیدش روز و شب</p><p>بر سبو لرزان بد از آفات دهر</p><p>هم کشیدش از بیابان تا به شهر</p><p>زن مصلا باز کرده از نیاز</p><p>رب سلم ورد کرده در نماز</p><p>که نگه‌دار آب ما را از خسان</p><p>یا رب آن گوهر بدان دریا رسان</p><p>گرچه شویم آگهست و پر فنست</p><p>لیک گوهر را هزاران دشمنست</p><p>خود چه باشد گوهر آب کوثرست</p><p>قطره‌ای زینست کاصل گوهرست</p><p>از دعاهای زن و زاری او</p><p>وز غم مرد و گران‌باری او</p><p>سالم از دزدان و از آسیب سنگ</p><p>برد تا دار الخلافه بی‌درنگ</p><p>دید درگاهی پر از انعامها</p><p>اهل حاجت گستریده دامها</p><p>دم بدم هر سوی صاحب‌حاجتی</p><p>یافته زان در عطا و خلعتی</p><p>بهر گبر و مؤمن و زیبا و زشت</p><p>همچو خورشید و مطر نی چون بهشت</p><p>دید قومی درنظر آراسته</p><p>قوم دیگر منتظر بر خاسته</p><p>خاص و عامه از سلیمان تا بمور</p><p>زنده گشته چون جهان از نفخ صور</p><p>اهل صورت در جواهر بافته</p><p>اهل معنی بحر معنی یافته</p><p>آنک بی همت چه با همت شده</p><p>وانک با همت چه با نعمت شده</p><h2><a id="poem-8023" href="https://ganjoor.net/moulavi/masnavi/daftar1/sh131">بخش ۱۳۱ - در بیان آنک چنانک گدا عاشق کرمست و عاشق کریم کرم کریم هم عاشق گداست اگر گدا را صبر بیش بود کریم بر در او آید و اگر کریم را صبر بیش بود گدا بر در او آید اما صبر گدا کمال گداست و صبر کریم نقصان اوست</a></h2>
<p>بانگ می‌آمد که ای طالب بیا</p><p>جود محتاج گدایان چون گدا</p><p>جود می‌جوید گدایان و ضعاف</p><p>همچو خوبان کآینه جویند صاف</p><p>روی خوبان ز آینه زیبا شود</p><p>روی احسان از گدا پیدا شود</p><p>پس ازین فرمود حق در والضحی</p><p>بانگ کم زن ای محمد بر گدا</p><p>چون گدا آیینهٔ جودست هان</p><p>دم بود بر روی آیینه زیان</p><p>آن یکی جودش گدا آرد پدید</p><p>و آن دگر بخشد گدایان را مزید</p><p>پس گدایان آیت جود حقند</p><p>وانک با حقند جود مطلقند</p><p>وانک جز این دوست او خود مرده‌ایست</p><p>او برین در نیست نقش پرده‌ایست</p><h2><a id="poem-8024" href="https://ganjoor.net/moulavi/masnavi/daftar1/sh132">بخش ۱۳۲ - فرق میان آنک درویش است به خدا و تشنهٔ خدا و میان آنک درویش است از خدا و تشنهٔ غیرست</a></h2>
<p>نقش درویشست او نه اهل نان</p><p>نقش سگ را تو مینداز استخوان</p><p>فقر لقمه دارد او نه فقر حق</p><p>پیش نقش مرده‌ای کم نه طبق</p><p>ماهی خاکی بود درویش نان</p><p>شکل ماهی لیک از دریا رمان</p><p>مرغ خانه‌ست او نه سیمرغ هوا</p><p>لوت نوشد او ننوشد از خدا</p><p>عاشق حقست او بهر نوال</p><p>نیست جانش عاشق حسن و جمال</p><p>گر توهم می‌کند او عشق ذات</p><p>ذات نبود وهم اسما و صفات</p><p>وهم مخلوقست و مولود آمدست</p><p>حق نزاییده‌ست او لم یولدست</p><p>عاشق تصویر و وهم خویشتن</p><p>کی بود از عاشقان ذوالمنن</p><p>عاشق آن وهم اگر صادق بود</p><p>آن مجاز او حقیقت‌کش شود</p><p>شرح می‌خواهد بیان این سخن</p><p>لیک می‌ترسم ز افهام کهن</p><p>فهمهای کهنهٔ کوته‌نظر</p><p>صد خیال بد در آرد در فکر</p><p>بر سماع راست هر کس چیر نیست</p><p>لقمهٔ هر مرغکی انجیر نیست</p><p>خاصه مرغی مرده‌ای پوسیده‌ای</p><p>پرخیالی اعمیی بی‌دیده‌ای</p><p>نقش ماهی را چه دریا و چه خاک</p><p>رنگ هندو را چه صابون و چه زاک</p><p>نقش اگر غمگین نگاری بر ورق</p><p>او ندارد از غم و شادی سبق</p><p>صورتش غمگین و او فارغ از آن</p><p>صورتش خندان و او زان بی‌نشان</p><p>وین غم و شادی که اندر دل حظیست</p><p>پیش آن شادی و غم جز نقش نیست</p><p>صورت غمگین نقش از بهر ماست</p><p>تا که ما را یاد آید راه راست</p><p>صورت خندان نقش از بهر تست</p><p>تا از آن صورت شود معنی درست</p><p>نقشهایی کاندرین حمامهاست</p><p>از برون جامه‌کن چون جامه‌هاست</p><p>تا برونی جامه‌ها بینی و بس</p><p>جامه بیرون کن درآ ای هم‌نفس</p><p>زانک با جامه درون سو راه نیست</p><p>تن ز جان جامه ز تن آگاه نیست</p><h2><a id="poem-8025" href="https://ganjoor.net/moulavi/masnavi/daftar1/sh133">بخش ۱۳۳ - پیش آمدن نقیبان و دربانان خلیفه از بهر اکرام اعرابی و پذیرفتن هدیهٔ او را</a></h2>
<p>آن عرابی از بیابان بعید</p><p>بر در دار الخلافه چون رسید</p><p>پس نقیبان پیش او باز آمدند</p><p>بس گلاب لطف بر جیبش زدند</p><p>حاجت او فهمشان شد بی مقال</p><p>کار ایشان بد عطا پیش از سئوال</p><p>پس بدو گفتند یا وجه العرب</p><p>از کجایی چونی از راه و تعب</p><p>گفت وجهم گر مرا وجهی دهید</p><p>بی وجوهم چون پس پشتم نهید</p><p>ای که در روتان نشان مهتری</p><p>فرتان خوشتر ز زر جعفری</p><p>ای که یک دیدارتان دیدارها</p><p>ای نثار دینتان دینارها</p><p>ای همه ینظر بنور الله شده</p><p>بهر بخشش از بر شه آمده</p><p>تا زنید آن کیمیاهای نظر</p><p>بر سر مسهای اشخاص بشر</p><p>من غریبم از بیابان آمدم</p><p>بر امید لطف سلطان آمدم</p><p>بوی لطف او بیابانها گرفت</p><p>ذره‌های ریگ هم جانها گرفت</p><p>تا بدین جا بهر دینار آمدم</p><p>چون رسیدم مست دیدار آمدم</p><p>بهر نان شخصی سوی نانبا دوید</p><p>داد جان چون حسن نانبا را بدید</p><p>بهر فرجه شد یکی تا گلستان</p><p>فرجهٔ او شد جمال باغبان</p><p>همچو اعرابی که آب از چه کشید</p><p>آب حیوان از رخ یوسف چشید</p><p>رفت موسی کآتش آرد او بدست</p><p>آتشی دید او که از آتش برست</p><p>جست عیسی تا رهد از دشمنان</p><p>بردش آن جستن به چارم آسمان</p><p>دام آدم خوشهٔ گندم شده</p><p>تا وجودش خوشهٔ مردم شده</p><p>باز آید سوی دام از بهر خور</p><p>ساعد شه یابد و اقبال و فر</p><p>طفل شد مکتب پی کسب هنر</p><p>بر امید مرغ با لطف پدر</p><p>پس ز مکتب آن یکی صدری شده</p><p>ماهگانه داده و بدری شده</p><p>آمده عباس حرب از بهر کین</p><p>بهر قمع احمد و استیز دین</p><p>گشته دین را تا قیامت پشت و رو</p><p>در خلافت او و فرزندان او</p><p>من برین در طالب چیز آمدم</p><p>صدر گشتم چون به دهلیز آمدم</p><p>آب آوردم به تحفه بهر نان</p><p>بوی نانم برد تا صدر جنان</p><p>نان برون راند آدمی را از بهشت</p><p>نان مرا اندر بهشتی در سرشت</p><p>رستم از آب و ز نان همچون ملک</p><p>بی‌غرض گردم برین در چون فلک</p><p>بی‌غرض نبود بگردش در جهان</p><p>غیر جسم و غیر جان عاشقان</p><h2><a id="poem-8026" href="https://ganjoor.net/moulavi/masnavi/daftar1/sh134">بخش ۱۳۴ - در بیان آنک عاشق دنیا بر مثال عاشق دیواریست کی بر و تاب آفتاب زند و جهد و جهاد نکرد تا فهم کند کی آن تاب و رونق از دیوار نیست از قرص آفتابست در آسمان چهارم لاجرم کلی دل بر دیوار نهاد چون پرتو آفتاب بفتاب پیوست او محروم ماند ابدا و حیل بینهم و بین ما یشتهون</a></h2>
<p>عاشقان کل نه عشاق جزو</p><p>ماند از کل آنک شد مشتاق جزو</p><p>چونک جزوی عاشق جزوی شود</p><p>زود معشوقش بکل خود رود</p><p>ریش گاو و بندهٔ غیر آمد او</p><p>غرقه شد کف در ضعیفی در زد او</p><p>نیست حاکم تا کند تیمار او</p><p>کار خواجهٔ خود کند یا کار او</p><h2><a id="poem-8027" href="https://ganjoor.net/moulavi/masnavi/daftar1/sh135">بخش ۱۳۵ - مثل عرب اذا زنیت فازن بالحرة و اذا سرقت فاسرق الدرة</a></h2>
<p>فازن بالحرة پی این شد مثل</p><p>فاسرق الدرة بدین شد منتقل</p><p>بنده سوی خواجه شد او ماند زار</p><p>بوی گل شد سوی گل او ماند خار</p><p>او بمانده دور از مطلوب خویش</p><p>سعی ضایع رنج باطل پای ریش</p><p>همچو صیادی که گیرد سایه‌ای</p><p>سایه کی گردد ورا سرمایه‌ای</p><p>سایهٔ مرغی گرفته مرد سخت</p><p>مرغ حیران گشته بر شاخ درخت</p><p>کین مدمغ بر کی می‌خندد عجب</p><p>اینت باطل اینت پوسیده سبب</p><p>ور تو گویی جزو پیوستهٔ کلست</p><p>خار می‌خور خار مقرون گلست</p><p>جز ز یک رو نیست پیوسته به کل</p><p>ورنه خود باطل بدی بعث رسل</p><p>چون رسولان از پی پیوستنند</p><p>پس چه پیوندندشان چون یک تنند</p><p>این سخن پایان ندارد ای غلام</p><p>روز بیگه شد حکایت کن تمام</p><h2><a id="poem-8028" href="https://ganjoor.net/moulavi/masnavi/daftar1/sh136">بخش ۱۳۶ - سپردن عرب هدیه را یعنی سبو را به  غلامان خلیفه</a></h2>
<p>آن سبوی آب را در پیش داشت</p><p>تخم خدمت رادر آن حضرت بکاشت</p><p>گفت این هدیه بدان سلطان برید</p><p>سایل شه را ز حاجت وا خرید</p><p>آب شیرین و سبوی سبز و نو</p><p>ز آب بارانی که جمع آمد بگو</p><p>خنده می‌آمد نقیبان را از آن</p><p>لیک پذرفتند آن را همچو جان</p><p>زانک لطف شاه خوب با خبر</p><p>کرده بود اندر همه ارکان اثر</p><p>خوی شاهان در رعیت جا کند</p><p>چرخ اخضر خاک را خضرا کند</p><p>شه چو حوضی دان حشم چون لوله‌ها</p><p>آب از لوله روان در گوله‌ها</p><p>چونک آب جمله از حوضیست پاک</p><p>هر یکی آبی دهد خوش ذوقناک</p><p>ور در آن حوض آب شورست و پلید</p><p>هر یکی لوله همان آرد پدید</p><p>زانک پیوستست هر لوله به حوض</p><p>خوض کن در معنی این حرف خوض</p><p>لطف شاهنشاه جان بی‌وطن</p><p>چون اثر کردست اندر کل تن</p><p>لطف عقل خوش‌نهاد خوش‌نسب</p><p>چون همه تن را در آرد در ادب</p><p>عشق شنگ بی‌قرار بی سکون</p><p>چون در آرد کل تن را در جنون</p><p>لطف آب بحر کو چون کوثرست</p><p>سنگ‌ریزه‌ش جمله در و گوهرست</p><p>هر هنر که استا بدان معروف شد</p><p>جان شاگردان بدان موصوف شد</p><p>پیش استاد اصولی هم اصول</p><p>خواند آن شاگرد چست با حصول</p><p>پیش استاد فقیه آن فقه‌خوان</p><p>فقه خواند نه اصول اندر بیان</p><p>پیش استادی که او نحوی بود</p><p>جان شاگردش ازو نحوی شود</p><p>باز استادی که او محو رهست</p><p>جان شاگردش ازو محو شهست</p><p>زین همه انواع دانش روز مرگ</p><p>دانش فقرست ساز راه و برگ</p><h2><a id="poem-8029" href="https://ganjoor.net/moulavi/masnavi/daftar1/sh137">بخش ۱۳۷ - حکایت ماجرای نحوی و کشتیبان</a></h2>
<p>آن یکی نحوی به کشتی در نشست</p><p>رو به کشتیبان نهاد آن خودپرست</p><p>گفت هیچ از نحو خواندی گفت لا</p><p>گفت نیم عمر تو شد در فنا</p><p>دل‌شکسته گشت کشتیبان ز تاب</p><p>لیک آن دم کرد خامش از جواب</p><p>باد کشتی را به گردابی فکند</p><p>گفت کشتیبان بدان نحوی بلند</p><p>هیچ دانی آشنا کردن بگو</p><p>گفت نی ای خوش‌جواب خوب‌رو</p><p>گفت کل عمرت ای نحوی فناست</p><p>زانک کشتی غرق این گردابهاست</p><p>محو می‌باید نه نحو اینجا بدان</p><p>گر تو محوی بی‌خطر در آب ران</p><p>آب دریا مرده را بر سر نهد</p><p>ور بود زنده ز دریا کی رهد</p><p>چون بمردی تو ز اوصاف بشر</p><p>بحر اسرارت نهد بر فرق سر</p><p>ای که خلقان را تو خر می‌خوانده‌ای</p><p>این زمان چون خر برین یخ مانده‌ای</p><p>گر تو علامه زمانی در جهان</p><p>نک فنای این جهان بین وین زمان</p><p>مرد نحوی را از آن در دوختیم</p><p>تا شما را نحو محو آموختیم</p><p>فقه فقه و نحو نحو و صرف صرف</p><p>در کم آمد یابی ای یار شگرف</p><p>آن سبوی آب دانشهای ماست</p><p>وان خلیفه دجلهٔ علم خداست</p><p>ما سبوها پر به دجله می‌بریم</p><p>گرنه خر دانیم خود را ما خریم</p><p>باری اعرابی بدان معذور بود</p><p>کو ز دجله غافل و بس دور بود</p><p>گر ز دجله با خبر بودی چو ما</p><p>او نبردی آن سبو را جا بجا</p><p>بلک از دجله چو واقف آمدی</p><p>آن سبو را بر سر سنگی زدی</p><h2><a id="poem-8030" href="https://ganjoor.net/moulavi/masnavi/daftar1/sh138">بخش ۱۳۸ - قبول کردن خلیفه هدیه را و عطا فرمودن با کمال بی‌نیازی از آن هدیه و از آن سبو</a></h2>
<p>چون خلیفه دید و احوالش شنید</p><p>آن سبو را پر ز زر کرد و مزید</p><p>آن عرب را کرد از فاقه خلاص</p><p>داد بخششها و خلعتهای خاص</p><p>کین سبو پر زر به دست او دهید</p><p>چونک واگردد سوی دجله‌ش برید</p><p>از ره خشک آمدست و از سفر</p><p>از ره دجله‌ش بود نزدیکتر</p><p>چون به کشتی در نشست و دجله دید</p><p>سجده می‌کرد از حیا و می‌خمید</p><p>کای عجب لطف این شه وهاب را</p><p>وان عجب‌تر کو ستد آن آب را</p><p>چون پذیرفت از من آن دریای جود</p><p>آنچنان نقد دغل را زود زود</p><p>کل عالم را سبو دان ای پسر</p><p>کو بود از علم و خوبی تا بسر</p><p>قطره‌ای از دجلهٔ خوبی اوست</p><p>کان نمی‌گنجد ز پری زیر پوست</p><p>گنج مخفی بد ز پری چاک کرد</p><p>خاک را تابان‌تر از افلاک کرد</p><p>گنج مخفی بد ز پری جوش کرد</p><p>خاک را سلطان اطلس‌پوش کرد</p><p>ور بدیدی شاخی از دجلهٔ خدا</p><p>آن سبو را او فنا کردی فنا</p><p>آنک دیدندش همیشه بی خودند</p><p>بی‌خودانه بر سبو سنگی زدند</p><p>ای ز غیرت بر سبو سنگی زده</p><p>وان شکستت خود درستی آمده</p><p>خم شکسته آب ازو ناریخته</p><p>صد درستی زین شکست انگیخته</p><p>جزو جزو خم برقصست و بحال</p><p>عقل جزوی را نموده این محال</p><p>نه سبو پیدا درین حالت نه آب</p><p>خوش ببین والله اعلم بالصواب</p><p>چون در معنی زنی بازت کنند</p><p>پر فکرت زن که شهبازت کنند</p><p>پر فکرت شد گل‌آلود و گران</p><p>زانک گل‌خواری ترا گل شد چو نان</p><p>نان گلست و گوشت کمتر خور ازین</p><p>تا نمانی همچو گل اندر زمین</p><p>چون گرسنه می‌شوی سگ می‌شوی</p><p>تند و بد پیوند و بدرگ می‌شوی</p><p>چون شدی تو سیر مرداری شدی</p><p>بی‌خبر بی پا چو دیواری شدی</p><p>پس دمی مردار و دیگر دم سگی</p><p>چون کنی در راه شیران خوش‌تگی</p><p>آلت اشکار خود جز سگ مدان</p><p>کمترک انداز سگ را استخوان</p><p>زانک سگ چون سیر شد سرکش شود</p><p>کی سوی صید و شکار خوش دود</p><p>آن عرب را بی‌نوایی می‌کشید</p><p>تا بدان درگاه و آن دولت رسید</p><p>در حکایت گفته‌ایم احسان شاه</p><p>در حق آن بی‌نوای بی‌پناه</p><p>هر چه گوید مرد عاشق بوی عشق</p><p>از دهانش می‌جهد در کوی عشق</p><p>گر بگوید فقه فقر آید همه</p><p>بوی فقر آید از آن خوش دمدمه</p><p>ور بگوید کفر دارد بوی دین</p><p>آید از گفت شکش بوی یقین</p><p>کف کژ کز بهر صدقی خاستست</p><p>اصل صاف آن فرع را آراستست</p><p>آن کفش را صافی و محقوق دان</p><p>همچو دشنام لب معشوق دان</p><p>گشته آن دشنام نامطلوب او</p><p>خوش ز بهر عارض محبوب او</p><p>گر بگوید کژ نماید راستی</p><p>ای کژی که راست را آراستی</p><p>از شکر گر شکل نانی می‌پزی</p><p>طعم قند آید نه نان چون می‌مزی</p><p>ور بیابد مؤمنی زرین وثن</p><p>کی هلد آن را برای هر شمن</p><p>بلک گیرد اندر آتش افکند</p><p>صورت عاریتش را بشکند</p><p>تا نماند بر ذهب شکل وثن</p><p>زانک صورت مانعست و راه‌زن</p><p>ذات زرش داد ربانیتست</p><p>نقش بت بر نقد زر عاریتست</p><p>بهر کیکی تو گلیمی را مسوز</p><p>وز صداع هر مگس مگذار روز</p><p>بت‌پرستی چون بمانی در صور</p><p>صورتش بگذار و در معنی نگر</p><p>مرد حجی همره حاجی طلب</p><p>خواه هندو خواه ترک و یا عرب</p><p>منگر اندر نقش و اندر رنگ او</p><p>بنگر اندر عزم و در آهنگ او</p><p>گر سیاهست او هم‌آهنگ توست</p><p>تو سپیدش خوان که همرنگ توست</p><p>این حکایت گفته شد زیر و زبر</p><p>همچو فکر عاشقان بی پا و سر</p><p>سر ندارد چون ز ازل بودست پیش</p><p>پا ندارد با ابد بودست خویش</p><p>بلک چون آبست هر قطره از آن</p><p>هم سرست و پا و هم بی هر دوان</p><p>حاش لله این حکایت نیست هین</p><p>نقد حال ما و تست این خوش ببین</p><p>زانک صوفی با کر و با فر بود</p><p>هرچ آن ماضیست لا یذکر بود</p><p>هم عرب ما هم سبو ما هم ملک</p><p>جمله ما یؤفک عنه من افک</p><p>عقل را شو دان و زن این نفس و طمع</p><p>این دو ظلمانی و منکر عقل شمع</p><p>بشنو اکنون اصل انکار از چه خاست</p><p>زانک کل را گونه‌گونه جزوهاست</p><p>جزو کل نی جزوها نسبت به کل</p><p>نی چو بوی گل که باشد جزو گل</p><p>لطف سبزه جزو لطف گل بود</p><p>بانگ قمری جزو آن بلبل بود</p><p>گر شوم مشغول اشکال و جواب</p><p>تشنگان را کی توانم داد آب</p><p>گر تو اشکالی بکلی و حرج</p><p>صبر کن الصبر مفتاح الفرج</p><p>احتما کن احتما ز اندیشه‌ها</p><p>فکر شیر و گور و دلها بیشه‌ها</p><p>احتماها بر دواها سرورست</p><p>زانک خاریدن فزونی گرست</p><p>احتما اصل دوا آمد یقین</p><p>احتما کن قوت جانت ببین</p><p>قابل این گفته‌ها شو گوش‌وار</p><p>تا که از زر سازمت من گوش‌وار</p><p>حلقه در گوش مه زرگر شوی</p><p>تا به ماه و تا ثریا بر شوی</p><p>اولا بشنو که خلق مختلف</p><p>مختلف جانند تا یا از الف</p><p>در حروف مختلف شور و شکیست</p><p>گرچه از یک رو ز سر تا پا یکیست</p><p>از یکی رو ضد و یک رو متحد</p><p>از یکی رو هزل و از یک روی جد</p><p>پس قیامت روز عرض اکبرست</p><p>عرض او خواهد که با زیب و فرست</p><p>هر که چون هندوی بدسوداییست</p><p>روز عرضش نوبت رسواییست</p><p>چون ندارد روی همچون آفتاب</p><p>او نخواهد جز شبی همچون نقاب</p><p>برگ یک گل چون ندارد خار او</p><p>شد بهاران دشمن اسرار او</p><p>وانک سر تا پا گلست و سوسنست</p><p>پس بهار او را دو چشم روشنست</p><p>خار بی‌معنی خزان خواهد خزان</p><p>تا زند پهلوی خود با گلستان</p><p>تا بپوشد حسن آن و ننگ این</p><p>تا نبینی رنگ آن و زنگ این</p><p>پس خزان او را بهارست و حیات</p><p>یک نماید سنگ و یاقوت زکات</p><p>باغبان هم داند آن را در خزان</p><p>لیک دید یک به از دید جهان</p><p>خود جهان آن یک کس است او ابلهست</p><p>هر ستاره بر فلک جزو مهست</p><p>پس همی‌گویند هر نقش و نگار</p><p>مژده مژده نک همی آید بهار</p><p>تا بود تابان شکوفه چون زره</p><p>کی کنند آن میوه‌ها پیدا گره</p><p>چون شکوفه ریخت میوه سر کند</p><p>چونک تن بشکست جان سر بر زند</p><p>میوه معنی و شکوفه صورتش</p><p>آن شکوفه مژده میوه نعمتش</p><p>چون شکوفه ریخت میوه شد پدید</p><p>چونک آن کم شد شد این اندر مزید</p><p>تا که نان نشکست قوت کی دهد</p><p>ناشکسته خوشه‌ها کی می‌دهد</p><p>تا هلیله نشکند با ادویه</p><p>کی شود خود صحت‌افزا ادویه</p><h2><a id="poem-8031" href="https://ganjoor.net/moulavi/masnavi/daftar1/sh139">بخش ۱۳۹ - در صفت پیر و مطاوعت وی</a></h2>
<p>ای ضیاء الحق حسام الدین بگیر</p><p>یک دو کاغذ بر فزا در وصف پیر</p><p>گرچه جسم نازکت را زور نیست</p><p>لیک بی خورشید ما را نور نیست</p><p>گرچه مصباح و زجاجه گشته‌ای</p><p>لیک سرخیل دلی سررشته‌ای</p><p>چون سر رشته به دست و کام تست</p><p>درهای عقد دل ز انعام تست</p><p>بر نویس احوال پیر راه‌دان</p><p>پیر را بگزین و عین راه دان</p><p>پیر تابستان و خلقان تیر ماه</p><p>خلق مانند شبند و پیر ماه</p><p>کرده‌ام بخت جوان را نام پیر</p><p>کو ز حق پیرست نه از ایام پیر</p><p>او چنان پیرست کش آغاز نیست</p><p>با چنان در یتیم انباز نیست</p><p>خود قوی‌تر می‌شود خمر کهن</p><p>خاصه آن خمری که باشد من لدن</p><p>پیر را بگزین که بی پیر این سفر</p><p>هست بس پر آفت و خوف و خطر</p><p>آن رهی که بارها تو رفته‌ای</p><p>بی قلاوز اندر آن آشفته‌ای</p><p>پس رهی را که ندیدستی تو هیچ</p><p>هین مرو تنها ز رهبر سر مپیچ</p><p>گر نباشد سایهٔ او بر تو گول</p><p>پس ترا سرگشته دارد بانگ غول</p><p>غولت از ره افکند اندر گزند</p><p>از تو داهی‌تر درین ره بس بدند</p><p>از نبی بشنو ضلال ره‌روان</p><p>که چه شان کرد آن بلیس بدروان</p><p>صد هزاران ساله راه از جاده دور</p><p>بردشان و کردشان ادبیر و عور</p><p>استخوانهاشان ببین و مویشان</p><p>عبرتی گیر و مران خر سویشان</p><p>گردن خر گیر و سوی راه کش</p><p>سوی ره‌بانان و ره‌دانان خوش</p><p>هین مهل خر را و دست از وی مدار</p><p>زانک عشق اوست سوی سبزه‌زار</p><p>گر یکی دم تو به غفلت وا هلیش</p><p>او رود فرسنگها سوی حشیش</p><p>دشمن راهست خر مست علف</p><p>ای که بس خر بنده را کرد او تلف</p><p>گر ندانی ره هر آنچ خر بخواست</p><p>عکس آن کن خود بود آن راه راست</p><p>شاوروهن و آنگه خالفوا</p><p>ان من لم یعصهن تالف</p><p>با هوا و آرزو کم باش دوست</p><p>چون یضلک عن سبیل الله اوست</p><p>این هوا را نشکند اندر جهان</p><p>هیچ چیزی همچو سایهٔ همرهان</p><h2><a id="poem-8032" href="https://ganjoor.net/moulavi/masnavi/daftar1/sh140">بخش ۱۴۰ - وصیت کردن رسول صلی الله علیه و سلم مر علی را کرم الله وجهه کی چون هر کسی به نوع طاعتی تقرب جوید به حق تو تقرب جوی به صحبت عاقل و بندهٔ خاص تا ازیشان همه پیش‌قدم‌تر باشی</a></h2>
<p>گفت پیغامبر علی را کای علی</p><p>شیر حقی پهلوان پردلی</p><p>لیک بر شیری مکن هم اعتماد</p><p>اندر آ در سایهٔ نخل امید</p><p>اندر آ در سایهٔ آن عاقلی</p><p>کش نداند برد از ره ناقلی</p><p>ظل او اندر زمین چون کوه قاف</p><p>روح او سیمرغ بس عالی‌طواف</p><p>گر بگویم تا قیامت نعت او</p><p>هیچ آن را مقطع و غایت مجو</p><p>در بشر روپوش کردست آفتاب</p><p>فهم کن والله اعلم بالصواب</p><p>یا علی از جملهٔ طاعات راه</p><p>بر گزین تو سایهٔ خاص اله</p><p>هر کسی در طاعتی بگریختند</p><p>خویشتن را مخلصی انگیختند</p><p>تو برو در سایهٔ عاقل گریز</p><p>تا رهی زان دشمن پنهان‌ستیز</p><p>از همه طاعات اینت بهترست</p><p>سبق یابی بر هر آن سابق که هست</p><p>چون گرفتت پیر هین تسلیم شو</p><p>همچو موسی زیر حکم خضر رو</p><p>صبر کن بر کار خضری بی نفاق</p><p>تا نگوید خضر رو هذا فراق</p><p>گرچه کشتی بشکند تو دم مزن</p><p>گرچه طفلی را کشد تو مو مکن</p><p>دست او را حق چو دست خویش خواند</p><p>تا ید الله فوق ایدیهم براند</p><p>دست حق میراندش زنده‌ش کند</p><p>زنده چه بود جان پاینده‌ش کند</p><p>هرکه تنها نادرا این ره برید</p><p>هم به عون همت پیران رسید</p><p>دست پیر از غایبان کوتاه نیست</p><p>دست او جز قبضه الله نیست</p><p>غایبان را چون چنین خلعت دهند</p><p>حاضران از غایبان لا شک به‌اند</p><p>غایبان را چون نواله می‌دهند</p><p>پیش مهمان تا چه نعمتها نهند</p><p>کو کسی کو پیش شه بندد کمر</p><p>تا کسی کو هست بیرون سوی در</p><p>چون گزیدی پیر نازک‌دل مباش</p><p>سست و ریزیده چو آب و گل مباش</p><p>ور بهر زخمی تو پر کینه شوی</p><p>پس کجا بی‌صیقل آیینه شوی</p><h2><a id="poem-8033" href="https://ganjoor.net/moulavi/masnavi/daftar1/sh141">بخش ۱۴۱ - کبودی زدن قزوینی بر شانه‌گاه صورت شیر و پشیمان شدن او به سبب زخم سوزن</a></h2>
<p>این حکایت بشنو از صاحب بیان</p><p>در طریق و عادت قزوینیان</p><p>بر تن و دست و کتفها بی‌گزند</p><p>از سر سوزن کبودیها زنند</p><p>سوی دلاکی بشد قزوینیی</p><p>که کبودم زن بکن شیرینیی</p><p>گفت چه صورت زنم ای پهلوان</p><p>گفت بر زن صورت شیر ژیان</p><p>طالعم شیرست نقش شیر زن</p><p>جهد کن رنگ کبودی سیر زن</p><p>گفت بر چه موضعت صورت زنم</p><p>گفت بر شانه گهم زن آن رقم</p><p>چونک او سوزن فرو بردن گرفت</p><p>درد آن در شانه‌گه مسکن گرفت</p><p>پهلوان در ناله آمد کای سنی</p><p>مر مرا کشتی چه صورت می‌زنی</p><p>گفت آخر شیر فرمودی مرا</p><p>گفت از چه عضو کردی ابتدا</p><p>گفت از دمگاه آغازیده‌ام</p><p>گفت دم بگذار ای دو دیده‌ام</p><p>از دم و دمگاه شیرم دم گرفت</p><p>دمگه او دمگهم محکم گرفت</p><p>شیر بی‌دم باش گو ای شیرساز</p><p>که دلم سستی گرفت از زخم گاز</p><p>جانب دیگر گرفت آن شخص زخم</p><p>بی‌محابا و مواسایی و رحم</p><p>بانگ کرد او کین چه اندامست ازو</p><p>گفت این گوشست ای مرد نکو</p><p>گفت تا گوشش نباشد ای حکیم</p><p>گوش را بگذار و کوته کن گلیم</p><p>جانب دیگر خلش آغاز کرد</p><p>باز قزوینی فغان را ساز کرد</p><p>کین سوم جانب چه اندامست نیز</p><p>گفت اینست اشکم شیر ای عزیز</p><p>گفت تا اشکم نباشد شیر را</p><p>گشت افزون درد کم زن زخمها</p><p>خیره شد دلاک و پس حیران بماند</p><p>تا بدیر انگشت در دندان بماند</p><p>بر زمین زد سوزن از خشم اوستاد</p><p>گفت در عالم کسی را این فتاد</p><p>شیر بی‌دم و سر و اشکم کی دید</p><p>این‌چنین شیری خدا خود نافرید</p><p>ای برادر صبر کن بر درد نیش</p><p>تا رهی از نیش نفس گبر خویش</p><p>کان گروهی که رهیدند از وجود</p><p>چرخ و مهر و ماهشان آرد سجود</p><p>هر که مرد اندر تن او نفس گبر</p><p>مر ورا فرمان برد خورشید و ابر</p><p>چون دلش آموخت شمع افروختن</p><p>آفتاب او را نیارد سوختن</p><p>گفت حق در آفتاب منتجم</p><p>ذکر تزاور کذی عن کهفهم</p><p>خار جمله لطف چون گل می‌شود</p><p>پیش جزوی کو سوی کل می‌رود</p><p>چیست تعظیم خدا افراشتن</p><p>خویشتن را خوار و خاکی داشتن</p><p>چیست توحید خدا آموختن</p><p>خویشتن را پیش واحد سوختن</p><p>گر همی‌خواهی که بفروزی چو روز</p><p>هستی همچون شب خود را بسوز</p><p>هستیت در هست آن هستی‌نواز</p><p>همچو مس در کیمیا اندر گداز</p><p>در من و ما سخت کردستی دو دست</p><p>هست این جمله خرابی از دو هست</p><h2><a id="poem-8034" href="https://ganjoor.net/moulavi/masnavi/daftar1/sh142">بخش ۱۴۲ - رفتن گرگ و روباه در خدمت شیر به شکار</a></h2>
<p>شیر و گرگ و روبهی بهر شکار</p><p>رفته بودند از طلب در کوهسار</p><p>تا به پشت همدگر بر صیدها</p><p>سخت بر بندند بار قیدها</p><p>هر سه با هم اندر آن صحرای ژرف</p><p>صیدها گیرند بسیار و شگرف</p><p>گرچه زیشان شیر نر را ننگ بود</p><p>لیک کرد اکرام و همراهی نمود</p><p>این چنین شه را ز لشکر زحمتست</p><p>لیک همره شد جماعت رحمتست</p><p>این چنین مه را ز اختر ننگهاست</p><p>او میان اختران بهر سخاست</p><p>امر شاورهم پیمبر را رسید</p><p>گرچه رایی نیست رایش را ندید</p><p>در ترازو جو رفیق زر شدست</p><p>نه از آن که جو چو زر جوهر شدست</p><p>روح قالب را کنون همره شدست</p><p>مدتی سگ حارس درگه شدست</p><p>چونک رفتند این جماعت سوی کوه</p><p>در رکاب شیر با فر و شکوه</p><p>گاو کوهی و بز و خرگوش زفت</p><p>یافتند و کار ایشان پیش رفت</p><p>هر که باشد در پی شیر حراب</p><p>کم نیاید روز و شب او را کباب</p><p>چون ز که در پیشه آوردندشان</p><p>کشته و مجروح و اندر خون کشان</p><p>گرگ و روبه را طمع بود اندر آن</p><p>که رود قسمت به عدل خسروان</p><p>عکس طمع هر دوشان بر شیر زد</p><p>شیر دانست آن طمعها را سند</p><p>هر که باشد شیر اسرار و امیر</p><p>او بداند هر چه اندیشد ضمیر</p><p>هین نگه دار ای دل اندیشه‌خو</p><p>دل ز اندیشهٔ بدی در پیش او</p><p>داند و خر را همی‌راند خموش</p><p>در رخت خندد برای روی‌پوش</p><p>شیر چون دانست آن وسواسشان</p><p>وا نگفت و داشت آن دم پاسشان</p><p>لیک با خود گفت بنمایم سزا</p><p>مر شما را ای خسیسان گدا</p><p>مر شما را بس نیامد رای من</p><p>ظنتان اینست در اعطای من</p><p>ای عقول و رایتان از رای من</p><p>از عطاهای جهان‌آرای من</p><p>نقش با نقاش چه سگالد دگر</p><p>چون سگالش اوش بخشید و خبر</p><p>این چنین ظن خسیسانه بمن</p><p>مر شما را بود ننگان زمن</p><p>ظانین بالله ظن السؤ را</p><p>گر نبرم سر بود عین خطا</p><p>وا رهانم چرخ را از ننگتان</p><p>تا بماند در جهان این داستان</p><p>شیر با این فکر می‌زد خنده فاش</p><p>بر تبسمهای شیر ایمن مباش</p><p>مال دنیا شد تبسمهای حق</p><p>کرد ما را مست و مغرور و خلق</p><p>فقر و رنجوری بهستت ای سند</p><p>کان تبسم دام خود را بر کند</p><h2><a id="poem-8035" href="https://ganjoor.net/moulavi/masnavi/daftar1/sh143">بخش ۱۴۳ - امتحان کردن شیر گرگ را و گفتن کی پیش آی ای گرگ بخش کن صیدها را میان ما</a></h2>
<p>گفت شیر ای گرگ این را بخش کن</p><p>معدلت را نو کن ای گرگ کهن</p><p>نایب من باش در قسمت‌گری</p><p>تا پدید آید که تو چه گوهری</p><p>گفت ای شه گاو وحشی بخش تست</p><p>آن بزرگ و تو بزرگ و زفت و چست</p><p>بز مرا که بز میانه‌ست و وسط</p><p>روبها خرگوش بستان بی غلط</p><p>شیر گفت ای گرگ چون گفتی بگو</p><p>چونک من باشم تو گویی ما و تو</p><p>گرگ خود چه سگ بود کو خویش دید</p><p>پیش چون من شیر بی مثل و ندید</p><p>گفت پیش آ ای خری کو خود خرید</p><p>پیشش آمد پنجه زد او را درید</p><p>چون ندیدش مغز و تدبیر رشید</p><p>در سیاست پوستش از سر کشید</p><p>گفت چون دید منت ز خود نبرد</p><p>این چنین جان را بباید زار مرد</p><p>چون نبودی فانی اندر پیش من</p><p>فضل آمد مر ترا گردن زدن</p><p>کل شیء هالک جز وجه او</p><p>چون نه‌ای در وجه او هستی مجو</p><p>هر که اندر وجه ما باشد فنا</p><p>کل شیء هالک نبود جزا</p><p>زانک در الاست او از لا گذشت</p><p>هر که در الاست او فانی نگشت</p><p>هر که بر در او من و ما می‌زند</p><p>رد بابست او و بر لا می‌تند</p><h2><a id="poem-8036" href="https://ganjoor.net/moulavi/masnavi/daftar1/sh144">بخش ۱۴۴ - قصه آنکس کی در یاری بکوفت از درون گفت کیست آن گفت منم گفت چون تو توی در نمی‌گشایم هیچ کس را از یاران نمی‌شناسم کی او من باشد برو</a></h2>
<p>آن یکی آمد در یاری بزد</p><p>گفت یارش کیستی ای معتمد</p><p>گفت من گفتش برو هنگام نیست</p><p>بر چنین خوانی مقام خام نیست</p><p>خام را جز آتش هجر و فراق</p><p>کی پزد کی وا رهاند از نفاق</p><p>رفت آن مسکین و سالی در سفر</p><p>در فراق دوست سوزید از شرر</p><p>پخته گشت آن سوخته پس باز گشت</p><p>باز گرد خانهٔ همباز گشت</p><p>حلقه زد بر در بصد ترس و ادب</p><p>تا بنجهد بی‌ادب لفظی ز لب</p><p>بانگ زد یارش که بر در کیست آن</p><p>گفت بر در هم توی ای دلستان</p><p>گفت اکنون چون منی ای من در آ</p><p>نیست گنجایی دو من را در سرا</p><p>نیست سوزن را سر رشتهٔ دوتا</p><p>چونک یکتایی درین سوزن در آ</p><p>رشته را با سوزن آمد ارتباط</p><p>نیست در خور با جمل سم الخیاط</p><p>کی شود باریک هستی جمل</p><p>جز بمقراض ریاضات و عمل</p><p>دست حق باید مر آن را ای فلان</p><p>کو بود بر هر محالی کن فکان</p><p>هر محال از دست او ممکن شود</p><p>هر حرون از بیم او ساکن شود</p><p>اکمه و ابرص چه باشد مرده نیز</p><p>زنده گردد از فسون آن عزیز</p><p>و آن عدم کز مرده مرده‌تر بود</p><p>در کف ایجاد او مضطر بود</p><p>کل یوم هو فی شان بخوان</p><p>مر ورا بی کار و بی‌فعلی مدان</p><p>کمترین کاریش هر روزست آن</p><p>کو سه لشکر را کند این سو روان</p><p>لشکری ز اصلاب سوی امهات</p><p>بهر آن تا در رحم روید نبات</p><p>لشکری ز ارحام سوی خاکدان</p><p>تا ز نر و ماده پر گردد جهان</p><p>لشکری از خاک زان سوی اجل</p><p>تا ببیند هر کسی حسن عمل</p><p>این سخن پایان ندارد هین بتاز</p><p>سوی آن دو یار پاک پاک‌باز</p><p>گفت یارش کاندر آ ای جمله من</p><p>نی مخالف چون گل و خار چمن</p><p>رشته یکتا شد غلط کم شو کنون</p><p>گر دوتا بینی حروف کاف و نون</p><p>کاف و نون همچون کمند آمد جذوب</p><p>تا کشاند مر عدم را در خطوب</p><p>پس دوتا باید کمند اندر صور</p><p>گرچه یکتا باشد آن دو در اثر</p><p>گر دو پا گر چار پا ره را برد</p><p>همچو مقراض دو تا یکتا برد</p><p>آن دو همبازان گازر را ببین</p><p>هست در ظاهر خلافی زان و زین</p><p>آن یکی کرباس را در آب زد</p><p>وان دگر همباز خشکش می‌کند</p><p>باز او آن خشک را تر می‌کند</p><p>گوییا ز استیزه ضد بر می‌تند</p><p>لیک این دو ضد استیزه‌نما</p><p>یک‌دل و یک‌کار باشد در رضا</p><p>هر نبی و هر ولی را ملکیست</p><p>لیک تا حق می‌برد جمله یکیست</p><p>چونک جمع مستمع را خواب برد</p><p>سنگهای آسیا را آب برد</p><p>رفتن این آب فوق آسیاست</p><p>رفتنش در آسیا بهر شماست</p><p>چون شما را حاجت طاحون نماند</p><p>آب را در جوی اصلی باز راند</p><p>ناطقه سوی دهان تعلیم راست</p><p>ورنه خود آن نطق را جویی جداست</p><p>می‌رود بی بانگ و بی تکرارها</p><p>تحتها الانهار تا گلزارها</p><p>ای خدا جان را تو بنما آن مقام</p><p>کاندرو بی‌حرف می‌روید کلام</p><p>تا که سازد جان پاک از سر قدم</p><p>سوی عرصهٔ دور و پنهای عدم</p><p>عرصه‌ای بس با گشاد و با فضا</p><p>وین خیال و هست یابد زو نوا</p><p>تنگ‌تر آمد خیالات از عدم</p><p>زان سبب باشد خیال اسباب غم</p><p>باز هستی تنگ‌تر بود از خیال</p><p>زان شود در وی قمر همچون هلال</p><p>باز هستی جهان حس و رنگ</p><p>تنگ‌تر آمد که زندانیست تنگ</p><p>علت تنگیست ترکیب و عدد</p><p>جانب ترکیب حسها می‌کشد</p><p>زان سوی حس عالم توحید دان</p><p>گر یکی خواهی بدان جانب بران</p><p>امر کن یک فعل بود و نون و کاف</p><p>در سخن افتاد و معنی بود صاف</p><p>این سخن پایان ندارد باز گرد</p><p>تا چه شد احوال گرگ اندر نبرد</p>
</body></html>