<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4105" href="https://ganjoor.net/moulavi/shams/ghazalsh/sh1481">غزل شمارهٔ ۱۴۸۱</a></h2>
<p>ما آتش عشقیم که در موم رسیدیم</p><p>چون شمع به پروانه مظلوم رسیدیم</p><p>یک حمله مردانه مستانه بکردیم</p><p>تا علم بدادیم و به معلوم رسیدیم</p><p>در منزل اول به دو فرسنگی هستی</p><p>در قافله امت مرحوم رسیدیم</p><p>آن مه که نه بالاست نه پست است بتابید</p><p>وان جا که نه محمود و نه مذموم رسیدیم</p><p>تا حضرت آن لعل که در کون نگنجد</p><p>بر کوری هر سنگ دل شوم رسیدیم</p><p>با آیت کرسی به سوی عرش پریدیم</p><p>تا حی بدیدیم و به قیوم رسیدیم</p><p>امروز از آن باغ چه بابرگ و نواییم</p><p>تا ظن نبری خواجه که محروم رسیدیم</p><p>ویرانه به بومان بگذاریم چو بازان</p><p>ما بوم نه‌ایم ار چه در این بوم رسیدیم</p><p>زنار گسستیم بر قیصر رومی</p><p>تبریز ببر قصه که در روم رسیدیم</p><h2><a id="poem-4106" href="https://ganjoor.net/moulavi/shams/ghazalsh/sh1482">غزل شمارهٔ ۱۴۸۲</a></h2>
<p>چون در عدم آییم و سر از یار برآریم</p><p>از سنگ سیه نعره اقرار برآریم</p><p>بر کارگه دوست چو بر کار نشینیم</p><p>مر جمله جهان را همه از کار برآریم</p><p>گلزار رخ دوست چو بی‌پرده ببینیم</p><p>صد شعله ز عشق از گل گلزار برآریم</p><p>بر دلدل دل چون فکند دولت ما زین</p><p>بس گرد که ما از ره اسرار برآریم</p><p>چون از می شمس الحق تبریز بنوشیم</p><p>صد جوش عجب از خم و خمار برآریم</p><h2><a id="poem-4107" href="https://ganjoor.net/moulavi/shams/ghazalsh/sh1483">غزل شمارهٔ ۱۴۸۳</a></h2>
<p>امروز مها خویش ز بیگانه ندانیم</p><p>مستیم بدان حد که ره خانه ندانیم</p><p>در عشق تو از عاقله عقل برستیم</p><p>جز حالت شوریده دیوانه ندانیم</p><p>در باغ به جز عکس رخ دوست نبینیم</p><p>وز شاخ به جز حالت مستانه ندانیم</p><p>گفتند در این دام یکی دانه نهاده‌ست</p><p>در دام چنانیم که ما دانه ندانیم</p><p>امروز از این نکته و افسانه مخوانید</p><p>کافسون نپذیرد دل و افسانه ندانیم</p><p>چون شانه در آن زلف چنان رفت دل ما</p><p>کز بیخودی از زلف تو تا شانه ندانیم</p><p>باده ده و کم پرس که چندم قدح است این</p><p>کز یاد تو ما باده ز پیمانه ندانیم</p><h2><a id="poem-4108" href="https://ganjoor.net/moulavi/shams/ghazalsh/sh1484">غزل شمارهٔ ۱۴۸۴</a></h2>
<p>بشکن قدح باده که امروز چنانیم</p><p>کز توبه شکستن سر توبه شکنانیم</p><p>گر باده فنا گشت فنا باده ما بس</p><p>ما نیک بدانیم گر این رنگ ندانیم</p><p>باده ز فنا دارد آن چیز که دارد</p><p>گر باده بمانیم از آن چیز نمانیم</p><p>از چیزی خود بگذر ای چیز به ناچیز</p><p>کاین چیز نه پرده‌ست نه ما پرده درانیم</p><p>با غمزه سرمست تو میریم و اسیریم</p><p>با عشق جوان بخت تو پیریم و جوانیم</p><p>گفتی چه دهی پند و زین پند چه سود است</p><p>کان نقش که نقاش ازل کرد همانیم</p><p>این پند من از نقش ازل هیچ جدا نیست</p><p>زین نقش بدان نقش ازل فرق ندانیم</p><p>گفتی که جدا مانده‌ای از بر معشوق</p><p>ما در بر معشوق ز انده در امانیم</p><p>معشوق درختی است که ما از بر اوییم</p><p>از ما بر او دور شود هیچ نمانیم</p><p>چون هیچ نمانیم ز غم هیچ نپیچیم</p><p>چون هیچ نمانیم هم اینیم و هم آنیم</p><p>شادی شود آن غم که خوریمش چو شکر خوش</p><p>ای غم بر ما آی که اکسیر غمانیم</p><p>چون برگ خورد پیله شود برگ بریشم</p><p>ما پیله عشقیم که بی‌برگ جهانیم</p><p>ماییم در آن وقت که ما هیچ نمانیم</p><p>آن وقت که پا نیست شود پای دوانیم</p><p>بستیم دهان خود و باقی غزل را</p><p>آن وقت بگوییم که ما بسته دهانیم</p><h2><a id="poem-4109" href="https://ganjoor.net/moulavi/shams/ghazalsh/sh1485">غزل شمارهٔ ۱۴۸۵</a></h2>
<p>صبح است و صبوح است بر این بام برآییم</p><p>از ثور گریزیم و به برج قمر آییم</p><p>پیکار نجوییم و ز اغیار نگوییم</p><p>هنگام وصال است بدان خوش صور آییم</p><p>روی تو گلستان و لب تو شکرستان</p><p>در سایه این هر دو همه گلشکر آییم</p><p>خورشید رخ خوب تو چون تیغ کشیده‌ست</p><p>شاید که به پیش تو چو مه شب‌سپر آییم</p><p>زلف تو شب قدر و رخ تو همه نوروز</p><p>ما واسطه روز و شبش چون سحر آییم</p><p>این شکل ندانیم که آن شکل نمودی</p><p>ور زانک دگرگونه نمایی دگر آییم</p><p>خورشید جهانی تو و ما ذره پنهان</p><p>درتاب در این روزن تا در نظر آییم</p><p>خورشید چو از روی تو سرگشته و خیره‌ست</p><p>ما ذره عجب نیست که خیره نگر آییم</p><p>گفتم چو بیایید دو صد در بگشایید</p><p>گفتند که این هست ولیکن اگر آییم</p><p>گفتم که چو دریا به سوی جوی نیاید</p><p>چون آب روان جانب او در سفر آییم</p><p>ای ناطقه غیب تو برگوی که تا ما</p><p>از مخبر و اخبار خوشت خوش خبر آییم</p><h2><a id="poem-4110" href="https://ganjoor.net/moulavi/shams/ghazalsh/sh1486">غزل شمارهٔ ۱۴۸۶</a></h2>
<p>چون آینه رازنما باشد جانم</p><p>تانم که نگویم نتوانم که ندانم</p><p>از جسم گریزان شدم از روح بپرهیز</p><p>سوگند ندانم نه از اینم نه از آنم</p><p>ای طالب بو بردن شرط است به مردن</p><p>زنده منگر در من زیرا نه چنانم</p><p>اندر کژیم منگر وین راست سخن بین</p><p>تیر است حدیث من و من همچو کمانم</p><p>این سر چو کدو بر سر وین دلق تن من</p><p>بازار جهان در به کی مانم به کی مانم</p><p>وان گاه کدو بر سر من پر ز شرابی</p><p>دارمش نگوسار از او من نچکانم</p><p>ور زان که چکانم تو ببین قدرت حق را</p><p>کز بحر بدان قطره جواهر بستانم</p><p>چون ابر دو چشمم بستد جوهر آن بحر</p><p>بر چرخ وفا آید این ابر روانم</p><p>در حضرت شمس الحق تبریز ببارم</p><p>تا سوسن‌ها روید بر شکل زبانم</p><h2><a id="poem-4111" href="https://ganjoor.net/moulavi/shams/ghazalsh/sh1487">غزل شمارهٔ ۱۴۸۷</a></h2>
<p>امروز چنانم که خر از بار ندانم</p><p>امروز چنانم که گل از خار ندانم</p><p>امروز مرا یار بدان حال ز سر برد</p><p>با یار چنانم که خود از یار ندانم</p><p>دی باده مرا برد ز مستی به در یار</p><p>امروز چه چاره که در از دار ندانم</p><p>از خوف و رجا پار دو پر داشت دل من</p><p>امروز چنان شد که پر از پار ندانم</p><p>از چهره زار چو زرم بود شکایت</p><p>رستم ز شکایت چو زر از زار ندانم</p><p>از کار جهان کور بود مردم عاشق</p><p>اما نه چو من خود که کر از کار ندانم</p><p>جولاهه تردامن ما تار بدرید</p><p>می گفت ز مستی که تر از تار ندانم</p><p>چون چنگم از زمزمه خود خبرم نیست</p><p>اسرار همی‌گویم و اسرار ندانم</p><p>مانند ترازو و گزم من که به بازار</p><p>بازار همی‌سازم و بازار ندانم</p><p>در اصبع عشقم چو قلم بیخود و مضطر</p><p>طومار نویسم من و طومار ندانم</p><h2><a id="poem-4112" href="https://ganjoor.net/moulavi/shams/ghazalsh/sh1488">غزل شمارهٔ ۱۴۸۸</a></h2>
<p>ای خواجه بفرما به کی مانم به کی مانم</p><p>من مرد غریبم نه از این شهر جهانم</p><p>گر دم نزنم تا حسد خلق نجنبد</p><p>دانم که نگویم نتوانم که ندانم</p><p>آن کل کلهی یافت و کل خویش نهان کرد</p><p>با بنده به خشم است که دانای نهانم</p><p>گر صلح کند داروی کلیش بسازیم</p><p>از ننگ کلی و کلهش بازرهانم</p><h2><a id="poem-4113" href="https://ganjoor.net/moulavi/shams/ghazalsh/sh1489">غزل شمارهٔ ۱۴۸۹</a></h2>
<p>ساقی ز پی عشق روان است روانم</p><p>لیکن ز ملولی تو کند است زبانم</p><p>می پرم چون تیر سوی عشرت و نوشت</p><p>ای دوست بمشکن به جفاهات کمانم</p><p>چون خیمه به یک پای به پیش تو بپایم</p><p>در خرگهت ای دوست درآر و بنشانم</p><p>هین آن لب ساغر بنه اندر لب خشکم</p><p>وانگه بشنو سحر محقق ز دهانم</p><p>بشنو خبر بابل و افسانه وایل</p><p>زیرا ز ره فکرت سیاح جهانم</p><p>معذور همی‌دار اگر شور ز حد شد</p><p>چون می ندهد عشق یکی لحظه امانم</p><p>آن دم که ملولی ز ملولیت ملولم</p><p>چون دست بشویی ز من انگشت گزانم</p><p>آن شب که دهی نور چو مه تا به سحرگاه</p><p>من در پی ماه تو چو سیاره دوانم</p><p>وان روز که سر برزنی از شرق چو خورشید</p><p>ماننده خورشید سراسر همه جانم</p><p>وان روز که چون جان شوی از چشم نهانی</p><p>من همچو دل مرغ ز اندیشه طپانم</p><p>در روزن من نور تو روزی که بتابد</p><p>در خانه چو ذره به طرب رقص کنانم</p><p>این ناطقه خاموش و چو اندیشه نهان رو</p><p>تا بازنیابد سبب اندیش نشانم</p><h2><a id="poem-4114" href="https://ganjoor.net/moulavi/shams/ghazalsh/sh1490">غزل شمارهٔ ۱۴۹۰</a></h2>
<p>از شهر تو رفتیم تو را سیر ندیدیم</p><p>از شاخ درخت تو چنین خام فتیدیم</p><p>در سایه سرو تو مها سیر نخفتیم</p><p>وز باغ تو از بیم نگهبان نچریدیم</p><p>بر تابه سودای تو گشتیم چو ماهی</p><p>تا سوخته گشتیم ولیکن نپزیدیم</p><p>گشتیم به ویرانه به سودای چو تو گنج</p><p>چون مار به آخر به تک خاک خزیدیم</p><p>چون سایه گذشتیم به هر پاکی و ناپاک</p><p>اکنون به تو محویم نه پاک و نه پلیدیم</p><p>ما را چو بجویید بر دوست بجویید</p><p>کز پوست فناییم و بر دوست پدیدیم</p><p>تا بر نمک و نان تو انگشت زدستیم</p><p>در فرقت و در شور بس انگشت گزیدیم</p><p>چون طبل رحیل آمد و آواز جرس‌ها</p><p>ما رخت و قماشات بر افلاک کشیدیم</p><p>شکر است که تریاق تو با ماست اگر چه</p><p>زهری که همه خلق چشیدند چشیدیم</p><p>آن دم که بریده شد از این جوی جهان آب</p><p>چون ماهی بی‌آب بر این خاک طپیدیم</p><p>چون جوی شد این چشم ز بی‌آبی آن جوی</p><p>تا عاقبت امر به سرچشمه رسیدیم</p><p>چون صبر فرج آمد و بی‌صبر حرج بود</p><p>خاموش مکن ناله که ما صبر گزیدیم</p><h2><a id="poem-4115" href="https://ganjoor.net/moulavi/shams/ghazalsh/sh1491">غزل شمارهٔ ۱۴۹۱</a></h2>
<p>خلقان همه نیکند جز این تن که گزیدیم</p><p>که از سفهش بس سر انگشت گزیدیم</p><p>گر هیچ گریزی بگریز از هوس خویش</p><p>زیرا همه رنج از هوس بیهده دیدیم</p><p>والله که مفری به جز از فر رخش نیست</p><p>کاندر خضر و گلشن او می نگریدیم</p><p>هر روز که برخیزی رو پاک بشویی</p><p>آن سوی دو ای دل که گه درد دویدیم</p><p>آن سوی که در ساعت دشوار دل خلق</p><p>آید که خدایا همه محتاج و مریدیم</p><p>هر دانه که چیدیم هله دام بلا بود</p><p>سوی تو پراشکسته و تن خسته پریدیم</p><h2><a id="poem-4116" href="https://ganjoor.net/moulavi/shams/ghazalsh/sh1492">غزل شمارهٔ ۱۴۹۲</a></h2>
<p>بار دگر از راه سوی چاه رسیدیم</p><p>وز غربت اجسام بالله رسیدیم</p><p>با اسب بدان شاه کسی چون نرسیده‌ست</p><p>ما اسب بدادیم و بدان شاه رسیدیم</p><p>چون ابر بسی اشک در این خاک فشاندیم</p><p>وز ابر گذشتیم و بدان ماه رسیدیم</p><p>ای طبل زنان نوبت ما گشت بکوبید</p><p>وی ترک برون آ که به خرگاه رسیدیم</p><p>یک چند چو یوسف به بن چاه نشستیم</p><p>زان سر رسن آمد به سر چاه رسیدیم</p><p>ما چند صنم پیش محمد بشکستیم</p><p>تا در صنم دلبر دلخواه رسیدیم</p><p>نزدیکتر آیید که از دور رسیدیم</p><p>و احوال بپرسید که از راه رسیدیم</p><h2><a id="poem-4117" href="https://ganjoor.net/moulavi/shams/ghazalsh/sh1493">غزل شمارهٔ ۱۴۹۳</a></h2>
<p>ما عاشق و سرگشته و شیدای دمشقیم</p><p>جان داده و دل بسته سودای دمشقیم</p><p>زان صبح سعادت که بتابید از آن سو</p><p>هر شام و سحر مست سحرهای دمشقیم</p><p>بر باب بریدیم که از یار بریدیم</p><p>زان جامع عشاق به خضرای دمشقیم</p><p>از چشمه بونواس مگر آب نخوردی</p><p>ما عاشق آن ساعد سقای دمشقیم</p><p>بر مصحف عثمان بنهم دست به سوگند</p><p>کز لولوی آن دلبر لالای دمشقیم</p><p>از باب فرج دوری و از باب فرادیس</p><p>کی داند کاندر چه تماشای دمشقیم</p><p>بر ربوه برآییم چو در مهد مسیحیم</p><p>چون راهب سرمست ز حمرای دمشقیم</p><p>در نیرب شاهانه بدیدیم درختی</p><p>در سایه آن شسته و دروای دمشقیم</p><p>اخضر شده میدان و بغلطیم چو گویی</p><p>از زلف چو چوگان که به صحرای دمشقیم</p><p>کی بی‌مزه مانیم چو در مزه درآییم</p><p>دروازه شرقی سویدای دمشقیم</p><p>اندر جبل صالح کانی است ز گوهر</p><p>زان گوهر ما غرقه دریای دمشقیم</p><p>چون جنت دنیاست دمشق از پی دیدار</p><p>ما منتظر رأیت حسنای دمشقیم</p><p>از روم بتازیم سوم بار سوی شام</p><p>کز طره چون شام مطرای دمشقیم</p><p>مخدومی شمس الحق تبریز گر آن جاست</p><p>مولای دمشقیم و چه مولای دمشقیم</p><h2><a id="poem-4118" href="https://ganjoor.net/moulavi/shams/ghazalsh/sh1494">غزل شمارهٔ ۱۴۹۴</a></h2>
<p>افتادم افتادم در آبی افتادم</p><p>گر آبی خوردم من دلشادم دلشادم</p><p>بر دف نی بر نی نی یک لحظه بیگارم</p><p>بر خم نی بر می نی پیوسته بنیادم</p><p>در عشق دلداری مانند گلزاری</p><p>جان دیدم جان دیدم دل دادم دل دادم</p><p>می خوردم می خوردم در شهرت می گردم</p><p>سرتیزم سرتیزم پربادم پربادم</p><p>گر خودم گر جوشن پیروزم پیروزم</p><p>گر سروم گر سوسن آزادم آزادم</p><p>از چرخی از اوجی بر بحری بر موجی</p><p>خوش تختی خوش تختی بنهادم بنهادم</p><p>مولایم مولایم در حکم دریایم</p><p>در اوجش در موجش منقادم منقادم</p><p>ای کوکب ای کوکب بگشا لب بگشا لب</p><p>شرحی کن شرحی کن بر وفق میعادم</p><p>هر ذره هر پره می جوید می گوید</p><p>ز ارشادش ز ارشادش استادم استادم</p><h2><a id="poem-4119" href="https://ganjoor.net/moulavi/shams/ghazalsh/sh1495">غزل شمارهٔ ۱۴۹۵</a></h2>
<p>اگر تو نیستی در عاشقی خام</p><p>بیا مگریز از یاران بدنام</p><p>تو آن مرغی که میل دانه داری</p><p>نباشد در جهان یک دانه بی‌دام</p><p>مکن ناموس و با قلاش بنشین</p><p>که پیش عاشقان چه خاص و چه عام</p><p>اگر ناموس راه تو بگیرد</p><p>بکش او را و خونش را بیاشام</p><p>که این سودا هزاران ناز دارد</p><p>مکن ناز و بکش ناز و بیارام</p><p>حریفا اندر آتش صبر می کن</p><p>که آتش آب می گردد به ایام</p><p>نشان ده راه خمخانه که مستم</p><p>که دادم من جهانی را به یک جام</p><p>برادر کوی قلاشان کدام است</p><p>اگر در بسته باشد رفتم از بام</p><p>به پیش پیر میخانه بمیرم</p><p>زهی مرگ و زهی برگ و سرانجام</p><h2><a id="poem-4120" href="https://ganjoor.net/moulavi/shams/ghazalsh/sh1496">غزل شمارهٔ ۱۴۹۶</a></h2>
<p>چه دیدم خواب شب کامروز مستم</p><p>چو مجنونان ز بند عقل جستم</p><p>به بیداری مگر من خواب بینم</p><p>که خوابم نیست تا این درد هستم</p><p>مگر من صورت عشق حقیقی</p><p>بدیدم خواب کو را می پرستم</p><p>بیا ای عشق کاندر تن چو جانی</p><p>به اقبالت ز حبس تن برستم</p><p>مرا گفتی بدر پرده دریدم</p><p>مرا گفتی قدح بشکن شکستم</p><p>مرا گفتی ببر از جمله یاران</p><p>بکندم از همه دل در تو بستم</p><p>مرا دل خسته کردی جرمم این بود</p><p>که از مژگان خیالت را بجستم</p><p>ببر جان مرا تا در پناهت</p><p>دو دستک می زنم کز جان بسستم</p><p>چه عالم‌هاست در هر تار مویت</p><p>بیفشان زلف کز عالم گسستم</p><p>که در هفتم زمین با تو بلندم</p><p>که در هفتم فلک بی‌روت پستم</p><h2><a id="poem-4121" href="https://ganjoor.net/moulavi/shams/ghazalsh/sh1497">غزل شمارهٔ ۱۴۹۷</a></h2>
<p>به جان جمله مستان که مستم</p><p>بگیر ای دلبر عیار دستم</p><p>به جان جمله جانبازان که جانم</p><p>به جان رستگارانش که رستم</p><p>عطاردوار دفترباره بودم</p><p>زبردست ادیبان می نشستم</p><p>چو دیدم لوح پیشانی ساقی</p><p>شدم مست و قلم‌ها را شکستم</p><p>جمال یار شد قبله نمازم</p><p>ز اشک رشک او شد آبدستم</p><p>ز حسن یوسفی سرمست بودم</p><p>که حسنش هر دمی گوید الستم</p><p>در آن مستی ترنجی می بریدم</p><p>ترنج اینک درست و دست خستم</p><p>مبادم سر اگر جز تو سرم هست</p><p>بسوزا هستیم گر بی‌تو هستم</p><p>تویی معبود در کعبه و کنشتم</p><p>تویی مقصود از بالا و پستم</p><p>شکار من بود ماهی و یونس</p><p>چو حاصل شد ز جعدت شصت شستم</p><p>چو دیدم خوان تو بس چشم سیرم</p><p>چو خوردم ز آب تو زین جوی جستم</p><p>برای طبع لنگان لنگ رفتم</p><p>ز بیم چشم بد سر نیز بستم</p><p>همان ارزد کسی کش می پرستد</p><p>زهی من که مر او را می پرستم</p><p>ببرد از کسی کآخر ببرد</p><p>به سوی عدل بگریزید ز استم</p><p>چو ری با سین و تی و میم پیوست</p><p>بدین پیوند رو بنمود رستم</p><p>یقین شد که جماعت رحمت آمد</p><p>جماعت را به جان من چاکرستم</p><p>خمش کردم شکار شیر باشم</p><p>که تا گوید شکار مفترستم</p><h2><a id="poem-4122" href="https://ganjoor.net/moulavi/shams/ghazalsh/sh1498">غزل شمارهٔ ۱۴۹۸</a></h2>
<p>بیا کز غیر تو بیزار گشتم</p><p>وگر خفته بدم بیدار گشتم</p><p>بیا ای جان که تا روز قیامت</p><p>مقیم خانه خمار گشتم</p><p>ز پر و بال خود گل را فشاند</p><p>به کوه قاف خود طیار گشتم</p><p>ترش دیدم جهانی را من از ترس</p><p>در آن دوشاب چون آچار گشتم</p><p>عقیده این چنین سازید شیرین</p><p>که من زین خمره شکربار گشتم</p><p>یکی چندی بریدم من از اغیار</p><p>کنون با خویشتن اغیار گشتم</p><p>ز حال دیگران عبرت گرفتم</p><p>کنون من عبره الابصار گشتم</p><p>بیا ای طالب اسرار عالم</p><p>به من بنگر که من اسرار گشتم</p><p>بدان بسیار پیچید این سر من</p><p>که گرد جبه و دستار گشتم</p><p>از آن محبوس بودم همچو نقطه</p><p>که گرد نقطه چون پرگار گشتم</p><h2><a id="poem-4123" href="https://ganjoor.net/moulavi/shams/ghazalsh/sh1499">غزل شمارهٔ ۱۴۹۹</a></h2>
<p>بیا کز عشق تو دیوانه گشتم</p><p>وگر شهری بدم ویرانه گشتم</p><p>ز عشق تو ز خان و مان بریدم</p><p>به درد عشق تو همخانه گشتم</p><p>چیان کاهل بدم کان را نگویم</p><p>چو دیدم روی تو مردانه گشتم</p><p>چو خویش جان خود جان تو دیدم</p><p>ز خویشان بهر تو بیگانه گشتم</p><p>فسانه عاشقان خواندم شب و روز</p><p>کنون در عشق تو افسانه گشتم</p><h2><a id="poem-4124" href="https://ganjoor.net/moulavi/shams/ghazalsh/sh1500">غزل شمارهٔ ۱۵۰۰</a></h2>
<p>چنان مست است از آن دم جان آدم</p><p>که نشناسد از آن دم جان آدم</p><p>ز شور اوست چندین جوش دریا</p><p>ز سرمستی او مست است عالم</p><p>زهی سرده که گردن زد اجل را</p><p>که تا دنیا نبیند هیچ ماتم</p><p>شراب حق حلال اندر حلال است</p><p>می خنب خدا نبود محرم</p><p>از این باده جوان گر خورده بودی</p><p>نبودی پشت پیر چرخ را خم</p><p>زمین ار خورده بودی فارغستی</p><p>از آنک ابر تر بارد بر او نم</p><p>دل محرم بیان این بگفتی</p><p>اگر بودی به عالم نیم محرم</p><p>ز آب و گل برون بردی شما را</p><p>اگر بودی شما را پای محکم</p><p>رسید این عشق تا پای شما را</p><p>کند محکم ز هر سستی مسلم</p><p>بگو باقی تو شمس الدین تبریز</p><p>که بر تو ختم شد والله اعلم</p><h2><a id="poem-4125" href="https://ganjoor.net/moulavi/shams/ghazalsh/sh1501">غزل شمارهٔ ۱۵۰۱</a></h2>
<p>منم فتنه هزاران فتنه زادم</p><p>به من بنگر که داد فتنه دادم</p><p>ز من مگریز زیرا درفتادی</p><p>بگو الحمدلله درفتادم</p><p>عجب چیزی است عشق و من عجبتر</p><p>تو گویی عشق را خود من نهادم</p><p>بیا گر من منم خونم بریزید</p><p>که تا خود من نمردم من نزادم</p><p>نگویم سر تو کان غمز باشد</p><p>ولی ناگفته بندی برگشادم</p><h2><a id="poem-4126" href="https://ganjoor.net/moulavi/shams/ghazalsh/sh1502">غزل شمارهٔ ۱۵۰۲</a></h2>
<p>ز زندان خلق را آزاد کردم</p><p>روان عاشقان را شاد کردم</p><p>دهان اژدها را بردریدم</p><p>طریق عشق را آباد کردم</p><p>ز آبی من جهانی برتنیدم</p><p>پس آنگه آب را پرباد کردم</p><p>ببستم نقش‌ها بر آب کان را</p><p>نه بر عاج و نه بر شمشاد کردم</p><p>ز شادی نقش خود جان می دراند</p><p>که من نقش خودش میعاد کردم</p><p>ز چاهی یوسفان را برکشیدم</p><p>که از یعقوب ایشان یاد کردم</p><p>چو خسرو زلف شیرینان گرفتم</p><p>اگر قصد یکی فرهاد کردم</p><p>زهی باغی که من ترتیب کردم</p><p>زهی شهری که من بنیاد کردم</p><p>جهان داند که تا من شاه اویم</p><p>بدادم داد ملک و داد کردم</p><p>جهان داند که بیرون از جهانم</p><p>تصور بهر استشهاد کردم</p><p>چه استادان که من شهمات کردم</p><p>چه شاگردان که من استاد کردم</p><p>بسا شیران که غریدند بر ما</p><p>چو روبه عاجز و منقاد کردم</p><p>خمش کن آنک او از صلب عشق است</p><p>بسستش اینک من ارشاد کردم</p><p>ولیک آن را که طوفان بلا برد</p><p>فروشد گر چه من فریاد کردم</p><p>مگر از قعر طوفانش برآرم</p><p>چنانک نیست را ایجاد کردم</p><p>برآمد شمس تبریزی بزد تیغ</p><p>زبان از تیغ او پولاد کردم</p><h2><a id="poem-4127" href="https://ganjoor.net/moulavi/shams/ghazalsh/sh1503">غزل شمارهٔ ۱۵۰۳</a></h2>
<p>غلامم خواجه را آزاد کردم</p><p>منم کاستاد را استاد کردم</p><p>منم آن جان که دی زادم ز عالم</p><p>جهان کهنه را بنیاد کردم</p><p>منم مومی که دعوی من این است</p><p>که من پولاد را پولاد کردم</p><p>بسی بی‌دیده را سرمه کشیدم</p><p>بسی بی‌عقل را استاد کردم</p><p>منم ابر سیه اندر شب غم</p><p>که روز عید را دلشاد کردم</p><p>عجب خاکم که من از آتش عشق</p><p>دماغ چرخ را پرباد کردم</p><p>ز شادی دوش آن سلطان نخفته‌ست</p><p>که من بنده مر او را یاد کردم</p><p>ملامت نیست چون مستم تو کردی</p><p>اگر من فاشم و بیداد کردم</p><p>خمش کن کآینه زنگار گیرد</p><p>چو بر وی دم زدم فریاد کردم</p><h2><a id="poem-4128" href="https://ganjoor.net/moulavi/shams/ghazalsh/sh1504">غزل شمارهٔ ۱۵۰۴</a></h2>
<p>حسودان را ز غم آزاد کردم</p><p>دل گله خران را شاد کردم</p><p>به بیدادان بدادم داد پنهان</p><p>ولی در حق خود بیداد کردم</p><p>چو از صبرم همه فریاد کردند</p><p>چنان باشد که من فریاد کردم</p><p>مرا استاد صبر است و از این رو</p><p>خلاف مذهب استاد کردم</p><p>جهانی که نشد آباد هرگز</p><p>به ویران کردنش آباد کردم</p><p>در این تیزاب که چون برگ کاه است</p><p>به مشتی گل در او بنیاد کردم</p><p>فراموشم مکن یا رب ز رحمت</p><p>اگر غیر تو را من یاد کردم</p><h2><a id="poem-4129" href="https://ganjoor.net/moulavi/shams/ghazalsh/sh1505">غزل شمارهٔ ۱۵۰۵</a></h2>
<p>یکی مطرب همی‌خواهم در این دم</p><p>که نشناسد ز مستی زیر از بم</p><p>حریفی نیز خواهم غمگساری</p><p>ز بی‌خویشی نداند شادی از غم</p><p>همه اجزای او مستی گرفته</p><p>مبدل گشته از اولاد آدم</p><p>مسلمانی منور گشته از وی</p><p>مسلم گشته از هستی مسلم</p><p>چو با نه کس بیاید بشمری ده</p><p>ده تو نه بود از ده یکی کم</p><p>خدایا نوبتی مست بفرست</p><p>که ما از می دهل کردیم اشکم</p><p>دهل کوبان برون آییم از خویش</p><p>که ما را عزم ساقی شد مصمم</p><p>دهلزن گر نباشد عید عید است</p><p>جهان پرعید شد والله اعلم</p><p>پراکنده بخواهم گفت امروز</p><p>چه گوید مرد درهم جز که درهم</p><p>مگر ساقی بینداید دهانم</p><p>از آن جام و از آن رطل دمادم</p><p>مرادم کیست زین‌ها شمس تبریز</p><p>ازیرا شمس آمد جان عالم</p><h2><a id="poem-4130" href="https://ganjoor.net/moulavi/shams/ghazalsh/sh1506">غزل شمارهٔ ۱۵۰۶</a></h2>
<p>همیشه من چنین مجنون نبودم</p><p>ز عقل و عافیت بیرون نبودم</p><p>چو تو عاقل بدم من نیز روزی</p><p>چنین دیوانه و مفتون نبودم</p><p>مثال دلبران صیاد بودم</p><p>مثال دل میان خون نبودم</p><p>در این بودم که این چون است و آن چون</p><p>چنین حیران آن بی‌چون نبودم</p><p>تو باری عاقلی بنشین بیندیش</p><p>کز اول بوده‌ام اکنون نبودم</p><p>همی‌جستم فزونی بر همه کس</p><p>چو صید عشق روزافزون نبودم</p><p>چو دود از حرص بالا می دویدم</p><p>به معنی جز سوی هامون نبودم</p><p>چو گنج از خاک بیرون اوفتادم</p><p>که گنجی بودم و قارون نبودم</p><h2><a id="poem-4131" href="https://ganjoor.net/moulavi/shams/ghazalsh/sh1507">غزل شمارهٔ ۱۵۰۷</a></h2>
<p>ایا یاری که در تو ناپدیدم</p><p>تو را شکل عجب در خواب دیدم</p><p>چو خاتونان مصر از عشق یوسف</p><p>ترنج و دست بیخود می بریدم</p><p>کجا آن مه کجا آن چشم دوشین</p><p>کجا آن گوش کان‌ها می شنیدم</p><p>نه تو پیدا نه من پیدا نه آن دم</p><p>نه آن دندان که لب را می گزیدم</p><p>منم انبار آکنده ز سودا</p><p>کز آن خرمن همه سودا کشیدم</p><p>تو آرام دل سوداییانی</p><p>تو ذاالنون و جنید و بایزیدم</p><h2><a id="poem-4132" href="https://ganjoor.net/moulavi/shams/ghazalsh/sh1508">غزل شمارهٔ ۱۵۰۸</a></h2>
<p>سفر کردم به هر شهری دویدم</p><p>به لطف و حسن تو کس را ندیدم</p><p>ز هجران و غریبی بازگشتم</p><p>دگرباره بدین دولت رسیدم</p><p>از باغ روی تو تا دور گشتم</p><p>نه گل دیدم نه یک میوه بچیدم</p><p>به بدبختی چو دور افتادم از تو</p><p>ز هر بدبخت صد زحمت کشیدم</p><p>چه گویم مرده بودم بی‌تو مطلق</p><p>خدا از نو دگربار آفریدم</p><p>عجب گویی منم روی تو دیده</p><p>منم گویی که آوازت شنیدم</p><p>بهل تا دست و پایت را ببوسم</p><p>بده عیدانه کامروز است عیدم</p><p>تو را ای یوسف مصر ارمغانی</p><p>چنین آیینه روشن خریدم</p><h2><a id="poem-4133" href="https://ganjoor.net/moulavi/shams/ghazalsh/sh1509">غزل شمارهٔ ۱۵۰۹</a></h2>
<p>سفر کردم به هر شهری دویدم</p><p>چو شهر عشق من شهری ندیدم</p><p>ندانستم ز اول قدر آن شهر</p><p>ز نادانی بسی غربت کشیدم</p><p>رها کردم چنان شکرستانی</p><p>چو حیوان هر گیاهی می چریدم</p><p>پیاز و گندنا چون قوم موسی</p><p>چرا بر من و سلوی برگزیدم</p><p>به غیر عشق آواز دهل بود</p><p>هر آوازی که در عالم شنیدم</p><p>از آن بانگ دهل از عالم کل</p><p>بدین دنیای فانی اوفتیدم</p><p>میان جان‌ها جان مجرد</p><p>چو دل بی‌پر و بی‌پا می پریدم</p><p>از آن باده که لطف و خنده بخشد</p><p>چو گل بی‌حلق و بی‌لب می چشیدم</p><p>ندا آمد ز عشق ای جان سفر کن</p><p>که من محنت سرایی آفریدم</p><p>بسی گفتم که من آن جا نخواهم</p><p>بسی نالیدم و جامه دریدم</p><p>چنانک اکنون ز رفتن می گریزم</p><p>از آن جا آمدن هم می رمیدم</p><p>بگفت ای جان برو هر جا که باشی</p><p>که من نزدیک چون حبل الوریدم</p><p>فسون کرد و مرا بس عشوه‌ها داد</p><p>فسون و عشوه او را خریدم</p><p>فسون او جهان را برجهاند</p><p>کی باشم من که من خود ناپدیدم</p><p>ز راهم برد وان گاهم به ره کرد</p><p>گر از ره می نرفتم می رهیدم</p><p>بگویم چون رسی آن جا ولیکن</p><p>قلم بشکست چون این جا رسیدم</p><h2><a id="poem-4134" href="https://ganjoor.net/moulavi/shams/ghazalsh/sh1510">غزل شمارهٔ ۱۵۱۰</a></h2>
<p>اگر عشقت به جای جان ندارم</p><p>به زلف کافرت ایمان ندارم</p><p>چو گفتی ننگ می داری ز عشقم</p><p>غم عشق تو را پنهان ندارم</p><p>تو می گفتی مکن در من نگاهی</p><p>که من خون‌ها کنم تاوان ندارم</p><p>من سرگشته چون فرمان نبردم</p><p>از آن بر نیک و بد فرمان ندارم</p><p>چو هر کس لطف می یابند از تو</p><p>من بیچاره آخر جان ندارم</p><h2><a id="poem-4135" href="https://ganjoor.net/moulavi/shams/ghazalsh/sh1511">غزل شمارهٔ ۱۵۱۱</a></h2>
<p>بیا ای آنک بردی تو قرارم</p><p>درآ چون تنگ شکر در کنارم</p><p>دل سنگین خود را بر دلم نه</p><p>نمی‌بینی که از غم سنگسارم</p><p>بیا نزدیک و بر رویم نظر کن</p><p>نشانی‌ها نگر کز عشق دارم</p><p>بسوزم پرده هفت آسمان را</p><p>اگر از سوز دل دودی برآرم</p><p>خزان گر باغ و بستان را بسوزد</p><p>بخنداند جهان را نوبهارم</p><p>جهان گوید که بازآ ای بهاران</p><p>که از ظلم خزان صد داغ دارم</p><p>بگردان ساقیا جام خزانی</p><p>که از عشق بهار اندر خمارم</p><p>بده چیزی که پنهان است چون جان</p><p>به جان تو مده بیش انتظارم</p><h2><a id="poem-4136" href="https://ganjoor.net/moulavi/shams/ghazalsh/sh1512">غزل شمارهٔ ۱۵۱۲</a></h2>
<p>گهی در گیرم و گه بام گیرم</p><p>چو بینم روی تو آرام گیرم</p><p>زبون خاص و عامم در فراقت</p><p>بیا تا ترک خاص و عام گیرم</p><p>دلم از غم گریبان می دراند</p><p>که کی دامان آن خوش نام گیرم</p><p>نگیرم عیش و عشرت تا نیاید</p><p>وگر گیرم در آن هنگام گیرم</p><p>چو زلف انداز من ساقی درآید</p><p>به دستی زلف و دستی جام گیرم</p><p>اگر در خرقه زاهد درآید</p><p>شوم حاجی و راه شام گیرم</p><p>وگر خواهد که من دیوانه باشم</p><p>شوم خام و حریف خام گیرم</p><p>وگر چون مرغ اندر دل بپرد</p><p>شوم صیاد مرغان دام گیرم</p><p>چو گویم شب نخسپم او بگوید</p><p>که من خواب از نماز شام گیرم</p><p>وگر گویم عنایت کن بگوید</p><p>که نی من جنگیم دشنام گیرم</p><p>مراد خویش بگذارم همان دم</p><p>مراد دلبر خودکام گیرم</p><h2><a id="poem-4137" href="https://ganjoor.net/moulavi/shams/ghazalsh/sh1513">غزل شمارهٔ ۱۵۱۳</a></h2>
<p>اگر سرمست اگر مخمور باشم</p><p>مهل کز مجلس تو دور باشم</p><p>رخم از قبله جان نور گیرد</p><p>چو با یاد تو اندر گور باشم</p><p>قرارم کی بود خود در تک گور</p><p>چو بر دمگاه نفخ صور باشم</p><p>صد افسنتین و داروهای نافع</p><p>تویی جان را چو من رنجور باشم</p><p>شوم شیرین ز لطف گوهر تو</p><p>اگر چون بحر تلخ و شور باشم</p><p>اگر غم همچو شب عالم بگیرد</p><p>برآ ای صبح تا منصور باشم</p><p>تویی روز و منم استاره روز</p><p>عجب نبود اگر مشهور باشم</p><p>به من شادند جمله روزجویان</p><p>چو پیش آهنگ چون تو نور باشم</p><p>مرا مخمور می داری نه از بخل</p><p>ولی تا ساکن و مستور باشم</p><p>بدان مستور می داری چو حوتم</p><p>که تا از عقربت مهجور باشم</p><p>چه غم دارم ز نیش عقرب ای ماه</p><p>چو غرق شهد چون زنبور باشم</p><p>خمش کردم ولیکن عشق خواهد</p><p>که پیش زخمه‌اش طنبور باشم</p><h2><a id="poem-4138" href="https://ganjoor.net/moulavi/shams/ghazalsh/sh1514">غزل شمارهٔ ۱۵۱۴</a></h2>
<p>خداوندا مده آن یار را غم</p><p>مبادا قامت آن سرو را خم</p><p>تو می دانی که جان باغ ما اوست</p><p>مبادا سرو جان از باغ ما کم</p><p>همیشه تازه و سرسبز دارش</p><p>بر او افشان کرامت‌ها دمادم</p><p>معظم دارش اندر دین و دنیا</p><p>به حق حرمت اسمای اعظم</p><p>وجودش در بنی آدم غریب است</p><p>بدو صد فخر دارد جان آدم</p><p>مخلد دار او را همچو جنت</p><p>که او جنات جنات است مبهم</p><p>ز رنج اندرون و رنج بیرون</p><p>معافش دار یا رب و مسلم</p><p>جهان شاد است وز او صد شکر دارد</p><p>که عیسی شکرها دارد ز مریم</p><p>دعاهایی که آن در لب نیاید</p><p>که بر اجزای روح است آن مقسم</p><p>مجاب و مستجابش کن پی او</p><p>که تو داناتری والله اعلم</p><h2><a id="poem-4139" href="https://ganjoor.net/moulavi/shams/ghazalsh/sh1515">غزل شمارهٔ ۱۵۱۵</a></h2>
<p>چه نزدیک است جان تو به جانم</p><p>که هر چیزی که اندیشی بدانم</p><p>از این نزدیکتر دارم نشانی</p><p>بیا نزدیک و بنگر در نشانم</p><p>به درویشی بیا اندر میانه</p><p>مکن شوخی مگو کاندر میانم</p><p>میان خانه‌ات همچون ستونم</p><p>ز بامت سرفرو چون ناودانم</p><p>منم همراز تو در حشر و در نشر</p><p>نه چون یاران دنیا میزبانم</p><p>میان بزم تو گردان چو خمرم</p><p>گه رزم تو سابق چون سنانم</p><p>اگر چون برق مردن پیشه سازم</p><p>چو برق خوبی تو بی‌زبانم</p><p>همیشه سرخوشم فرقی نباشد</p><p>اگر من جان دهم یا جان ستانم</p><p>به تو گر جان دهم باشد تجارت</p><p>که بدهی به هر جانی صد جهانم</p><p>در این خانه هزاران مرده بیش اند</p><p>تو بنشسته که اینک خان و مانم</p><p>یکی کف خاک گوید زلف بودم</p><p>یکی کف خاک گوید استخوانم</p><p>شوی حیران و ناگه عشق آید</p><p>که پیشم آ که زنده جاودانم</p><p>بکش در بر بر سیمین ما را</p><p>که از خویشت همین دم وارهانم</p><p>خمش کن خسروا هم گو ز شیرین</p><p>ز شیرینی همی‌سوزد دهانم</p><h2><a id="poem-4140" href="https://ganjoor.net/moulavi/shams/ghazalsh/sh1516">غزل شمارهٔ ۱۵۱۶</a></h2>
<p>چه نزدیک است جان تو به جانم</p><p>که هر چیزی که اندیشی بدانم</p><p>ضمیر همدگر دانند یاران</p><p>نباشم یار صادق گر ندانم</p><p>چو آب صاف باشد یار با یار</p><p>که بنماید در او عکس بنانم</p><p>اگر چه عامه هم آیینه‌هااند</p><p>که بنماید در او سود و زیانم</p><p>ولیکن آن به هر دم تیره گردد</p><p>که او را نیست صیقل‌های جانم</p><p>ولی آیینه ای عارف نگردد</p><p>اگر خاک جهان بر وی فشانم</p><p>از این آیینه روی خود مگردان</p><p>که می گوید که جانت را امانم</p><p>من و گفت من آیینه‌ست جان را</p><p>بیابد حال خویش اندر بیانم</p><p>خمش کن تا به ابرو و به غمزه</p><p>هزاران ماجرا بر وی بخوانم</p><h2><a id="poem-4141" href="https://ganjoor.net/moulavi/shams/ghazalsh/sh1517">غزل شمارهٔ ۱۵۱۷</a></h2>
<p>مرا گویی که رایی من چه دانم</p><p>چنین مجنون چرایی من چه دانم</p><p>مرا گویی بدین زاری که هستی</p><p>به عشقم چون برآیی من چه دانم</p><p>منم در موج دریاهای عشقت</p><p>مرا گویی کجایی من چه دانم</p><p>مرا گویی به قربانگاه جان‌ها</p><p>نمی‌ترسی که آیی من چه دانم</p><p>مرا گویی اگر کشته خدایی</p><p>چه داری از خدایی من چه دانم</p><p>مرا گویی چه می جویی دگر تو</p><p>ورای روشنایی من چه دانم</p><p>مرا گویی تو را با این قفس چیست</p><p>اگر مرغ هوایی من چه دانم</p><p>مرا راه صوابی بود گم شد</p><p>ار آن ترک ختایی من چه دانم</p><p>بلا را از خوشی نشناسم ایرا</p><p>به غایت خوش بلایی من چه دانم</p><p>شبی بربود ناگه شمس تبریز</p><p>ز من یکتا دو تایی من چه دانم</p><h2><a id="poem-4142" href="https://ganjoor.net/moulavi/shams/ghazalsh/sh1518">غزل شمارهٔ ۱۵۱۸</a></h2>
<p>من آن ماهم که اندر لامکانم</p><p>مجو بیرون مرا در عین جانم</p><p>تو را هر کس به سوی خویش خواند</p><p>تو را من جز به سوی تو نخوانم</p><p>مرا هم تو به هر رنگی که خوانی</p><p>اگر رنگین اگر ننگین ندانم</p><p>گهی گویی خلاف و بی‌وفایی</p><p>بلی تا تو چنینی من چنانم</p><p>به پیش کور هیچم من چنانم</p><p>به پیش گوش کر من بی‌زبانم</p><p>گلابه چند ریزی بر سر چشم</p><p>فروشو چشم از گل من عیانم</p><p>لباس و لقمه‌ات گل‌های رنگین</p><p>تو گل خواری نشایی میهمانم</p><p>گل است این گل در او لطفی است بنگر</p><p>چو لطف عاریت را واستانم</p><p>من آب آب و باغ باغم ای جان</p><p>هزاران ارغوان را ارغوانم</p><p>سخن کشتی و معنی همچو دریا</p><p>درآ زوتر که تا کشتی برانم</p><h2><a id="poem-4143" href="https://ganjoor.net/moulavi/shams/ghazalsh/sh1519">غزل شمارهٔ ۱۵۱۹</a></h2>
<p>بیا کامروز بیرون از جهانم</p><p>بیا کامروز من از خود نهانم</p><p>گرفتم دشنه‌ای وز خود بریدم</p><p>نه آن خود نه آن دیگرانم</p><p>غلط کردم نبریدم من از خود</p><p>که این تدبیر بی‌من کرد جانم</p><p>ندانم کآتش دل بر چه سان است</p><p>که دیگر شکل می سوزد زبانم</p><p>به صد صورت بدیدم خویشتن را</p><p>به هر صورت همی‌گفتم من آنم</p><p>همی‌گفتم مرا صد صورت آمد</p><p>و یا صورت نیم من بی‌نشانم</p><p>که صورت‌های دل چون میهمانند</p><p>که می آیند و من چون خانه بانم</p><h2><a id="poem-4144" href="https://ganjoor.net/moulavi/shams/ghazalsh/sh1520">غزل شمارهٔ ۱۵۲۰</a></h2>
<p>مرا پرسی که چونی بین که چونم</p><p>خرابم بیخودم مست جنونم</p><p>مرا از کاف و نون آورد در دام</p><p>از آن هیبت دوتا چون کاف و نونم</p><p>پری زاده مرا دیوانه کرده‌ست</p><p>مسلمانان که می داند فسونم</p><p>پری را چهره‌ای چون ارغوان است</p><p>بنالم کارغوان را ارغنونم</p><p>مگر من خانه ماهم چو گردون</p><p>که چون گردون ز عشقش بی‌سکونم</p><p>غلط گفتم مزاج عشق دارم</p><p>ز دوران و سکونت‌ها برونم</p><p>درون خرقه صدرنگ قالب</p><p>خیال بادشکل آبگونم</p><p>چه جای باد و آب است ای برادر</p><p>که همچون عقل کلی ذوفنونم</p><p>ولیک آنگه که جزو آید به کلش</p><p>بخیزد تل مشک از موج خونم</p><p>چه داند جزو راه کل خود را</p><p>مگر هم کل فرستد رهنمونم</p><p>بکش ای عشق کلی جزو خود را</p><p>که این جا در کشاکش‌ها زبونم</p><p>ز هجرت می کشم بار جهانی</p><p>که گویی من جهانی را ستونم</p><p>به صورت کمترم از نیم ذره</p><p>ز روی عشق از عالم فزونم</p><p>یکی قطره که هم قطره‌ست و دریا</p><p>من این اشکال‌ها را آزمونم</p><p>نمی‌گویم من این این گفت عشق است</p><p>در این نکته من از لایعلمونم</p><p>که این قصه هزاران سالگان است</p><p>چه دانم من که من طفل از کنونم</p><p>ولی طفلم طفیل آن قدیم است</p><p>که می دارد قرانش در قرونم</p><p>سخن مقلوب می گویم که کرده‌ست</p><p>جهان بازگونه بازگونم</p><p>سخن آنگه شنو از من که بجهد</p><p>از این گرداب‌ها جان حرونم</p><p>حدیث آب و گل جمله شجون است</p><p>چه یک رنگی کنم چون در شجونم</p><p>غلط گفتم که یک رنگم چو خورشید</p><p>ولی در ابر این دنیای دونم</p><p>خمش کن خاک آدم را مشوران</p><p>که این جا چون پری من در کمونم</p><h2><a id="poem-4145" href="https://ganjoor.net/moulavi/shams/ghazalsh/sh1521">غزل شمارهٔ ۱۵۲۱</a></h2>
<p>من از عالم تو را تنها گزینم</p><p>روا داری که من غمگین نشینم</p><p>دل من چون قلم اندر کف توست</p><p>ز توست ار شادمان وگر حزینم</p><p>بجز آنچ تو خواهی من چه باشم</p><p>بجز آنچ نمایی من چه بینم</p><p>گه از من خار رویانی گهی گل</p><p>گهی گل بویم و گه خار چینم</p><p>مرا تو چون چنان داری چنانم</p><p>مرا تو چون چنین خواهی چنینم</p><p>در آن خمی که دل را رنگ بخشی</p><p>چه باشم من چه باشد مهر و کینم</p><p>تو بودی اول و آخر تو باشی</p><p>تو به کن آخرم از اولینم</p><p>چو تو پنهان شوی از اهل کفرم</p><p>چو تو پیدا شوی از اهل دینم</p><p>بجز چیزی که دادی من چه دارم</p><p>چه می جویی ز جیب و آستینم</p><h2><a id="poem-4146" href="https://ganjoor.net/moulavi/shams/ghazalsh/sh1522">غزل شمارهٔ ۱۵۲۲</a></h2>
<p>ورا خواهم دگر یاری نخواهم</p><p>چو گل را یافتم خاری نخواهم</p><p>تو را گر غیر او یار دگر هست</p><p>برو آن جا که من باری نخواهم</p><p>بجز دیدار او بختی نجویم</p><p>به غیر کار او کاری نخواهم</p><p>چو بازان ساعد سلطان گزیدم</p><p>چو کرکس بوی مرداری نخواهم</p><p>میان اهل دل جز دل نگنجد</p><p>جز این دلدار دلداری نخواهم</p><p>ز من جزوی ستاند کل ببخشد</p><p>از این به روز بازاری نخواهم</p><p>نه آن جزوم که غیر کل بود آن</p><p>نخواهم غیر را آری نخواهم</p><h2><a id="poem-4147" href="https://ganjoor.net/moulavi/shams/ghazalsh/sh1523">غزل شمارهٔ ۱۵۲۳</a></h2>
<p>نه آن شیرم که با دشمن برآیم</p><p>مرا این بس که من با من برآیم</p><p>چو خاک پای عشقم تو یقین دان</p><p>کز این گل چون گل و سوسن برآیم</p><p>سیه پوشم چو شب من از غم عشق</p><p>وزین شب چون مه روشن برآیم</p><p>از این آتش چو دودم من سراسر</p><p>که تا چون دود از این روزن برآیم</p><p>منم طفلی که عشقم اوستاد است</p><p>بنگذارد که من کودن برآیم</p><p>شوم چون عشق دایم حی و قیوم</p><p>چو من از خواب و از خوردن برآیم</p><p>هلا تن زن چو بوبکر ربابی</p><p>که تا من جان شوم وز تن برآیم</p><h2><a id="poem-4148" href="https://ganjoor.net/moulavi/shams/ghazalsh/sh1524">غزل شمارهٔ ۱۵۲۴</a></h2>
<p>چو آب آهسته زیر که درآیم</p><p>به ناگه خرمن که درربایم</p><p>چکم از ناودان من قطره قطره</p><p>چو طوفان من خراب صد سرایم</p><p>سرا چه بود فلک را برشکافم</p><p>ز بی‌صبری قیامت را نپایم</p><p>بلا را من علف بودم ز اول</p><p>ولیک اکنون بلاها را بلایم</p><p>ز حبس جا میابا دل رهایی</p><p>اگر من واقفم که من کجایم</p><p>سر نخلم ندانی کز چه سوی است</p><p>در این آب ار نگونت می نمایم</p><p>نه قلماشی است لیکن ماند آن را</p><p>نه هجوی می کنم نی می ستایم</p><p>دم عشق است و عشق از لطف پنهان</p><p>ولی من از غلیظی‌های هایم</p><p>مگو که را اگر آرد صدایی</p><p>که‌ای که نامدی گفتی که آیم</p><p>تو او را گو که بانگ که از او بود</p><p>زهی گوینده بی‌منتهایم</p><h2><a id="poem-4149" href="https://ganjoor.net/moulavi/shams/ghazalsh/sh1525">غزل شمارهٔ ۱۵۲۵</a></h2>
<p>ز قند یار تا شاخی نخایم</p><p>نماز شام روزه کی گشایم</p><p>نمی‌دانم کجا می روید آن قند</p><p>کز او خوردم نمی‌دانم کجایم</p><p>عجایب آنک نقلش عقل من برد</p><p>چو عقل نیست چونش می ستایم</p><p>کی دارد روزه همچون روزه من</p><p>کز او هر لحظه عیدی می ربایم</p><p>ز صبح روی او دارم صبوحی</p><p>نماز شام را هرگز نپایم</p><p>چو گل در باغ حسنش خوش بخندم</p><p>چو صبح از آفتابش خوش برآیم</p><p>زبانم از شراب او شکسته‌ست</p><p>ز دستانش شکسته دست و پایم</p><h2><a id="poem-4150" href="https://ganjoor.net/moulavi/shams/ghazalsh/sh1526">غزل شمارهٔ ۱۵۲۶</a></h2>
<p>از آن باده ندانم چون فنایم</p><p>از آن بی‌جا نمی‌دانم کجایم</p><p>زمانی قعر دریایی درافتم</p><p>دمی دیگر چو خورشیدی برآیم</p><p>زمانی از من آبستن جهانی</p><p>زمانی چون جهان خلقی بزایم</p><p>چو طوطی جان شکر خاید به ناگه</p><p>شوم سرمست و طوطی را بخایم</p><p>به جایی درنگنجیدم به عالم</p><p>بجز آن یار بی‌جا را نشایم</p><p>منم آن رند مست سخت شیدا</p><p>میان جمله رندان‌های هایم</p><p>مرا گویی چرا با خود نیایی</p><p>تو بنما خود که تا با خود بیایم</p><p>مرا سایه هما چندان نوازد</p><p>که گویی سایه او شد من همایم</p><p>بدیدم حسن را سرمست می گفت</p><p>بلایم من بلایم من بلایم</p><p>جوابش آمد از هر سو ز صد جان</p><p>ترایم من ترایم من ترایم</p><p>تو آن نوری که با موسی همی‌گفت</p><p>خدایم من خدایم من خدایم</p><p>بگفتم شمس تبریزی کیی گفت</p><p>شمایم من شمایم من شمایم</p><h2><a id="poem-4151" href="https://ganjoor.net/moulavi/shams/ghazalsh/sh1527">غزل شمارهٔ ۱۵۲۷</a></h2>
<p>بیا کامروز گرد یار گردیم</p><p>به سر گردیم و چون پرگار گردیم</p><p>بیا کامروز گرد خود نگردیم</p><p>به گرد خانه خمار گردیم</p><p>مگو با ما که ما دیوانگانیم</p><p>بر آتش‌های بی‌زنهار گردیم</p><p>سبک گردیم چون باد بهاری</p><p>حریف سبزه و گلزار گردیم</p><p>چرا چون گوش جمله باد گیریم</p><p>چرا چون موش در انبار گردیم</p><p>در آن طبله شکر پر کرد عطار</p><p>به گرد طبله عطار گردیم</p><p>چو سرمه خدمت دیده گزینیم</p><p>چو دیده جملگی دیدار گردیم</p><h2><a id="poem-4152" href="https://ganjoor.net/moulavi/shams/ghazalsh/sh1528">غزل شمارهٔ ۱۵۲۸</a></h2>
<p>به پیش باد تو ما همچو گردیم</p><p>بدان سو که تو گردی چون نگردیم</p><p>ز نور نوبهارت سبز و گرمیم</p><p>ز تأثیر خزانت سرد و زردیم</p><p>ز عکس حلم تو تسلیم باشیم</p><p>ز عکس خشم تو اندر نبردیم</p><p>عدم را برگماری جمله هیچیم</p><p>کرم را برفزایی جمله مردیم</p><p>عدم را و کرم را چون شکستی</p><p>جهان را و نهان را درنوردیم</p><p>چو دیدیم آنچ از عالم فزون است</p><p>دو عالم را شکستیم و بخوردیم</p><p>به چشم عاشقان جان و جهانیم</p><p>به چشم فاسقان مرگیم و دردیم</p><p>زمستان و تموز از ما جدا شد</p><p>نه گرمیم ای حریفان و نه سردیم</p><p>زمستان و تموز احوال جسم است</p><p>نه جسمیم این زمان ما روح فردیم</p><p>چو نطع عشق خود ما را نمودی</p><p>به مهره مهر تو کاستاد نردیم</p><p>چو گفتی بس بود خاموش کردیم</p><p>اگر چه بلبل گلزار و وردیم</p><h2><a id="poem-4153" href="https://ganjoor.net/moulavi/shams/ghazalsh/sh1529">غزل شمارهٔ ۱۵۲۹</a></h2>
<p>شب دوشینه ما بیدار بودیم</p><p>همه خفتند و ما بر کار بودیم</p><p>حریف غمزه غماز گشتیم</p><p>ندیم طره طرار بودیم</p><p>به گرد نقطه خوبی و مستی</p><p>به سر گردنده چون پرگار بودیم</p><p>تو چون دی زاده‌ای با تو چه گویم</p><p>که با یار قدیمی یار بودیم</p><p>مثال کاسه‌های لب شکسته</p><p>به دکان شه جبار بودیم</p><p>چرا چون جام شه زرین نباشیم</p><p>چو اندر مخزن اسرار بودیم</p><p>چرا خود کف ما دریا نباشد</p><p>چو اندر قعر دریابار بودیم</p><p>خمش باش و دو عالم را به گفت آر</p><p>کز اول گفت بی‌گفتار بودیم</p><h2><a id="poem-4154" href="https://ganjoor.net/moulavi/shams/ghazalsh/sh1530">غزل شمارهٔ ۱۵۳۰</a></h2>
<p>من و تو دوش شب بیدار بودیم</p><p>همه خفتند و ما بر کار بودیم</p><p>حریف غمزه غماز گشتیم</p><p>به پیش طره طرار بودیم</p><p>بیا تا ظاهر و پیدا بگوییم</p><p>که با عشق نهانی یار بودیم</p><p>اگر چه پیش و پس آن جا نگنجد</p><p>به پیش صانع جبار بودیم</p><p>عجب نبود اگر ما را ندیدند</p><p>که ما در مخزن اسرار بودیم</p><p>بیاوردیم درها ارمغانی</p><p>که یعنی ما به دریابار بودیم</p><h2><a id="poem-4155" href="https://ganjoor.net/moulavi/shams/ghazalsh/sh1531">غزل شمارهٔ ۱۵۳۱</a></h2>
<p>بیا کامروز شه را ما شکاریم</p><p>سر خویش و سر عالم نداریم</p><p>بیا کامروز چون موسی عمران</p><p>به مردی گرد از دریا برآریم</p><p>همه شب چون عصا افتاده بودیم</p><p>چو روز آمد چو ثعبان بی‌قراریم</p><p>چو گرد سینه خود طوف کردیم</p><p>ید بیضا ز جیب جان برآریم</p><p>بدان قدرت که ماری شد عصایی</p><p>به هر شب چون عصا و روز ماریم</p><p>پی فرعون سرکش اژدهاییم</p><p>پی موسی عصا و بردباریم</p><p>به همت خون نمرودان بریزیم</p><p>تو این منگر که چون پشه نزاریم</p><p>برافزاییم بر شیران و پیلان</p><p>اگر چه در کف آن شیر زاریم</p><p>اگر چه همچو اشتر کژنهادیم</p><p>چو اشتر سوی کعبه راهواریم</p><p>به اقبال دوروزه دل نبندیم</p><p>که در اقبال باقی کامکاریم</p><p>چو خورشید و قمر نزدیک و دوریم</p><p>چو عشق و دل نهان و آشکاریم</p><p>برای عشق خون آشام خون خوار</p><p>سگانش را چو خون اندر تغاریم</p><p>چو ماهی وقت خاموشی خموشیم</p><p>به وقت گفت ماه بی‌غباریم</p><h2><a id="poem-4156" href="https://ganjoor.net/moulavi/shams/ghazalsh/sh1532">غزل شمارهٔ ۱۵۳۲</a></h2>
<p>بیا تا عاشقی از سر بگیریم</p><p>جهان خاک را در زر بگیریم</p><p>بیا تا نوبهار عشق باشیم</p><p>نسیم از مشک و از عنبر بگیریم</p><p>زمین و کوه و دشت و باغ و جان را</p><p>همه در حله اخضر بگیریم</p><p>دکان نعمت از باطن گشاییم</p><p>چنین خو از درخت تر بگیریم</p><p>ز سر خوردن درخت این برگ و بر یافت</p><p>ز سر خویش برگ و بر بگیریم</p><p>ز دل ره برده‌اند ایشان به دلبر</p><p>ز دل ما هم ره دلبر بگیریم</p><p>مسلمانی بیاموزیم از وی</p><p>اگر آن طره کافر بگیریم</p><p>دلی دارد غمش چون سنگ مرمر</p><p>از آن مرمر دو صد گوهر بگیریم</p><p>چو جوشد سنگ او هفتاد چشمه</p><p>سبو و کوزه و ساغر بگیریم</p><p>کمینه چشمه‌اش چشمی است روشن</p><p>که ما از نور او صد فر بگیریم</p>
</body></html>