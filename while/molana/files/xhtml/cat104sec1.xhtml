<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر اول - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-7893" href="https://ganjoor.net/moulavi/masnavi/daftar1/sh1">بخش ۱ - سرآغاز</a></h2>
<p>بشنو این نی چون شکایت می‌کند</p><p>از جدایی‌ها حکایت می‌کند</p><p>کز نیستان تا مرا ببریده‌اند</p><p>در نفیرم مرد و زن نالیده‌اند</p><p>سینه خواهم شرحه شرحه از فراق</p><p>تا بگویم شرح درد اشتیاق</p><p>هر کسی کو دور ماند از اصل خویش</p><p>باز جوید روزگار وصل خویش</p><p>من به هر جمعیتی نالان شدم</p><p>جفت بدحالان و خوش‌حالان شدم</p><p>هر کسی از ظن خود شد یار من</p><p>از درون من نجست اسرار من</p><p>سر من از نالهٔ من دور نیست</p><p>لیک چشم و گوش را آن نور نیست</p><p>تن ز جان و جان ز تن مستور نیست</p><p>لیک کس را دید جان دستور نیست</p><p>آتش است این بانگ نای و نیست باد</p><p>هر که این آتش ندارد نیست باد</p><p>آتش عشق است کاندر نی فتاد</p><p>جوشش عشق است کاندر می فتاد</p><p>نی حریف هر که از یاری برید</p><p>پرده‌هایش پرده‌های ما درید</p><p>همچو نی زهری و تریاقی که دید</p><p>همچو نی دمساز و مشتاقی که دید</p><p>نی حدیث راه پر خون می‌کند</p><p>قصه‌های عشق مجنون می‌کند</p><p>محرم این هوش جز بیهوش نیست</p><p>مر زبان را مشتری جز گوش نیست</p><p>در غم ما روزها بیگاه شد</p><p>روزها با سوزها همراه شد</p><p>روزها گر رفت گو رو باک نیست</p><p>تو بمان ای آن که چون تو پاک نیست</p><p>هر که جز ماهی ز آبش سیر شد</p><p>هرکه بی روزیست روزش دیر شد</p><p>در نیابد حال پخته هیچ خام</p><p>پس سخن کوتاه باید و السلام</p><p>بند بگسل باش آزاد ای پسر</p><p>چند باشی بند سیم و بند زر</p><p>گر بریزی بحر را در کوزه‌ای</p><p>چند گنجد قسمت یک روزه‌ای</p><p>کوزهٔ چشم حریصان پر نشد</p><p>تا صدف قانع نشد پر در نشد</p><p>هر که را جامه ز عشقی چاک شد</p><p>او ز حرص و عیب کلی پاک شد</p><p>شاد باش ای عشق خوش سودای ما</p><p>ای طبیب جمله علت‌های ما</p><p>ای دوای نخوت و ناموس ما</p><p>ای تو افلاطون و جالینوس ما</p><p>جسم خاک از عشق بر افلاک شد</p><p>کوه در رقص آمد و چالاک شد</p><p>عشق جان طور آمد عاشقا</p><p>طور مست و خر موسی صاعقا</p><p>با لب دمساز خود گر جفتمی</p><p>همچو نی من گفتنی‌ها گفتمی</p><p>هر که او از هم‌زبانی شد جدا</p><p>بی‌زبان شد گرچه دارد صد نوا</p><p>چون که گل رفت و گلستان درگذشت</p><p>نشنوی زآن پس ز بلبل سر گذشت</p><p>جمله معشوق است و عاشق پرده‌ای</p><p>زنده معشوق است و عاشق مرده‌ای</p><p>چون نباشد عشق را پروای او</p><p>او چو مرغی ماند بی‌پر وای او</p><p>من چگونه هوش دارم پیش و پس</p><p>چون نباشد نور یارم پیش و پس</p><p>عشق خواهد کاین سخن بیرون بود</p><p>آینه غماز نبود چون بود</p><p>آینه‌ت دانی چرا غماز نیست</p><p>زآن که زنگار از رخش ممتاز نیست</p><h2><a id="poem-7894" href="https://ganjoor.net/moulavi/masnavi/daftar1/sh2">بخش ۲ - عاشق شدن پادشاه بر کنیزک رنجور و تدبیر کردن در صحت او</a></h2>
<p>بشنوید ای دوستان این داستان</p><p>خود حقیقت نقد حال ماست آن</p><p>بود شاهی در زمانی پیش ازین</p><p>ملک دنیا بودش و هم ملک دین</p><p>اتفاقا شاه روزی شد سوار</p><p>با خواص خویش از بهر شکار</p><p>یک کنیزک دید شه بر شاه‌راه</p><p>شد غلام آن کنیزک پادشاه</p><p>مرغ جانش در قفس چون می‌طپید</p><p>داد مال و آن کنیزک را خرید</p><p>چون خرید او را و برخوردار شد</p><p>آن کنیزک از قضا بیمار شد</p><p>آن یکی خر داشت و پالانش نبود</p><p>یافت پالان گرگ خر را در ربود</p><p>کوزه بودش آب می‌نامد بدست</p><p>آب را چون یافت خود کوزه شکست</p><p>شه طبیبان جمع کرد از چپ و راست</p><p>گفت جان هر دو در دست شماست</p><p>جان من سهلست جان جانم اوست</p><p>دردمند و خسته‌ام درمانم اوست</p><p>هر که درمان کرد مر جان مرا</p><p>برد گنج و در و مرجان مرا</p><p>جمله گفتندش که جانبازی کنیم</p><p>فهم گرد آریم و انبازی کنیم</p><p>هر یکی از ما مسیح عالمیست</p><p>هر الم را در کف ما مرهمیست</p><p>گر خدا خواهد نگفتند از بطر</p><p>پس خدا بنمودشان عجز بشر</p><p>ترک استثنا مرادم قسوتیست</p><p>نه همین گفتن که عارض حالتیست</p><p>ای بسا ناورده استثنا بگفت</p><p>جان او با جان استثناست جفت</p><p>هرچه کردند از علاج و از دوا</p><p>گشت رنج افزون و حاجت ناروا</p><p>آن کنیزک از مرض چون موی شد</p><p>چشم شه از اشک خون چون جوی شد</p><p>از قضا سرکنگبین صفرا فزود</p><p>روغن بادام خشکی می‌نمود</p><p>از هلیله قبض شد اطلاق رفت</p><p>آب آتش را مدد شد همچو نفت</p><h2><a id="poem-7895" href="https://ganjoor.net/moulavi/masnavi/daftar1/sh3">بخش ۳ - ظاهر شدن عجز حکیمان از معالجهٔ کنیزک و روی آوردن پادشاه به درگاه اله و در خواب دیدن او ولیی را</a></h2>
<p>شه چو عجز آن حکیمان را بدید</p><p>پابرهنه جانب مسجد دوید</p><p>رفت در مسجد سوی محراب شد</p><p>سجده‌گاه از اشک شه پر آب شد</p><p>چون به خویش آمد ز غرقاب فنا</p><p>خوش زبان بگشاد در مدح و دعا</p><p>کای کمینه بخششت مُلک جهان</p><p>من چه گویم چون تو می‌دانی نهان</p><p>ای همیشه حاجت ما را پناه</p><p>بار دیگر ما غلط کردیم راه</p><p>لیک گفتی گرچه می‌دانم سرت</p><p>زود هم پیدا کنش بر ظاهرت</p><p>چون برآورد از میان جان خروش</p><p>اندر آمد بحر بخشایش به جوش</p><p>درمیان گریه خوابش در ربود</p><p>دید در خواب او که پیری رو نمود</p><p>گفت ای شه مژده حاجاتت رواست</p><p>گر غریبی آیدت فردا ز ماست</p><p>چونکه آید او حکیمی حاذقست</p><p>صادقش دان کو امین و صادقست</p><p>در علاجش سِحر مطلق را ببین</p><p>در مزاجش قدرت حق را ببین</p><p>چون رسید آن وعده‌گاه و روز شد</p><p>آفتاب از شرق اخترسوز شد</p><p>بود اندر منظره شه منتظر</p><p>تا ببیند آنچه بنمودند سر</p><p>دید شخصی فاضلی پرمایه‌ای</p><p>آفتابی درمیان سایه‌ای</p><p>می‌رسید از دور مانند هلال</p><p>نیست بود و هست بر شکل خیال</p><p>نیست‌وش باشد خیال اندر روان</p><p>تو جهانی بر خیالی بین روان</p><p>بر خیالی صلحشان و جنگشان</p><p>وز خیالی فخرشان و ننگشان</p><p>آن خیالاتی که دام اولیاست</p><p>عکس مه‌رویان بستان خداست</p><p>آن خیالی که شه اندر خواب دید</p><p>در رخ مهمان همی آمد پدید</p><p>شه به جای حاجبان فا پیش رفت</p><p>پیش آن مهمان غیب خویش رفت</p><p>هر دو بحری آشنا آموخته</p><p>هر دو جان بی دوختن بر دوخته</p><p>گفت معشوقم تو بودستی نه آن</p><p>لیک کار از کار خیزد در جهان</p><p>ای مرا تو مصطفی من چو عمر</p><p>از برای خدمتت بندم کمر</p><h2><a id="poem-7896" href="https://ganjoor.net/moulavi/masnavi/daftar1/sh4">بخش ۴ - از خداوند ولی‌التوفیق در خواستن توفیق رعایت ادب در همه حالها و بیان کردن وخامت ضررهای بی‌ادبی</a></h2>
<p>از خدا جوییم توفیق ادب</p><p>بی‌ادب محروم گشت از لطف رب</p><p>بی‌ادب تنها نه خود را داشت بد</p><p>بلک آتش در همه آفاق زد</p><p>مایده از آسمان در می‌رسید</p><p>بی‌شری و بیع و بی‌گفت و شنید</p><p>درمیان قوم موسی چند کس</p><p>بی‌ادب گفتند کو سیر و عدس</p><p>منقطع شد خوان و نان از آسمان</p><p>ماند رنج زرع و بیل و داس‌مان</p><p>باز عیسی چون شفاعت کرد حق</p><p>خوان فرستاد و غنیمت بر طبق</p><p>مائده از آسمان شد عائده</p><p> چون که گفت انزل علینا مائده</p><p>باز گستاخان ادب بگذاشتند</p><p>چون گدایان زله‌ها برداشتند</p><p>لابه کرده عیسی ایشان را که این</p><p>دایمست و کم نگردد از زمین</p><p>بدگمانی کردن و حرص‌آوری</p><p>کفر باشد پیش خوان مهتری</p><p>زان گدارویان نادیده ز آز</p><p>آن در رحمت بریشان شد فراز</p><p>ابر بر ناید پی منع زکات</p><p>وز زنا افتد وبا اندر جهات</p><p>هر چه بر تو آید از ظلمات و غم</p><p>آن ز بی‌باکی و گستاخیست هم</p><p>هر که بی‌باکی کند در راه دوست</p><p>ره‌زن مردان شد و نامرد اوست</p><p>از ادب پرنور گشته‌ست این فلک</p><p>وز ادب معصوم و پاک آمد ملک</p><p>بد ز گستاخی کسوف آفتاب</p><p>شد عزازیلی ز جرات رد باب</p><h2><a id="poem-7897" href="https://ganjoor.net/moulavi/masnavi/daftar1/sh5">بخش ۵ - ملاقات پادشاه با آن ولی که در خوابش نمودند</a></h2>
<p>دست بگشاد و کنارانش گرفت</p><p>همچو عشق اندر دل و جانش گرفت</p><p>دست و پیشانیش بوسیدن گرفت</p><p>وز مقام و راه پرسیدن گرفت</p><p>پرس‌پرسان می‌کشیدش تا به صدر</p><p>گفت گنجی یافتم آخر به صبر</p><p>گفت ای نور حَقُ و دفعِ حَرَج</p><p>معنی‌ِ الصبر مفتاح الفرج</p><p>ای لقای تو جواب هر سؤال</p><p>مشکل از تو حل شود بی‌قیل‌وقال</p><p>ترجمانی هرچه ما را در دل است</p><p>دستگیری هر که پایش در گل است</p><p>مرحبا یا مجتبی یا مرتضی</p><p>إن تغب، جاء القضا، ضاق الفضا</p><p>انت مولی‌القوم من لا یشتهی</p><p>قد ردی کلا لئن لم ینتهی</p><p>چون گذشت آن مجلس و خوان کرم</p><p>دست او بگرفت و برد اندر حرم</p><h2><a id="poem-7898" href="https://ganjoor.net/moulavi/masnavi/daftar1/sh6">بخش ۶ - بردن پادشاه آن طبیب را بر بیمار تا حال او را ببیند</a></h2>
<p>قصهٔ رنجور و رنجوری بخواند</p><p>بعدازآن در پیش رنجورش نشاند</p><p>رنگ روی و نبض و قاروره بدید</p><p>هم علاماتش هم اسبابش شنید</p><p>گفت هر دارو که ایشان کرده‌اند</p><p>آن عمارت نیست ویران کرده‌اند</p><p>بی‌خبر بودند از حال درون</p><p>استعیذ الله مما یفترون</p><p>دید رنج و کشف شد بَر وِی نهفت</p><p>لیک پنهان کرد و با سلطان نگفت</p><p>رنجش از صفرا و از سودا نبود</p><p>بوی هر هیزم پدید آید ز دود</p><p>دید از زاریش کو زار دل است</p><p>تن خوش است و او گرفتار دل است</p><p>عاشقی پیداست از زاری دل</p><p>نیست بیماری چو بیماری دل</p><p>علت عاشق ز علت‌ها جداست</p><p>عشق اصطرلاب اسرار خداست</p><p>عاشقی گر زین سر و گر زان سرست</p><p>عاقبت ما را بدان سر رهبرست</p><p>هرچه گویم عشق را شرح و بیان</p><p>چون به عشق آیم خجل باشم از آن</p><p>گرچه تفسیر زبان روشنگرست</p><p>لیک عشق بی‌زبان روشنترست</p><p>چون قلم اندر نوشتن می‌شتافت</p><p>چون به عشق آمد قلم بر خود شکافت</p><p>عقل در شرحش چو خر در گل بخفت</p><p>شرح عشق و عاشقی هم عشق گفت</p><p>آفتاب آمد دلیل آفتاب</p><p>گر دلیلت باید از وی رو متاب</p><p>از وی ار سایه نشانی می‌دهد</p><p>شمس هر دم نور جانی می‌دهد</p><p>سایه، خواب آرد تو را همچون سمر</p><p>چون برآید شمس انشق القمر</p><p>خود غریبی در جهان چون شمس نیست</p><p>شمس جان باقیست کاو را امس نیست</p><p>شمس در خارج اگر چه هست فرد</p><p>می‌توان هم مثل او تصویر کرد</p><p>شمس جان کو خارج آمد از اثیر</p><p>نبودش در ذهن و در خارج نظیر</p><p>در تصور ذات او را گُنج کو</p><p>تا درآید در تصور مثل او</p><p>چون حدیث روی شمس‌الدین رسید</p><p>شمس چارم‌آسمان سر در کشید</p><p>واجب آید چونکه آمد نام او</p><p>شرح کردن رمزی از انعام او</p><p>این نفس جان دامنم برتافتست</p><p>بوی پیراهان یوسف یافتست</p><p>کز برای حقِ صحبت سال‌ها</p><p>بازگو حالی از آن خوش حال‌ها</p><p>تا زمین و آسمان خندان شود</p><p>عقل و روح و دیده صدچندان شود</p><p>لاتکلفنی فانی فی الفنا</p><p>کلت افهامی فلا احصی ثنا</p><p>کل شیء قاله غیرالمفیق</p><p>ان تکلف او تصلف لا یلیق</p><p>من چه گویم یک رگم هشیار نیست</p><p>شرح آن یاری که او را یار نیست</p><p>شرح این هجران و این خون جگر</p><p>این زمان بگذار تا وقت دگر</p><p>قال اطعمنی فانی جائع</p><p>واعتجل فالوقت سیف قاطع</p><p>صوفی ابن‌الوقت باشد ای رفیق</p><p>نیست فردا گفتن از شرط طریق</p><p>تو مگر خود مرد صوفی نیستی</p><p>هست را از نسیه خیزد نیستی</p><p>گفتمش پوشیده خوش‌تر سِرِّ یار</p><p>خود تو در ضمن حکایت گوش‌ دار</p><p>خوش‌تر آن باشد که سر دلبران</p><p>گفته آید در حدیث دیگران</p><p>گفت مکشوف و برهنه بی‌غلول</p><p>بازگو، دفعم مِدِه ای بوالفضول</p><p>پرده بردار و برهنه گو که من</p><p>می‌نخسپم با صنم با پیرهن</p><p>گفتم ار عریان شود او در عیان</p><p>نه تو مانی نه کنارت نه میان</p><p>آرزو می‌خواه، لیک اندازه خواه</p><p>برنتابد کوه را یک برگ کاه</p><p>آفتابی کز وی این عالم فروخت</p><p>اندکی گر پیش آید جمله سوخت</p><p>فتنه و آشوب و خون‌ریزی مجوی</p><p>بیش ازین از شمس تبریزی مگوی</p><p>این ندارد آخر، از آغاز گوی</p><p>رو تمام این حکایت بازگوی</p><h2><a id="poem-7899" href="https://ganjoor.net/moulavi/masnavi/daftar1/sh7">بخش ۷ - خلوت طلبیدن آن ولی از پادشاه جهت دریافتن رنج کنیزک</a></h2>
<p>گفت ای شه خلوتی کن خانه را</p><p>دور کن هم خویش و هم بیگانه را</p><p>کس ندارد گوش در دهلیزها</p><p>تا بپرسم زین کنیزک چیزها</p><p>خانه خالی مانْد و یک دَیّار نَه</p><p>جز طبیب و جز همان بیمار نه</p><p>نرم‌نرمک گفت شهر تو کجاست؟</p><p>که علاج اهل هر شهری جداست</p><p>واندر آن شهر از قرابت کیستت؟</p><p>خویشی و پیوستگی با چیستت؟</p><p>دست بر نبضش نهاد و یک‌به‌یک</p><p>باز می‌پرسید از جور فلک</p><p>چون کسی را خار در پایش جهد</p><p>پای خود را بر سر زانو نهد</p><p>وز سر سوزن همی جوید سرش</p><p>ور نیابد، می‌کند با لب ترش</p><p>خار در پا شد چنین دشواریاب</p><p>خار در دل چون بود؟ وادِه جواب</p><p>خار در دل گر بدیدی هر خسی</p><p>دستْ کِی بودی غمان را بر کسی؟</p><p>کس به زیر دمِّ خر خاری نهد</p><p>خر نداند دفع آن، برمی‌جهد</p><p>برجهد، وان خار محکم‌تر زند</p><p>عاقلی باید که خاری برکند</p><p>خر ز بهر دفع خار از سوز و درد</p><p>جفته می‌انداخت، صد جا زخم کرد</p><p>آن حکیمِ خارچینْ استاد بود</p><p>دست می‌زد جابجا می‌آزمود</p><p>زان کنیزک بر طریق داستان</p><p>باز می‌پرسید حال دوستان</p><p>با حکیمْ او قصه‌ها می‌گفت فاش</p><p>از مُقام و خواجگان و شهر و باش</p><p>سوی قصه گفتنش می‌داشت گوش</p><p>سوی نبض و جَستنش می‌داشت هوش</p><p>تا که نبض از نام کی گردد جَهان</p><p>او بود مقصود جانش در جهان</p><p>دوستان و شهر او را برشمرد</p><p>بعدازآن شهری دگر را نام برد</p><p>گفت چون بیرون شدی از شهر خویش</p><p>در کدامین شهر بودستی تو بیش؟</p><p>نام شهری گفت و زان هم درگذشت</p><p>رنگ روی و نبض او دیگر نگشت</p><p>خواجگان و شهرها را یَک‌به‌یَک</p><p>باز گفت از جای و از نان و نمک</p><p>شهر شهر و خانه خانه قصه کرد</p><p>نه رگش جنبید و نه رخ گشت زرد</p><p>نبض او بر حال خود بُد بی‌گزند</p><p>تا بپرسید از سمرقند چو قند</p><p>نبضْ جست و رویْ سرخ و زرد شد</p><p>کز سمرقندیِّ زرگر فرد شد</p><p>چون ز رنجور آن حکیم این راز یافت</p><p>اصل آن درد و بلا را باز یافت</p><p>گفت کوی او کدام است در گُذَر</p><p>او سرِ پل گفت و کوی غاتِفَر</p><p>گفت دانستم که رنجت چیست، زود</p><p>در خلاصت سِحرها خواهم نمود</p><p>شاد باش و فارغ و آمن که من</p><p>آن کنم با تو که باران با چمن</p><p>من غم تو می‌خَورم، تو غم مخَور</p><p>بر تو من مشفق‌ترم از صد پدر</p><p>هان و هان این راز را با کس مگو</p><p>گرچه از تو شه کند بس جست‌وجو</p><p>خانهٔ اسرار تو چون دل شود</p><p>آن مرادت زودتر حاصل شود</p><p>گفت پیغامبر که هر که سِرّ نهفت</p><p>زود گردد با مراد خویش جفت</p><p>دانه چون اندر زمین پنهان شود</p><p>سِرِّ او سرسبزی بستان شود</p><p>زَرّ و نقره گر نبودندی نهان</p><p>پرورش کی یافتندی زیر کان</p><p>وعده‌ها و لطف‌های آن حکیم</p><p>کرد آن رنجور را آمن ز بیم</p><p>وعده‌ها باشد حقیقی دل‌پذیر</p><p>وعده‌ها باشد مجازی تاسه‌گیر</p><p>وعدهٔ اهل کرم گنج روان</p><p>وعدهٔ نااهل شد رنج روان</p><h2><a id="poem-7900" href="https://ganjoor.net/moulavi/masnavi/daftar1/sh8">بخش ۸ - دریافتن آن ولی رنج را و عرض کردن رنج او را پیش پادشاه</a></h2>
<p>بعد از آن برخاست و عزم شاه کرد</p><p>شاه را زان شمّه‌ای آگاه کرد</p><p>گفت تدبیر آن بوَد کان مرد را</p><p>حاضر آریم از پی این درد را</p><p>مرد زرگر را بخوان زان شهر دور</p><p>با زر و خلعت بده او را غرور</p><h2><a id="poem-7901" href="https://ganjoor.net/moulavi/masnavi/daftar1/sh9">بخش ۹ - فرستادن پادشاه رسولان به سمرقند به آوردن زرگر</a></h2>
<p>شه فرستاد آن طرف یک دو رسول</p><p>حاذقان و کافیان بس عَدول</p><p>تا سمرقند آمدند آن دو امیر</p><p>پیش آن زرگر ز شاهنشه بَشیر</p><p>«کای لطیف استاد کامل معرفت</p><p>فاش اندر شهرها از تو صفت</p><p>نک فلان شه از برای زرگری</p><p>اختیارت کرد زیرا مهتری</p><p>اینک این خلعت بگیر و زرّ و سیم</p><p>چون بیایی خاص باشی و ندیم»</p><p>مرد مال و خلعت بسیار دید</p><p>غرّه شد از شهر و فرزندان برید.</p><p>اندر آمد شادمان در راه مرد</p><p>بی‌خبر کان شاه قصد جانْش کرد</p><p>اسپ تازی برنشست و شاد تاخت</p><p>خونبهای خویش را خلعت شناخت.</p><p>ای شده اندر سفر با صد رضا</p><p>خود به پای خویش تا سوء القضا</p><p>در خیالش مُلک و عِزّ و مهتری</p><p>گفت عزرائیل رو، آری بری</p><p>چون رسید از راه آن مرد غریب</p><p>اندر آوردش به پیش شه طبیب</p><p>سوی شاهنشاه بردندش بناز</p><p>تا بسوزد بر سر شمع طراز</p><p>شاه دید او را بسی تعظیم کرد</p><p>مخزن زر را بدو تسلیم کرد</p><p>پس حکیمش گفت کای سلطان مِه</p><p>آن کنیزک را بدین خواجه بدِه</p><p>تا کنیزک در وصالش خوش شود</p><p>آب وصلش دفع آن آتش شود</p><p>شه بدو بخشید آن مه روی را</p><p>جفت کرد آن هر دو صحبت‌جوی را</p><p>مدت شش ماه می‌راندند کام</p><p>تا به صحتْ آمد آن دختر تمام</p><p>بعد از آن از بهر او شربت بساخت</p><p>تا بخورد و پیش دختر می‌گداخت</p><p>چون ز رنجوری جمال او نماند</p><p>جان دختر در وبال او نماند</p><p>چونک زشت و ناخوش و رخ زرد شد</p><p>اندک‌اندک در دل او سرد شد.</p><p>عشقهایی کز پی رنگی بود</p><p>عشق نبود عاقبت ننگی بود</p><p>کاش کان هم ننگ بودی یکسری</p><p>تا نرفتی بر وی آن بد داوری</p><p>خون دوید از چشم همچون جوی او</p><p>دشمن جان وی آمد روی او</p><p>دشمن طاووس آمد پرّ او</p><p>ای بسی شه را بکشته فرّ او</p><p>گفت: «من آن آهوم کز ناف من</p><p>ریخت این صیاد خون صاف من،</p><p>ای من آن روباهِ صحرا، کز کمین</p><p>سر بریدندش برای پوستین،</p><p>ای من آن پیلی که زخم پیلبان</p><p>ریخت خونم از برای استخوان،</p><p>آنک کشتستم پی مادون من</p><p>می‌نداند که نخسپد خون من</p><p>بر منست امروز و فردا بر وی‌است</p><p>خون چون من کسْ، چنین ضایع کی‌است؟</p><p>گر چه دیوار افکند سایهٔ دراز</p><p>باز گردد سوی او آن سایه باز؛</p><p>این جهان کوهست و فعل ما ندا</p><p>سوی ما آید نداها را صدا»</p><p>این بگفت و رفت در دَم زیر خاک</p><p>آن کنیزک شد ز عشق‌و رنج پاک</p><p>زانک عشق مردگان پاینده نیست</p><p>زانک مرده سوی ما آینده نیست</p><p>عشق زنده در روان و در بصر</p><p>هر دمی باشد ز غنچه تازه‌تر</p><p>عشق آن زنده گزین کو باقیست</p><p>کز شراب جان‌فزایت ساقیست</p><p>عشق آن بگزین که جمله انبیا</p><p>یافتند از عشق او کار و کیا</p><p>تو مگو ما را بدان شه بار نیست</p><p>با کریمان کارها دشوار نیست</p><h2><a id="poem-7902" href="https://ganjoor.net/moulavi/masnavi/daftar1/sh10">بخش ۱۰ - بیان آنک کشتن و زهر دادن مرد زرگر به اشارت الهی بود نه به هوای نفس و تامل فاسد</a></h2>
<p>کشتن آن مرد بر دست حکیم</p><p>نه پی اومید بود و نه ز بیم</p><p>او نکشتش از برای طبع شاه</p><p>تا نیامد امر و الهام اله</p><p>آن پسر را کش خضر ببرید حلق</p><p>سر آن را در نیابد عام خلق</p><p>آنک از حق یابد او وحی و جواب</p><p>هرچه فرماید بود عین صواب</p><p>آنک جان بخشد اگر بکشد رواست</p><p>نایبست و دست او دست خداست</p><p>همچو اسماعیل پیشش سر بنه</p><p>شاد و خندان پیش تیغش جان بده</p><p>تا بماند جانت خندان تا ابد</p><p>همچو جان پاک احمد با احد</p><p>عاشقان آنگه شراب جان کشند</p><p>که به دست خویش خوبانشان کشند</p><p>شاه آن خون از پی شهوت نکرد</p><p>تو رها کن بدگمانی و نبرد</p><p>تو گمان بردی که کرد آلودگی</p><p>در صفا غش کی هلد پالودگی</p><p>بهر آنست این ریاضت وین جفا</p><p>تا بر آرد کوره از نقره جفا</p><p>بهر آنست امتحان نیک و بد</p><p>تا بجوشد بر سر آرد زر زبد</p><p>گر نبودی کارش الهام اله</p><p>او سگی بودی دراننده نه شاه</p><p>پاک بود از شهوت و حرص و هوا</p><p>نیک کرد او لیک نیک بد نما</p><p>گر خضر در بحر کشتی را شکست</p><p>صد درستی در شکست خضر هست</p><p>وهم موسی با همه نور و هنر</p><p>شد از آن محجوب تو بی پر مپر</p><p>آن گل سرخست تو خونش مخوان</p><p>مست عقلست او تو مجنونش مخوان</p><p>گر بدی خون مسلمان کام او</p><p>کافرم گر بردمی من نام او</p><p>می‌بلرزد عرش از مدح شقی</p><p>بدگمان گردد ز مدحش متقی</p><p>شاه بود و شاه بس آگاه بود</p><p>خاص بود و خاصهٔ الله بود</p><p>آن کسی را کش چنین شاهی کُشد</p><p>سوی بخت و بهترین جاهی کِشد</p><p>گر ندیدی سود او در قهر او</p><p>کی شدی آن لطف مطلق قهرجو</p><p>بچه می‌لرزد از آن نیش حجام</p><p>مادر مشفق در آن دم شادکام</p><p>نیم جان بستاند و صد جان دهد</p><p>آنچ در وهمت نیاید آن دهد</p><p>تو قیاس از خویش می‌گیری ولیک</p><p>دور دور افتاده‌ای بنگر تو نیک</p><h2><a id="poem-7903" href="https://ganjoor.net/moulavi/masnavi/daftar1/sh11">بخش ۱۱ - حکایت بقال و طوطی و روغن ریختن طوطی در دکان</a></h2>
<p>بود بقالی و وی را طوطیی</p><p>خوش‌نوایی سبز و گویا طوطیی</p><p>بر دکان بودی نگهبان دکان</p><p>نکته گفتی با همه سوداگران</p><p>در خطاب آدمی ناطق بدی</p><p>در نوای طوطیان حاذق بدی</p><p>خواجه روزی سوی خانه رفته بود</p><p>بر دکان طوطی نگهبانی نمود</p><p>گربه‌ای برجست ناگه بر دکان</p><p>بهر موشی طوطیک از بیم جان</p><p>جست از سوی دکان سویی گریخت</p><p>شیشه‌های روغن گل را بریخت</p><p>از سوی خانه بیامد خواجه‌اش</p><p>بر دکان بنشست فارغ خواجه‌وش</p><p>دید پر روغن دکان و جامه چرب</p><p>بر سرش زد گشت طوطی کل ز ضرب</p><p>روزکی چندی سخن کوتاه کرد</p><p>مرد بقال از ندامت آه کرد</p><p>ریش بر می‌کند و می‌گفت ای دریغ</p><p>کافتاب نعمتم شد زیر میغ</p><p>دست من بشکسته بودی آن زمان</p><p>که زدم من بر سر آن خوش زبان</p><p>هدیه‌ها می‌داد هر درویش را</p><p>تا بیابد نطق مرغ خویش را</p><p>بعد سه روز و سه شب حیران و زار</p><p>بر دکان بنشسته بد نومیدوار</p><p>می‌نمود آن مرغ را هر گون نهفت</p><p>تا که باشد اندر آید او بگفت</p><p>جولقیی سر برهنه می‌گذشت</p><p>با سر بی مو چو پشت طاس و طشت</p><p>آمد اندر گفت طوطی آن زمان</p><p>بانگ بر درویش زد چون عاقلان</p><p>کز چه ای کل با کلان آمیختی</p><p>تو مگر از شیشه روغن ریختی</p><p>از قیاسش خنده آمد خلق را</p><p>کو چو خود پنداشت صاحب دلق را</p><p>کار پاکان را قیاس از خود مگیر</p><p>گر چه ماند در نبشتن شیر و شیر</p><p>جمله عالم زین سبب گمراه شد</p><p>کم کسی ز ابدال حق آگاه شد</p><p>همسری با انبیا برداشتند</p><p>اولیا را همچو خود پنداشتند</p><p>گفته اینک ما بشر ایشان بشر</p><p>ما و ایشان بستهٔ خوابیم و خور</p><p>این ندانستند ایشان از عمی</p><p>هست فرقی درمیان بی‌منتهی</p><p>هر دو گون زنبور خوردند از محل</p><p>لیک شد زان نیش و زین دیگر عسل</p><p>هر دو گون آهو گیا خوردند و آب</p><p>زین یکی سرگین شد و زان مشک ناب</p><p>هر دو نی خوردند از یک آب‌خور</p><p>این یکی خالی و آن پر از شکر</p><p>صد هزاران این چنین اشباه بین</p><p>فرقشان هفتاد ساله راه بین</p><p>این خورد گردد پلیدی زو جدا</p><p>آن خورد گردد همه نور خدا</p><p>این خورد زاید همه بخل و حسد</p><p>وآن خورد زاید همه نور احد</p><p>این زمین پاک و آن شوره‌ست و بد</p><p>این فرشتهٔ پاک و آن دیوست و دد</p><p>هر دو صورت گر به هم ماند رواست</p><p>آب تلخ و آب شیرین را صفاست</p><p>جز که صاحب ذوق کی شناسد بیاب</p><p>او شناسد آب خوش از شوره آب</p><p>سحر را با معجزه کرده قیاس</p><p>هر دو را بر مکر پندارد اساس</p><p>ساحران موسی از استیزه را</p><p>برگرفته چون عصای او عصا</p><p>زین عصا تا آن عصا فرقیست ژرف</p><p>زین عمل تا آن عمل راهی شگرف</p><p>لعنة الله این عمل را در قفا</p><p>رحمة الله آن عمل را در وفا</p><p>کافران اندر مری بوزینه طبع</p><p>آفتی آمد درون سینه طبع</p><p>هرچه مردم می‌کند بوزینه هم</p><p>آن کند کز مرد بیند دم بدم</p><p>او گمان برده که من کردم چو او</p><p>فرق را کی داند آن استیزه‌رو</p><p>این کند از امر و او بهر ستیز</p><p>بر سر استیزه‌رویان خاک ریز</p><p>آن منافق با موافق در نماز</p><p>از پی استیزه آید نه نیاز</p><p>در نماز و روزه و حج و زکات</p><p>با منافق مؤمنان در برد و مات</p><p>مؤمنان را برد باشد عاقبت</p><p>بر منافق مات اندر آخرت</p><p>گرچه هر دو بر سر یک بازی‌اند</p><p>هر دو با هم مروزی و رازی‌اند</p><p>هر یکی سوی مقام خود رود</p><p>هر یکی بر وفق نام خود رود</p><p>مؤمنش خوانند جانش خوش شود</p><p>ور منافق تیز و پر آتش شود</p><p>نام او محبوب از ذات وی است</p><p>نام این مبغوض از آفات وی است</p><p>میم و واو و میم و نون تشریف نیست</p><p>لطف مؤمن جز پی تعریف نیست</p><p>گر منافق خوانیش این نام دون</p><p>همچو کزدم می‌خلد در اندرون</p><p>گرنه این نام اشتقاق دوزخست</p><p>پس چرا در وی مذاق دوزخست</p><p>زشتی آن نام بد از حرف نیست</p><p>تلخی آن آب بحر از ظرف نیست</p><p>حرف ظرف آمد درو معنی چون آب</p><p>بحر معنی عنده ام الکتاب</p><p>بحر تلخ و بحر شیرین در جهان</p><p>در میانشان برزخ لا یبغیان</p><p>وانگه این هر دو ز یک اصلی روان</p><p>بر گذر زین هر دو رو تا اصل آن</p><p>زر قلب و زر نیکو در عیار</p><p>بی محک هرگز ندانی ز اعتبار</p><p>هر که را در جان خدا بنهد محک</p><p>هر یقین را باز داند او ز شک</p><p>در دهان زنده خاشاکی جهد</p><p>آنگه آرامد که بیرونش نهد</p><p>در هزاران لقمه یک خاشاک خرد</p><p>چون در آمد حس زنده پی ببرد</p><p>حس دنیا نردبان این جهان</p><p>حس دینی نردبان آسمان</p><p>صحت این حس بجویید از طبیب</p><p>صحت آن حس بجویید از حبیب</p><p>صحت این حس ز معموری تن</p><p>صحت آن حس ز تخریب بدن</p><p>راه جان مر جسم را ویران کند</p><p>بعد از آن ویرانی آبادان کند</p><p>کرد ویران خانه بهر گنج زر</p><p>وز همان گنجش کند معمورتر</p><p>آب را ببرید و جو را پاک کرد</p><p>بعد از آن در جو روان کرد آب خورد</p><p>پوست را بشکافت و پیکان را کشید</p><p>پوست تازه بعد از آنش بر دمید</p><p>قلعه ویران کرد و از کافر ستد</p><p>بعد از آن بر ساختش صد برج و سد</p><p>کار بی‌چون را که کیفیت نهد</p><p>اینک گفتم این ضرورت می‌دهد</p><p>گه چنین بنماید و گه ضد این</p><p>جز که حیرانی نباشد کار دین</p><p>نه چنان حیران که پشتش سوی اوست</p><p>بل چنان حیران و غرق و مست دوست</p><p>آن یکی را روی او شد سوی دوست</p><p>وان یکی را روی او خود روی اوست</p><p>روی هر یک می‌نگر می‌دار پاس</p><p>بوک گردی تو ز خدمت روشناس</p><p>چون بسی ابلیس آدم‌روی هست</p><p>پس بهر دستی نشاید داد دست</p><p>زانک صیاد آورد بانگ صفیر</p><p>تا فریبد مرغ را آن مرغ‌گیر</p><p>بشنود آن مرغ بانگ جنس خویش</p><p>از هوا آید بیاید دام و نیش</p><p>حرف درویشان بدزدد مرد دون</p><p>تا بخواند بر سلیمی زان فسون</p><p>کار مردان روشنی و گرمیست</p><p>کار دونان حیله و بی‌شرمیست</p><p>شیر پشمین از برای کد کنند</p><p>بومسیلم را لقب احمد کنند</p><p>بومسیلم را لقب کذاب ماند</p><p>مر محمد را اولوا الالباب ماند</p><p>آن شراب حق ختامش مشک ناب</p><p>باده را ختمش بود گند و عذاب</p><h2><a id="poem-7904" href="https://ganjoor.net/moulavi/masnavi/daftar1/sh12">بخش ۱۲ - داستان آن پادشاه جهود کی نصرانیان را می‌کشت از بهر تعصب</a></h2>
<p>بود شاهی در جهودان ظلم‌ساز</p><p>دشمن عیسی و نصرانی گداز</p><p>عهد عیسی بود و نوبت آن او</p><p>جان موسی او و موسی جان او</p><p>شاه احول کرد در راه خدا</p><p>آن دو دمساز خدایی را جدا</p><p>گفت استاد احولی را کاندر آ</p><p>زو برون آر از وثاق آن شیشه را</p><p>گفت احول زان دو شیشه من کدام</p><p>پیش تو آرم بکن شرح تمام</p><p>گفت استاد آن دو شیشه نیست رو</p><p>احولی بگذار و افزون‌بین مشو</p><p>گفت ای استا مرا طعنه مزن</p><p>گفت استا زان دو یک را در شکن</p><p>چون یک بشکست هر دو شد ز چشم</p><p>مرد احول گردد از میلان و خشم</p><p>شیشه یک بود و به چشمش دو نمود</p><p>چون شکست او شیشه را دیگر نبود</p><p>خشم و شهوت مرد را احول کند</p><p>ز استقامت روح را مبدل کند</p><p>چون غرض آمد هنر پوشیده شد</p><p>صد حجاب از دل به سوی دیده شد</p><p>چون دهد قاضی به دل رشوت قرار</p><p>کی شناسد ظالم از مظلوم زار</p><p>شاه از حقد جهودانه چنان</p><p>گشت احول کالامان یا رب امان</p><p>صد هزاران مؤمن مظلوم کشت</p><p>که پناهم دین موسی را و پشت</p><h2><a id="poem-7905" href="https://ganjoor.net/moulavi/masnavi/daftar1/sh13">بخش ۱۳ - آموختن وزیر مکر پادشاه را</a></h2>
<p>او وزیری داشت گبر و عشوه ده</p><p>کو بر آب از مکر بر بستی گره</p><p>گفت ترسایان پناه جان کنند</p><p>دین خود را از ملک پنهان کنند</p><p>کم کش ایشان را که کشتن سود نیست</p><p>دین ندارد بوی مشک و عود نیست</p><p>سر پنهانست اندر صد غلاف</p><p>ظاهرش با تست و باطن بر خلاف</p><p>شاه گفتش پس بگو تدبیر چیست</p><p>چارهٔ آن مکر و آن تزویر چیست</p><p>تا نماند در جهان نصرانیی</p><p>نی هویدا دین و نه پنهانیی</p><p>گفت ای شه گوش و دستم را ببر</p><p>بینی‌ام بشکاف و لب در حکم مر</p><p>بعد از آن در زیردار آور مرا</p><p>تا بخواهد یک شفاعت گر مرا</p><p>بر منادی‌گاه کن این کار تو</p><p>بر سر راهی که باشد چارسو</p><p>آنگهم از خود بران تا شهر دور</p><p>تا در اندازم دریشان شر و شور</p><h2><a id="poem-7906" href="https://ganjoor.net/moulavi/masnavi/daftar1/sh14">بخش ۱۴ - تلبیس وزیر بانصاری</a></h2>
<p>پس بگویم من بسر نصرانیم</p><p>ای خدای رازدان می‌دانیم</p><p>شاه واقف گشت از ایمان من</p><p>وز تعصب کرد قصد جان من</p><p>خواستم تا دین ز شه پنهان کنم</p><p>آنک دین اوست ظاهر آن کنم</p><p>شاه بویی برد از اسرار من</p><p>متهم شد پیش شه گفتار من</p><p>گفت گفت تو چو در نان سوزنست</p><p>از دل من تا دل تو روزنست</p><p>من از آن روزن بدیدم حال تو</p><p>حال تو دیدم ننوشم قال تو</p><p>گر نبودی جان عیسی چاره‌ام</p><p>او جهودانه بکردی پاره‌ام</p><p>بهر عیسی جان سپارم سر دهم</p><p>صد هزاران منتش بر خود نهم</p><p>جان دریغم نیست از عیسی ولیک</p><p>واقفم بر علم دینش نیک‌نیک</p><p>حیف می‌آمد مرا کان دین پاک</p><p>درمیان جاهلان گردد هلاک</p><p>شکر ایزد را و عیسی را که ما</p><p>گشته‌ایم آن کیش حق را ره‌نما</p><p>از جهود و از جهودی رسته‌ایم</p><p>تا به زناری میان را بسته‌ایم</p><p>دور دور عیسیست ای مردمان</p><p>بشنوید اسرار کیش او بجان</p><p>کرد با وی شاه آن کاری که گفت</p><p>خلق حیران مانده زان مکر نهفت</p><p>راند او را جانب نصرانیان</p><p>کرد در دعوت شروع او بعد از آن</p><h2><a id="poem-7907" href="https://ganjoor.net/moulavi/masnavi/daftar1/sh15">بخش ۱۵ - قبول کردن نصاری مکر وزیر را</a></h2>
<p>صد هزاران مرد ترسا سوی او</p><p>اندک‌اندک جمع شد در کوی او</p><p>او بیان می‌کرد با ایشان براز</p><p>سر انگلیون و زنار و نماز</p><p>او به ظاهر واعظ احکام بود</p><p>لیک در باطن صفیر و دام بود</p><p>بهر این بعضی صحابه از رسول</p><p>ملتمس بودند مکر نفس غول</p><p>کو چه آمیزد ز اغراض نهان</p><p>در عبادتها و در اخلاص جان</p><p>فضل طاعت را نجستندی ازو</p><p>عیب ظاهر را بجستندی که کو</p><p>مو به مو و ذره ذره مکر نفس</p><p>می‌شناسیدند چون گل از کرفس</p><p>موشکافان صحابه هم در آن</p><p>وعظ ایشان خیره گشتندی بجان</p><h2><a id="poem-7908" href="https://ganjoor.net/moulavi/masnavi/daftar1/sh16">بخش ۱۶ - متابعت نصاری وزیر را</a></h2>
<p>دل بدو دادند ترسایان تمام</p><p>خود چه باشد قوت تقلید عام</p><p>در درون سینه مهرش کاشتند</p><p>نایب عیسیش می‌پنداشتند</p><p>او بسر دجال یک چشم لعین</p><p>ای خدا فریاد رس نعم المعین</p><p>صد هزاران دام و دانه‌ست ای خدا</p><p>ما چو مرغان حریص بی‌نوا</p><p>دم بدم ما بستهٔ دام نویم</p><p>هر یکی گر باز و سیمرغی شویم</p><p>می‌رهانی هر دمی ما را و باز</p><p>سوی دامی می‌رویم ای بی‌نیاز</p><p>ما درین انبار گندم می‌کنیم</p><p>گندم جمع آمده گم می‌کنیم</p><p>می‌نیندیشیم آخر ما بهوش</p><p>کین خلل در گندمست از مکر موش</p><p>موش تا انبار ما حفره زدست</p><p>و از فنش انبار ما ویران شدست</p><p>اول ای جان دفع شر موش کن</p><p>وانگهان در جمع گندم جوش کن</p><p>بشنو از اخبار آن صدر الصدور</p><p>لا صلوة تم الا بالحضور</p><p>گر نه موشی دزد در انبار ماست</p><p>گندم اعمال چل ساله کجاست</p><p>ریزه‌ریزه صدق هر روزه چرا</p><p>جمع می‌ناید درین انبار ما</p><p>بس ستارهٔ آتش از آهن جهید</p><p>وان دل سوزیده پذرفت و کشید</p><p>لیک در ظلمت یکی دزدی نهان</p><p>می‌نهد انگشت بر استارگان</p><p>می‌کشد استارگان را یک به یک</p><p>تا که نفروزد چراغی از فلک</p><p>گر هزاران دام باشد در قدم</p><p>چون تو با مایی نباشد هیچ غم</p><p>چون عنایاتت بود با ما مقیم</p><p>کی بود بیمی از آن دزد لئیم</p><p>هر شبی از دام تن ارواح را</p><p>می‌رهانی می‌کنی الواح را</p><p>می‌رهند ارواح هر شب زین قفس</p><p>فارغان نه حاکم و محکوم کس</p><p>شب ز زندان بی‌خبر زندانیان</p><p>شب ز دولت بی‌خبر سلطانیان</p><p>نه غم و اندیشهٔ سود و زیان</p><p>نه خیال این فلان و آن فلان</p><p>حال عارف این بود بی‌خواب هم</p><p>گفت ایزد هم رقود زین مرم</p><p>خفته از احوال دنیا روز و شب</p><p>چون قلم در پنجهٔ تقلیب رب</p><p>آنک او پنجه نبیند در رقم</p><p>فعل پندارد بجنبش از قلم</p><p>شمه‌ای زین حال عارف وا نمود</p><p>عقل را هم خواب حسی در ربود</p><p>رفته در صحرای بی‌چون جانشان</p><p>روحشان آسوده و ابدانشان</p><p>وز صفیری باز دام اندر کشی</p><p>جمله را در داد و در داور کشی</p><p>چونک نور صبحدم سر بر زند</p><p>کرکس زرین گردون پر زند</p><p>فالق الاصباح اسرافیل‌وار</p><p>جمله را در صورت آرد زان دیار</p><p>روحهای منبسط را تن کند</p><p>هر تنی را باز آبستن کند</p><p>اسپ جانها را کند عاری ز زین</p><p>سر النوم اخ الموتست این</p><p>لیک بهر آنک روز آیند باز</p><p>بر نهد بر پایشان بند دراز</p><p>تا که روزش واکشد زان مرغزار</p><p>وز چراگاه آردش در زیر بار</p><p>کاش چون اصحاب کهف این روح را</p><p>حفظ کردی یا چو کشتی نوح را</p><p>تا ازین طوفان بیداری و هوش</p><p>وا رهیدی این ضمیر و چشم و گوش</p><p>ای بسی اصحاب کهف اندر جهان</p><p>پهلوی تو پیش تو هست این زمان</p><p>یار با او غار با او در سرود</p><p>مهر بر چشمست و بر گوشت چه سود</p><h2><a id="poem-7909" href="https://ganjoor.net/moulavi/masnavi/daftar1/sh17">بخش ۱۷ - قصهٔ دیدن خلیفه لیلی را</a></h2>
<p>گفت لیلی را خلیفه کان توی</p><p>کز تو مجنون شد پریشان و غوی</p><p>از دگر خوبان تو افزون نیستی</p><p>گفت خامش چون تو مجنون نیستی</p><p>هر که بیدارست او در خواب‌تر</p><p>هست بیداریش از خوابش بتر</p><p>چون بحق بیدار نبود جان ما</p><p>هست بیداری چو در بندان ما</p><p>جان همه روز از لگدکوب خیال</p><p>وز زیان و سود وز خوف زوال</p><p>نی صفا می‌ماندش نی لطف و فر</p><p>نی بسوی آسمان راه سفر</p><p>خفته آن باشد که او از هر خیال</p><p>دارد اومید و کند با او مقال</p><p>دیو را چون حور بیند او به خواب</p><p>پس ز شهوت ریزد او با دیو آب</p><p>چونک تخم نسل را در شوره ریخت</p><p>او به خویش آمد خیال از وی گریخت</p><p>ضعف سر بیند از آن و تن پلید</p><p>آه از آن نقش پدید ناپدید</p><p>مرغ بر بالا و زیر آن سایه‌اش</p><p>می‌دود بر خاک پران مرغ‌وش</p><p>ابلهی صیاد آن سایه شود</p><p>می‌دود چندانک بی‌مایه شود</p><p>بی‌خبر کان عکس آن مرغ هواست</p><p>بی‌خبر که اصل آن سایه کجاست</p><p>تیر اندازد به سوی سایه او</p><p>ترکشش خالی شود از جست و جو</p><p>ترکش عمرش تهی شد عمر رفت</p><p>از دویدن در شکار سایه تفت</p><p>سایهٔ یزدان چو باشد دایه‌اش</p><p>وا رهاند از خیال و سایه‌اش</p><p>سایهٔ یزدان بود بندهٔ خدا</p><p>مرده او زین عالم و زندهٔ خدا</p><p>دامن او گیر زوتر بی‌گمان</p><p>تا رهی در دامن آخر زمان</p><p>کیف مد الظل نقش اولیاست</p><p>کو دلیل نور خورشید خداست</p><p>اندرین وادی مرو بی این دلیل</p><p>لا احب افلین گو چون خلیل</p><p>رو ز سایه آفتابی را بیاب</p><p>دامن شه شمس تبریزی بتاب</p><p>ره ندانی جانب این سور و عرس</p><p>از ضیاء الحق حسام الدین بپرس</p><p>ور حسد گیرد ترا در ره گلو</p><p>در حسد ابلیس را باشد غلو</p><p>کو ز آدم ننگ دارد از حسد</p><p>با سعادت جنگ دارد از حسد</p><p>عقبه‌ای زین صعب‌تر در راه نیست</p><p>ای خنک آنکش حسد همراه نیست</p><p>این جسد خانهٔ حسد آمد بدان</p><p>از حسد آلوده باشد خاندان</p><p>گر جسد خانهٔ حسد باشد ولیک</p><p>آن جسد را پاک کرد الله نیک</p><p>طهرا بیتی بیان پاکیست</p><p>گنج نورست ار طلسمش خاکیست</p><p>چون کنی بر بی‌حسد مکر و حسد</p><p>زان حسد دل را سیاهیها رسد</p><p>خاک شو مردان حق را زیر پا</p><p>خاک بر سر کن حسد را همچو ما</p><h2><a id="poem-7910" href="https://ganjoor.net/moulavi/masnavi/daftar1/sh18">بخش ۱۸ - بیان حسد وزیر</a></h2>
<p>آن وزیرک از حسد بودش نژاد</p><p>تا به باطل گوش و بینی باد داد</p><p>بر امید آنک از نیش حسد</p><p>زهر او در جان مسکینان رسد</p><p>هر کسی کو از حسد بینی کند</p><p>خویش را بی‌گوش و بی بینی کند</p><p>بینی آن باشد که او بویی برد</p><p>بوی او را جانب کویی برد</p><p>هر که بویش نیست بی بینی بود</p><p>بوی آن بویست کان دینی بود</p><p>چونک بویی برد و شکر آن نکرد</p><p>کفر نعمت آمد و بینیش خورد</p><p>شکر کن مر شاکران را بنده باش</p><p>پیش ایشان مرده شو پاینده باش</p><p>چون وزیر از ره‌زنی مایه مساز</p><p>خلق را تو بر میاور از نماز</p><p>ناصح دین گشته آن کافر وزیر</p><p>کرده او از مکر در گوزینه سیر</p><h2><a id="poem-7911" href="https://ganjoor.net/moulavi/masnavi/daftar1/sh19">بخش ۱۹ - فهم کردن حاذقان نصاری مکر وزیر را</a></h2>
<p>هر که صاحب ذوق بود از گفت او</p><p>لذتی می‌دید و تلخی جفت او</p><p>نکته‌ها می‌گفت او آمیخته</p><p>در جلاب قند زهری ریخته</p><p>ظاهرش می‌گفت در ره چست شو</p><p>وز اثر می‌گفت جان را سست شو</p><p>ظاهر نقره گر اسپیدست و نو</p><p>دست و جامه می سیه گردد ازو</p><p>آتش ار چه سرخ رویست از شرر</p><p>تو ز فعل او سیه کاری نگر</p><p>برق اگر نوری نماید در نظر</p><p>لیک هست از خاصیت دزد بصر</p><p>هر که جز آگاه و صاحب ذوق بود</p><p>گفت او در گردن او طوق بود</p><p>مدتی شش سال در هجران شاه</p><p>شد وزیر اتباع عیسی را پناه</p><p>دین و دل را کل بدو بسپرد خلق</p><p>پیش امر و حکم او می‌مرد خلق</p><h2><a id="poem-7912" href="https://ganjoor.net/moulavi/masnavi/daftar1/sh20">بخش ۲۰ - پیغام شاه پنهان با وزیر</a></h2>
<p>در میان شاه و او پیغامها</p><p>شاه را پنهان بدو آرامها</p><p>آخر الامر از برای آن مراد</p><p>تا دهد چون خاک ایشان را به باد</p><p>پیش او بنوشت شه کای مقبلم</p><p>وقت آمد زود فارغ کن دلم</p><p>گفت اینک اندر آن کارم شها</p><p>کافکنم در دین عیسی فتنه‌ها</p><h2><a id="poem-7913" href="https://ganjoor.net/moulavi/masnavi/daftar1/sh21">بخش ۲۱ - بیان دوازده سبط از نصاری</a></h2>
<p>قوم عیسی را بد اندر دار و گیر</p><p>حاکمانشان ده امیر و دو امیر</p><p>هر فریقی مر امیری را تبع</p><p>بنده گشته میر خود را از طمع</p><p>این ده و این دو امیر و قومشان</p><p>گشته بند آن وزیر بد نشان</p><p>اعتماد جمله بر گفتار او</p><p>اقتدای جمله بر رفتار او</p><p>پیش او در وقت و ساعت هر امیر</p><p>جان بدادی گر بدو گفتی بمیر</p><h2><a id="poem-7914" href="https://ganjoor.net/moulavi/masnavi/daftar1/sh22">بخش ۲۲ - تخلیط وزیر در احکام انجیل</a></h2>
<p>ساخت طوماری به نام هر یکی</p><p>نقش هر طومار دیگر مسلکی</p><p>حکمهای هر یکی نوعی دگر</p><p>این خلاف آن ز پایان تا به سر</p><p>در یکی راه ریاضت را و جوع</p><p>رکن توبه کرده و شرط رجوع</p><p>در یکی گفته ریاضت سود نیست</p><p>اندرین ره مخلصی جز جود نیست</p><p>در یکی گفته که جوع و جود تو</p><p>شرک باشد از تو با معبود تو</p><p>جز توکل جز که تسلیم تمام</p><p>در غم و راحت همه مکرست و دام</p><p>در یکی گفته که واجب خدمتست</p><p>ور نه اندیشهٔ توکل تهمتست</p><p>در یکی گفته که امر و نهیهاست</p><p>بهر کردن نیست شرح عجز ماست</p><p>تا که عجز خود بینیم اندر آن</p><p>قدرت او را بدانیم آن زمان</p><p>در یکی گفته که عجز خود مبین</p><p>کفر نعمت کردنست آن عجز هین</p><p>قدرت خود بین که این قدرت ازوست</p><p>قدرت تو نعمت او دان که هوست</p><p>در یکی گفته کزین دو بر گذر</p><p>بت بود هر چه بگنجد در نظر</p><p>در یکی گفته مکش این شمع را</p><p>کین نظر چون شمع آمد جمع را</p><p>از نظر چون بگذری و از خیال</p><p>کشته باشی نیم شب شمع وصال</p><p>در یکی گفته بکش باکی مدار</p><p>تا عوض بینی نظر را صد هزار</p><p>که ز کشتن شمع جان افزون شود</p><p>لیلی‌ات از صبر تو مجنون شود</p><p>ترک دنیا هر که کرد از زهد خویش</p><p>بیش آید پیش او دنیا و بیش</p><p>در یکی گفته که آنچت داد حق</p><p>بر تو شیرین کرد در ایجاد حق</p><p>بر تو آسان کرد و خوش آن را بگیر</p><p>خویشتن را در میفکن در زحیر</p><p>در یکی گفته که بگذار آن خود</p><p>کان قبول طبع تو ردست و بد</p><p>راههای مختلف آسان شدست</p><p>هر یکی را ملتی چون جان شدست</p><p>گر میسر کردن حق ره بدی</p><p>هر جهود و گبر ازو آگه بدی</p><p>در یکی گفته میسر آن بود</p><p>که حیات دل غذای جان بود</p><p>هر چه ذوق طبع باشد چون گذشت</p><p>بر نه آرد همچو شوره ریع و کشت</p><p>جز پشیمانی نباشد ریع او</p><p>جز خسارت پیش نارد بیع او</p><p>آن میسر نبود اندر عاقبت</p><p>نام او باشد معسر عاقبت</p><p>تو معسر از میسر بازدان</p><p>عاقبت بنگر جمال این و آن</p><p>در یکی گفته که استادی طلب</p><p>عاقبت‌بینی نیابی در حسب</p><p>عاقبت دیدند هر گون ملتی</p><p>لاجرم گشتند اسیر زلتی</p><p>عاقبت دیدن نباشد دست‌باف</p><p>ورنه کی بودی ز دینها اختلاف</p><p>در یکی گفته که استا هم توی</p><p>زانک استا را شناسا هم توی</p><p>مرد باش و سخرهٔ مردان مشو</p><p>رو سر خود گیر و سرگردان مشو</p><p>در یکی گفته که این جمله یکیست</p><p>هر که او دو بیند احول مردکیست</p><p>در یکی گفته که صد یک چون بود</p><p>این کی اندیشد مگر مجنون بود</p><p>هر یکی قولیست ضد هم‌دگر</p><p>چون یکی باشد یکی زهر و شکر</p><p>تا ز زهر و از شکر در نگذری</p><p>کی تو از گلزار وحدت بو بری</p><p>این نمط وین نوع ده طومار و دو</p><p>بر نوشت آن دین عیسی را عدو</p>
</body></html>