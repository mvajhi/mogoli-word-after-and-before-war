<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر سوم - بخش ۹</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8377" href="https://ganjoor.net/moulavi/masnavi/daftar3/sh198">بخش ۱۹۸ - تمثیل گریختن مؤمن و بی‌صبری او در بلا به اضطراب و بی‌قراری نخود و دیگر حوایج در جوش دیگ و بر دویدن تا بیرون جهند</a></h2>
<p>بنگر اندر نخودی در دیگ چون</p><p>می‌جهد بالا چو شد ز آتش زبون</p><p>هر زمان نخود بر آید وقت جوش</p><p>بر سر دیگ و برآرد صد خروش</p><p>که چرا آتش به من در می‌زنی</p><p>چون خریدی چون نگونم می‌کنی</p><p>می‌زند کفلیز کدبانو که نی</p><p>خوش بجوش و بر مجه ز آتش‌کنی</p><p>زان نجوشانم که مکروه منی</p><p>بلک تا گیری تو ذوق و چاشنی</p><p>تا غذی گردی بیامیزی بجان</p><p>بهرخواری نیستت این امتحان</p><p>آب می‌خوردی به بستان سبز و تر</p><p>بهراین آتش بدست آن آب خور</p><p>رحمتش سابق بدست از قهر زان</p><p>تا ز رحمت گردد اهل امتحان</p><p>رحمتش بر قهر از آن سابق شدست</p><p>تا که سرمایهٔ وجود آید بدست</p><p>زانک بی‌لذت نروید لحم و پوست</p><p>چون نروید چه گدازد عشق دوست</p><p>زان تقاضا گر بیاید قهرها</p><p>تا کنی ایثار آن سرمایه را</p><p>باز لطف آید برای عذر او</p><p>که بکردی غسل و بر جستی ز جو</p><p>گوید ای نخود چریدی در بهار</p><p>رنج مهمان تو شد نیکوش دار</p><p>تا که مهمان باز گردد شکر ساز</p><p>پیش شه گوید ز ایثار تو باز</p><p>تا به جای نعمتت منعم رسد</p><p>جمله نعمتها برد بر تو حسد</p><p>من خلیلم تو پسر پیش بچک</p><p>سر بنه انی ارانی اذبحک</p><p>سر به پیش قهر نه دل بر قرار</p><p>تا ببرم حلقت اسمعیل‌وار</p><p>سر ببرم لیک این سر آن سریست</p><p>کز بریده گشتن و مردن بریست</p><p>لیک مقصود ازل تسلیم تست</p><p>ای مسلمان بایدت تسلیم جست</p><p>ای نخود می‌جوش اندر ابتلا</p><p>تا نه هستی و نه خود ماند ترا</p><p>اندر آن بستان اگر خندیده‌ای</p><p>تو گل بستان جان و دیده‌ای</p><p>گر جدا از باغ آب و گل شدی</p><p>لقمه گشتی اندر احیا آمدی</p><p>شو غذی و قوت و اندیشه‌ها</p><p>شیر بودی شیر شو در بیشه‌ها</p><p>از صفاتش رسته‌ای والله نخست</p><p>در صفاتش باز رو چالاک و چست</p><p>ز ابر و خورشید و ز گردون آمدی</p><p>پس شدی اوصاف و گردون بر شدی</p><p>آمدی در صورت باران و تاب</p><p>می‌روی اندر صفات مستطاب</p><p>جزو شید و ابر و انجمها بدی</p><p>نفس و فعل و قول و فکرتها شدی</p><p>هستی حیوان شد از مرگ نبات</p><p>راست آمد اقتلونی یا ثقات</p><p>چون چنین بردیست ما را بعد مات</p><p>راست آمد ان فی قتلی حیات</p><p>فعل و قول و صدق شد قوت ملک</p><p>تا بدین معراج شد سوی فلک</p><p>آنچنان کان طعمه شد قوت بشر</p><p>از جمادی بر شد و شد جانور</p><p>این سخن را ترجمهٔ پهناوری</p><p>گفته آید در مقام دیگری</p><p>کاروان دایم ز گردون می‌رسد</p><p>تا تجارت می‌کند وا می‌رود</p><p>پس برو شیرین و خوش با اختیار</p><p>نه بتلخی و کراهت دزدوار</p><p>زان حدیث تلخ می‌گویم ترا</p><p>تا ز تلخیها فرو شویم ترا</p><p>ز آب سرد انگور افسرده رهد</p><p>سردی و افسردگی بیرون نهد</p><p>تو ز تلخی چونک دل پر خون شوی</p><p>پس ز تلخیها همه بیرون روی</p><h2><a id="poem-8378" href="https://ganjoor.net/moulavi/masnavi/daftar3/sh199">بخش ۱۹۹ - تمثیل صابر شدن مؤمن چون بر شر و خیر بلا واقف شود</a></h2>
<p>سگ شکاری نیست او را طوق نیست</p><p>خام و ناجوشیده جز بی‌ذوق نیست</p><p>گفت نخود چون چنینست ای ستی</p><p>خوش بجوشم یاریم ده راستی</p><p>تو درین جوشش چو معمار منی</p><p>کفچلیزم زن که بس خوش می‌زنی</p><p>همچو پیلم بر سرم زن زخم و داغ</p><p>تا نبینم خواب هندستان و باغ</p><p>تا که خود را در دهم در جوش من</p><p>تا رهی یابم در آن آغوش من</p><p>زانک انسان در غنا طاغی شود</p><p>همچو پیل خواب‌بین یاغی شود</p><p>پیل چون در خواب بیند هند را</p><p>پیلبان را نشنود آرد دغا</p><h2><a id="poem-8379" href="https://ganjoor.net/moulavi/masnavi/daftar3/sh200">بخش ۲۰۰ - عذر گفتن کدبانو با نخود و حکمت در  جوش داشتن کدبانو نخود را</a></h2>
<p>آن ستی گوید ورا که پیش ازین</p><p>من چو تو بودم ز اجزای زمین</p><p>چون بنوشیدم جهاد آذری</p><p>پس پذیرا گشتم و اندر خوری</p><p>مدتی جوشیده‌ام اندر زمن</p><p>مدتی دیگر درون دیگ تن</p><p>زین دو جوشش قوت حسها شدم</p><p>روح گشتم پس ترا استا شدم</p><p>در جمادی گفتمی زان می‌دوی</p><p>تا شوی علم و صفات معنوی</p><p>چون شدم من روح پس بار دگر</p><p>جوش دیگر کن ز حیوانی گذر</p><p>از خدا می‌خواه تا زین نکته‌ها</p><p>در نلغزی و رسی در منتها</p><p>زانک از قرآن بسی گمره شدند</p><p>زان رسن قومی درون چه شدند</p><p>مر رسن را نیست جرمی ای عنود</p><p>چون ترا سودای سربالا نبود</p><h2><a id="poem-8380" href="https://ganjoor.net/moulavi/masnavi/daftar3/sh201">بخش ۲۰۱ - باقی قصهٔ مهمان آن مسجد مهمان کش و ثبات و صدق او</a></h2>
<p>آن غریب شهر سربالا طلب</p><p>گفت می‌خسپم درین مسجد بشب</p><p>مسجدا گر کربلای من شوی</p><p>کعبهٔ حاجت‌روای من شوی</p><p>هین مرا بگذار ای بگزیده دار</p><p>تا رسن‌بازی کنم منصوروار</p><p>گر شدیت اندر نصیحت جبرئیل</p><p>می‌نخواهد غوث در آتش خلیل</p><p>جبرئیلا رو که من افروخته</p><p>بهترم چون عود و عنبر سوخته</p><p>جبرئیلا گر چه یاری می‌کنی</p><p>چون برادر پاس داری می‌کنی</p><p>ای برادر من بر آذر چابکم</p><p>من نه آن جانم که گردم بیش و کم</p><p>جان حیوانی فزاید از علف</p><p>آتشی بود و چو هیزم شد تلف</p><p>گر نگشتی هیزم او مثمر بدی</p><p>تا ابد معمور و هم عامر بدی</p><p>باد سوزانت این آتش بدان</p><p>پرتو آتش بود نه عین آن</p><p>عین آتش در اثیر آمد یقین</p><p>پرتو و سایهٔ ویست اندر زمین</p><p>لاجرم پرتو نپاید ز اضطراب</p><p>سوی معدن باز می‌گردد شتاب</p><p>قامت تو بر قرار آمد بساز</p><p>سایه‌ات کوته دمی یکدم دراز</p><p>زانک در پرتو نیابد کس ثبات</p><p>عکسها وا گشت سوی امهات</p><p>هین دهان بر بند فتنه لب گشاد</p><p>خشک آر الله اعلم بالرشاد</p><h2><a id="poem-8381" href="https://ganjoor.net/moulavi/masnavi/daftar3/sh202">بخش ۲۰۲ - ذکرخیال بد اندیشیدن قاصر فهمان</a></h2>
<p>پیش از آنک این قصه تا مخلص رسد</p><p>دود و گندی آمد از اهل حسد</p><p>من نمی‌رنجم ازین لیک این لگد</p><p>خاطر ساده‌دلی را پی کند</p><p>خوش بیان کرد آن حکیم غزنوی</p><p>بهر محجوبان مثال معنوی</p><p>که ز قرآن گر نبیند غیر قال</p><p>این عجب نبود ز اصحاب ضلال</p><p>کز شعاع آفتاب پر ز نور</p><p>غیر گرمی می‌نیابد چشم کور</p><p>خربطی ناگاه از خرخانه‌ای</p><p>سر برون آورد چون طعانه‌ای</p><p>کین سخن پستست یعنی مثنوی</p><p>قصه پیغامبرست و پی‌روی</p><p>نیست ذکر بحث و اسرار بلند</p><p>که دوانند اولیا آن سو سمند</p><p>از مقامات تبتل تا فنا</p><p>پایه پایه تا ملاقات خدا</p><p>شرح و حد هر مقام و منزلی</p><p>که بپر زو بر پرد صاحب‌دلی</p><p>چون کتاب الله بیامد هم بر آن</p><p>این چنین طعنه زدند آن کافران</p><p>که اساطیرست و افسانهٔ نژند</p><p>نیست تعمیقی و تحقیقی بلند</p><p>کودکان خرد فهمش می‌کنند</p><p>نیست جز امر پسند و ناپسند</p><p>ذکر یوسف ذکر زلف پر خمش</p><p>ذکر یعقوب و زلیخا و غمش</p><p>ظاهرست و هرکسی پی می‌برد</p><p>کو بیان که گم شود در وی خرد</p><p>گفت اگر آسان نماید این به تو</p><p>این چنین آسان یکی سوره بگو</p><p>جنتان و انستان و اهل کار</p><p>گو یکی آیت ازین آسان بیار</p><h2><a id="poem-8382" href="https://ganjoor.net/moulavi/masnavi/daftar3/sh203">بخش ۲۰۳ - تفسیر این خبر مصطفی علیه السلام کی للقران ظهر و بطن و لبطنه بطن الی سبعة ابطن</a></h2>
<p>حرف قرآن را بدان که ظاهریست</p><p>زیر ظاهر باطنی بس قاهریست</p><p>زیر آن باطن یکی بطن سوم</p><p>که درو گردد خردها جمله گم</p><p>بطن چارم از نبی خود کس ندید</p><p>جز خدای بی‌نظیر بی‌ندید</p><p>تو ز قرآن ای پسر ظاهر مبین</p><p>دیو آدم را نبیند جز که طین</p><p>ظاهر قرآن چو شخص آدمیست</p><p>که نقوشش ظاهر و جانش خفیست</p><p>مرد را صد سال عم و خال او</p><p>یک سر مویی نبیند حال او</p><h2><a id="poem-8383" href="https://ganjoor.net/moulavi/masnavi/daftar3/sh204">بخش ۲۰۴ - بیان آنک رفتن انبیا و اولیا به کوهها و غارها جهت پنهان کردن خویش نیست و جهت خوف تشویش خلق نیست بلک جهت ارشاد خلق است و تحریض بر انقطاع از دنیا  به قدر ممکن</a></h2>
<p>آنک گویند اولیا در که بوند</p><p>تا ز چشم مردمان پنهان شوند</p><p>پیش خلق ایشان فراز صد که‌اند</p><p>گام خود بر چرخ هفتم می‌نهند</p><p>پس چرا پنهان شود که‌جو بود</p><p>کو ز صد دریا و که زان سو بود</p><p>حاجتش نبود به سوی که گریخت</p><p>کز پیش کرهٔ فلک صد نعل ریخت</p><p>چرخ گردید و ندید او گرد جان</p><p>تعزیت‌جامه بپوشید آسمان</p><p>گر به ظاهر آن پری پنهان بود</p><p>آدمی پنهان‌تر از پریان بود</p><p>نزد عاقل زان پری که مضمرست</p><p>آدمی صد بار خود پنهان‌ترست</p><p>آدمی نزدیک عاقل چون خفیست</p><p>چون بود آدم که در غیب او صفیست</p><h2><a id="poem-8384" href="https://ganjoor.net/moulavi/masnavi/daftar3/sh205">بخش ۲۰۵ - تشبیه صورت اولیا و صورت کلام اولیا به صورت عصای موسی و صورت افسون عیسی علیهما السلام</a></h2>
<p>آدمی همچون عصای موسی‌است</p><p>آدمی همچون فسون عیسی‌است</p><p>در کف حق بهر داد و بهر زین</p><p>قلب مومن هست بین اصبعین</p><p>ظاهرش چوبی ولیکن پیش او</p><p>کون یک لقمه چو بگشاید گلو</p><p>تو مبین ز افسون عیسی حرف و صوت</p><p>آن ببین کز وی گریزان گشت موت</p><p>تو مبین ز افسونش آن لهجات پست</p><p>آن نگر که مرده بر جست و نشست</p><p>تو مبین مر آن عصا را سهل یافت</p><p>آن ببین که بحر خضرا را شکافت</p><p>تو ز دوری دیده‌ای چتر سیاه</p><p>یک قدم فا پیش نه بنگر سپاه</p><p>تو ز دوری می‌نبینی جز که گرد</p><p>اندکی پیش آ ببین در گرد مرد</p><p>دیده‌ها را گرد او روشن کند</p><p>کوهها را مردی او بر کند</p><p>چون بر آمد موسی از اقصای دشت</p><p>کوه طور از مقدمش رقاص گشت</p><h2><a id="poem-8385" href="https://ganjoor.net/moulavi/masnavi/daftar3/sh206">بخش ۲۰۶ - تفسیر یا جبال اوبی معه والطیر</a></h2>
<p>روی داود از فرش تابان شده</p><p>کوهها اندر پیش نالان شده</p><p>کوه با داود گشته همرهی</p><p>هردو مطرب مست در عشق شهی</p><p>یا جبال اوبی امر آمده</p><p>هر دو هم‌آواز و هم‌پرده شده</p><p>گفت داودا تو هجرت دیده‌ای</p><p>بهر من از همدمان ببریده‌ای</p><p>ای غریب فرد بی مونس شده</p><p>آتش شوق از دلت شعله زده</p><p>مطربان خواهی و قوال و ندیم</p><p>کوهها را پیشت آرد آن قدیم</p><p>مطرب و قوال و سرنایی کند</p><p>که به پیشت بادپیمایی کند</p><p>تا بدانی ناله چون که را رواست</p><p>بی لب و دندان ولی را ناله‌هاست</p><p>نغمهٔ اجزای آن صافی‌جسد</p><p>هر دمی در گوش حسش می‌رسد</p><p>همنشینان نشنوند او بشنود</p><p>ای خنک جان کو به غیبش بگرود</p><p>بنگرد در نفس خود صد گفت و گو</p><p>همنشین او نبرده هیچ بو</p><p>صد سؤال و صد جواب اندر دلت</p><p>می‌رسد از لامکان تا منزلت</p><p>بشنوی تو نشنود زان گوشها</p><p>گر به نزدیک تو آرد گوش را</p><p>گیرم ای کر خود تو آن را نشنوی</p><p>چون مثالش دیده‌ای چون نگروی</p><h2><a id="poem-8386" href="https://ganjoor.net/moulavi/masnavi/daftar3/sh207">بخش ۲۰۷ - جواب طعنه‌زننده در مثنوی از قصور فهم خود</a></h2>
<p>ای سگ طاعن تو عو عو می‌کنی</p><p>طعن قرآن را برون‌شو می‌کنی</p><p>این نه آن شیرست کز وی جان بری</p><p>یا ز پنجهٔ قهر او ایمان بری</p><p>تا قیامت می‌زند قرآن ندی</p><p>ای گروهی جهل را گشته فدی</p><p>که مرا افسانه می‌پنداشتید</p><p>تخم طعن و کافری می‌کاشتید</p><p>خود بدیدیت آنک طعنه می‌زدیت</p><p>که شما فانی و افسانه بدیت</p><p>من کلام حقم و قایم به ذات</p><p>قوت جان جان و یاقوت زکات</p><p>نور خورشیدم فتاده بر شما</p><p>لیک از خورشید ناگشته جدا</p><p>نک منم ینبوع آن آب حیات</p><p>تا رهانم عاشقان را از ممات</p><p>گر چنان گند آزتان ننگیختی</p><p>جرعه‌ای بر گورتان حق ریختی</p><p>نه بگیرم گفت و پند آن حکیم</p><p>دل نگردانم بهر طعنی سقیم</p><h2><a id="poem-8387" href="https://ganjoor.net/moulavi/masnavi/daftar3/sh208">بخش ۲۰۸ - مثل زدن در رمیدن کرهٔ اسپ از آب خوردن به سبب شخولیدن سایسان</a></h2>
<p>آنک فرمودست او اندر خطاب</p><p>کره و مادر همی‌خوردند آب</p><p>می‌شخولیدند هر دم آن نفر</p><p>بهر اسپان که هلا هین آب خور</p><p>آن شخولیدن به کره می‌رسید</p><p>سر همی بر داشت و از خور می‌رمید</p><p>مادرش پرسید کای کره چرا</p><p>می‌رمی هر ساعتی زین استقا</p><p>گفت کره می‌شخولند این گروه</p><p>ز اتفاق بانگشان دارم شکوه</p><p>پس دلم می‌لرزد از جا می‌رود</p><p>ز اتفاق نعره خوفم می‌رسد</p><p>گفت مادر تا جهان بودست ازین</p><p>کارافزایان بدند اندر زمین</p><p>هین تو کار خویش کن ای ارجمند</p><p>زود کایشان ریش خود بر می‌کنند</p><p>وقت تنگ و می‌رود آب فراخ</p><p>پیش از آن کز هجر گردی شاخ شاخ</p><p>شهره کاریزیست پر آب حیات</p><p>آب کش تا بر دمد از تو نبات</p><p>آب خضر از جوی نطق اولیا</p><p>می‌خوریم ای تشنهٔ غافل بیا</p><p>گر نبینی آب کورانه بفن</p><p>سوی جو آور سبو در جوی زن</p><p>چون شنیدی کاندرین جو آب هست</p><p>کور را تقلید باید کار بست</p><p>جو فرو بر مشک آب‌اندیش را</p><p>تا گران بینی تو مشک خویش را</p><p>چون گران دیدی شوی تو مستدل</p><p>رست از تقلید خشک آنگاه دل</p><p>گر نبیند کور آب جو عیان</p><p>لیک داند چون سبو بیند گران</p><p>که ز جو اندر سبو آبی برفت</p><p>کین سبک بود و گران شد ز آب و زفت</p><p>زانک هر بادی مرا در می‌ربود</p><p>باد می‌نربایدم ثقلم فزود</p><p>مر سفیهان را رباید هر هوا</p><p>زانک نبودشان گرانی قوی</p><p>کشتی بی‌لنگر آمد مرد شر</p><p>که ز باد کژ نیابد او حذر</p><p>لنگر عقلست عاقل را امان</p><p>لنگری در یوزه کن از عاقلان</p><p>او مددهای خرد چون در ربود</p><p>از خزینه در آن دریای جود</p><p>زین چنین امداد دل پر فن شود</p><p>بجهد از دل چشم هم روشن شود</p><p>زانک نور از دل برین دیده نشست</p><p>تا چو دل شد دیدهٔ تو عاطلست</p><p>دل چو بر انوار عقلی نیز زد</p><p>زان نصیبی هم بدو دیده دهد</p><p>پس بدان کاب مبارک ز آسمان</p><p>وحی دلها باشد و صدق بیان</p><p>ما چو آن کره هم آب جو خوریم</p><p>سوی آن وسواس طاعن ننگریم</p><p>پی‌رو پیغمبرانی ره سپر</p><p>طعنهٔ خلقان همه بادی شمر</p><p>آن خداوندان که ره طی کرده‌اند</p><p>گوش فا بانگ سگان کی کرده‌اند</p><h2><a id="poem-8388" href="https://ganjoor.net/moulavi/masnavi/daftar3/sh209">بخش ۲۰۹ - بقیهٔ ذکر آن مهمان مسجد مهمان‌کش</a></h2>
<p>باز گو کان پاک‌باز شیرمرد</p><p>اندر آن مسجد چه بنمودش چه کرد</p><p>خفت در مسجد خود او را خواب کو</p><p>مرد غرقه گشته چون خسپد بجو</p><p>خواب مرغ و ماهیان باشد همی</p><p>عاشقان را زیر غرقاب غمی</p><p>نیمشب آواز با هولی رسید</p><p>کایم آیم بر سرت ای مستفید</p><p>پنج کرت این چنین آواز سخت</p><p>می‌رسید و دل همی‌شد لخت‌لخت</p><h2><a id="poem-8389" href="https://ganjoor.net/moulavi/masnavi/daftar3/sh210">بخش ۲۱۰ - تفسیر آیت وَ أَجْلِبْ عَلَیْهِمْ بِخَیْلِکَ وَ رَجِلِکَ</a></h2>
<p>تو چو عزم دین کنی با اجتهاد</p><p>دیو بانگت بر زند اندر نهاد</p><p>که مرو زان سو بیندیش ای غوی</p><p>که اسیر رنج و درویشی شوی</p><p>بی‌نوا گردی ز یاران وابری</p><p>خوار گردی و پشیمانی خوری</p><p>تو ز بیم بانگ آن دیو لعین</p><p>وا گریزی در ضلالت از یقین</p><p>که هلا فردا و پس فردا مراست</p><p>راه دین پویم که مهلت پیش ماست</p><p>مرگ بینی باز کو از چپ و راست</p><p>می‌کشد همسایه را تا بانگ خاست</p><p>باز عزم دین کنی از بیم جان</p><p>مرد سازی خویشتن را یک زمان</p><p>پس سلح بر بندی از علم و حکم</p><p>که من از خوفی نیارم پای کم</p><p>باز بانگی بر زند بر تو ز مکر</p><p>که بترس و باز گرد از تیغ فقر</p><p>باز بگریزی ز راه روشنی</p><p>آن سلاح علم و فن را بفکنی</p><p>سالها او را به بانگی بنده‌ای</p><p>در چنین ظلمت نمد افکنده‌ای</p><p>هیبت بانگ شیاطین خلق را</p><p>بند کردست و گرفته حلق را</p><p>تا چنان نومید شد جانشان ز نور</p><p>که روان کافران ز اهل قبور</p><p>این شکوه بانگ آن ملعون بود</p><p>هیبت بانگ خدایی چون بود</p><p>هیبت بازست بر کبک نجیب</p><p>مر مگس را نیست زان هیبت نصیب</p><p>زانک نبود باز صیاد مگس</p><p>عنکبوتان می مگس گیرند و بس</p><p>عنکبوت دیو بر چون تو ذباب</p><p>کر و فر دارد نه بر کبک و عقاب</p><p>بانگ دیوان گله‌بان اشقیاست</p><p>بانگ سلطان پاسبان اولیاست</p><p>تا نیامیزد بدین دو بانگ دور</p><p>قطره‌ای از بحر خوش با بحر شور</p><h2><a id="poem-8390" href="https://ganjoor.net/moulavi/masnavi/daftar3/sh211">بخش ۲۱۱ - رسیدن بانگ طلسمی نیم‌شب مهمان مسجد را</a></h2>
<p>بشنو اکنون قصهٔ آن بانگ سخت</p><p>که نرفت از جا بدان آن نیکبخت</p><p>گفت چون ترسم چو هست این طبل عید</p><p>تا دهل ترسد که زخم او را رسید</p><p>ای دهلهای تهی بی قلوب</p><p>قسمتان از عید جان شد زخم چوب</p><p>شد قیامت عید و بی‌دینان دهل</p><p>ما چو اهل عید خندان همچو گل</p><p>بشنو اکنون این دهل چون بانگ زد</p><p>دیگ دولتبا چگونه می‌پزد</p><p>چونک بشنود آن دهل آن مرد دید</p><p>گفت چون ترسد دلم از طبل عید</p><p>گفت با خود هین ملرزان دل کزین</p><p>مرد جان بددلان بی‌یقین</p><p>وقت آن آمد که حیدروار من</p><p>ملک گیرم یا بپردازم بدن</p><p>بر جهید و بانگ بر زد کای کیا</p><p>حاضرم اینک اگر مردی بیا</p><p>در زمان بشکست ز آواز آن طلسم</p><p>زر همی‌ریزید هر سو قسم قسم</p><p>ریخت چند این زر که ترسید آن پسر</p><p>تا نگیرد زر ز پری راه در</p><p>بعد از آن برخاست آن شیر عتید</p><p>تا سحرگه زر به بیرون می‌کشید</p><p>دفن می‌کرد و همی آمد بزر</p><p>با جوال و توبره بار دگر</p><p>گنجها بنهاد آن جانباز از آن</p><p>کوری ترسانی واپس خزان</p><p>این زر ظاهر بخاطر آمدست</p><p>در دل هر کور دور زرپرست</p><p>کودکان اسفالها را بشکنند</p><p>نام زر بنهند و در دامن کنند</p><p>اندر آن بازی چو گویی نام زر</p><p>آن کند در خاطر کودک گذر</p><p>بل زر مضروب ضرب ایزدی</p><p>کو نگردد کاسد آمد سرمدی</p><p>آن زری کین زر از آن زر تاب یافت</p><p>گوهر و تابندگی و آب یافت</p><p>آن زری که دل ازو گردد غنی</p><p>غالب آید بر قمر در روشنی</p><p>شمع بود آن مسجد و پروانه او</p><p>خویشتن در باخت آن پروانه‌خو</p><p>پر بسوخت او را ولیکن ساختش</p><p>بس مبارک آمد آن انداختش</p><p>همچو موسی بود آن مسعودبخت</p><p>کاتشی دید او به سوی آن درخت</p><p>چون عنایتها برو موفور بود</p><p>نار می‌پنداشت و خود آن نور بود</p><p>مرد حق را چون ببینی ای پسر</p><p>تو گمان داری برو نار بشر</p><p>تو ز خود می‌آیی و آن در تو است</p><p>نار و خار ظن باطل این سو است</p><p>او درخت موسی است و پر ضیا</p><p>نور خوان نارش مخوان باری بیا</p><p>نه فطام این جهان ناری نمود</p><p>سالکان رفتند و آن خود نور بود</p><p>پس بدان که شمع دین بر می‌شود</p><p>این نه همچون شمع آتشها بود</p><p>این نماید نور و سوزد یار را</p><p>و آن بصورت نار و گل زوار را</p><p>این چو سازنده ولی سوزنده‌ای</p><p>و آن گه وصلت دل افروزنده‌ای</p><p>شکل شعلهٔ نور پاک سازوار</p><p>حاضران را نور و دوران را چو نار</p><h2><a id="poem-8391" href="https://ganjoor.net/moulavi/masnavi/daftar3/sh212">بخش ۲۱۲ - ملاقات آن عاشق با صدر جهان</a></h2>
<p>آن بخاری نیز خود بر شمع زد</p><p>گشته بود از عشقش آسان آن کبد</p><p>آه سوزانش سوی گردون شده</p><p>در دل صدر جهان مهر آمده</p><p>گفته با خود در سحرگه کای احد</p><p>حال آن آوارهٔ ما چون بود</p><p>او گناهی کرد و ما دیدیم لیک</p><p>رحمت ما را نمی‌دانست نیک</p><p>خاطر مجرم ز ما ترسان شود</p><p>لیک صد اومید در ترسش بود</p><p>من بترسانم وقیح یاوه را</p><p>آنک ترسد من چه ترسانم ورا</p><p>بهر دیگ سرد آذر می‌رود</p><p>نه بدان کز جوش از سر می‌رود</p><p>آمنان را من بترسانم به علم</p><p>خایفان را ترس بردارم به حلم</p><p>پاره‌دوزم پاره در موضع نهم</p><p>هر کسی را شربت اندر خور دهم</p><p>هست سر مرد چون بیخ درخت</p><p>زان بروید برگهاش از چوب سخت</p><p>درخور آن بیخ رسته برگها</p><p>در درخت و در نفوس و در نهی</p><p>برفلک پرهاست ز اشجار وفا</p><p>اصلها ثابت و فرعه فی السما</p><p>چون برست از عشق پر بر آسمان</p><p>چون نروید در دل صدر جهان</p><p>موج می‌زد در دلش عفو گنه</p><p>که ز هر دل تا دل آمد روزنه</p><p>که ز دل تا دل یقین روزن بود</p><p>نه جدا و دور چون دو تن بود</p><p>متصل نبود سفال دو چراغ</p><p>نورشان ممزوج باشد در مساغ</p><p>هیچ عاشق خود نباشد وصل‌جو</p><p>که نه معشوقش بود جویای او</p><p>لیک عشق عاشقان تن زه کند</p><p>عشق معشوقان خوش و فربه کند</p><p>چون درین دل برق مهر دوست جست</p><p>اندر آن دل دوستی می‌دان که هست</p><p>در دل تو مهر حق چون شد دوتو</p><p>هست حق را بی گمانی مهر تو</p><p>هیچ بانگ کف زدن ناید بدر</p><p>از یکی دست تو بی دستی دگر</p><p>تشنه می‌نالد که ای آب گوار</p><p>آب هم نالد که کو آن آب‌خوار</p><p>جذب آبست این عطش در جان ما</p><p>ما از آن او و او هم آن ما</p><p>حکمت حق در قضا و در قدر</p><p>کرد ما را عاشقان همدگر</p><p>جمله اجزای جهان زان حکم پیش</p><p>جفت جفت و عاشقان جفت خویش</p><p>هست هر جزوی ز عالم جفت‌خواه</p><p>راست همچون کهربا و برگ کاه</p><p>آسمان گوید زمین را مرحبا</p><p>با توم چون آهن و آهن‌ربا</p><p>آسمان مرد و زمین زن در خرد</p><p>هرچه آن انداخت این می‌پرورد</p><p>چون نماند گرمیش بفرستد او</p><p>چون نماند تری و نم بدهد او</p><p>برج خاکی خاک ارضی را مدد</p><p>برج آبی تریش اندر دمد</p><p>برج بادی ابر سوی او برد</p><p>تا بخارات وخم را بر کشد</p><p>برج آتش گرمی خورشید ازو</p><p>همچو تابهٔ سرخ ز آتش پشت و رو</p><p>هست سرگردان فلک اندر زمن</p><p>همچو مردان گرد مکسب بهر زن</p><p>وین زمین کدبانویها می‌کند</p><p>بر ولادات و رضاعش می‌تند</p><p>پس زمین و چرخ را دان هوشمند</p><p>چونک کار هوشمندان می‌کنند</p><p>گر نه از هم این دو دلبر می‌مزند</p><p>پس چرا چون جفت در هم می‌خزند</p><p>بی زمین کی گل بروید و ارغوان</p><p>پس چه زاید ز آب و تاب آسمان</p><p>بهر آن میلست در ماده به نر</p><p>تا بود تکمیل کار همدگر</p><p>میل اندر مرد و زن حق زان نهاد</p><p>تا بقا یابد جهان زین اتحاد</p><p>میل هر جزوی به جزوی هم نهد</p><p>ز اتحاد هر دو تولیدی زهد</p><p>شب چنین با روز اندر اعتناق</p><p>مختلف در صورت اما اتفاق</p><p>روز و شب ظاهر دو ضد و دشمنند</p><p>لیک هر دو یک حقیقت می‌تنند</p><p>هر یکی خواهان دگر را همچو خویش</p><p>از پی تکمیل فعل و کار خویش</p><p>زانک بی شب دخل نبود طبع را</p><p>پس چه اندر خرج آرد روزها</p><h2><a id="poem-8392" href="https://ganjoor.net/moulavi/masnavi/daftar3/sh213">بخش ۲۱۳ - جذب هر عنصری جنس خود را کی در ترکیب آدمی محتبس شده است به غیر جنس</a></h2>
<p>خاک گوید خاک تن را باز گرد</p><p>ترک جان کن سوی ما آ همچو گرد</p><p>جنس مایی پیش ما اولیتری</p><p>به که زان تن وا رهی و زان تری</p><p>گوید آری لیک من پابسته‌ام</p><p>گرچه همچون تو ز هجران خسته‌ام</p><p>تری تن را بجویند آبها</p><p>کای تری باز آ ز غربت سوی ما</p><p>گرمی تن را همی‌خواند اثیر</p><p>که ز ناری راه اصل خویش گیر</p><p>هست هفتاد و دو علت در بدن</p><p>از کششهای عناصر بی رسن</p><p>علت آید تا بدن را بسکلد</p><p>تا عناصر همدگر را وا هلد</p><p>چار مرغ‌اند این عناصر بسته‌پا</p><p>مرگ و رنجوری و علت پاگشا</p><p>پایشان از همدگر چون باز کرد</p><p>مرغ هر عنصر یقین پرواز کرد</p><p>جذبهٔ این اصلها و فرعها</p><p>هر دمی رنجی نهد در جسم ما</p><p>تا که این ترکیبها را بر درد</p><p>مرغ هر جزوی به اصل خود پرد</p><p>حکمت حق مانع آید زین عجل</p><p>جمعشان دارد بصحت تا اجل</p><p>گوید ای اجزا اجل مشهود نیست</p><p>پر زدن پیش از اجلتان سود نیست</p><p>چونک هر جزوی بجوید ارتفاق</p><p>چون بود جان غریب اندر فراق</p><h2><a id="poem-8393" href="https://ganjoor.net/moulavi/masnavi/daftar3/sh214">بخش ۲۱۴ - منجذب شدن جان نیز به عالم ارواح و تقاضای او و میل او به مقر خود و منقطع شدن از اجزای اجسام کی هم کندهٔ پای باز روح‌اند</a></h2>
<p>گوید ای اجزای پست فرشیم</p><p>غربت من تلختر من عرشیم</p><p>میل تن در سبزه و آب روان</p><p>زان بود که اصل او آمد از آن</p><p>میل جان اندر حیات و در حی است</p><p>زانک جان لامکان اصل وی است</p><p>میل جان در حکمتست و در علوم</p><p>میل تن در باغ و راغست و کروم</p><p>میل جان اندر ترقی و شرف</p><p>میل تن در کسب و اسباب علف</p><p>میل و عشق آن شرف هم سوی جان</p><p>زین یحب را و یحبون را بدان</p><p>حاصل آنک هر که او طالب بود</p><p>جان مطلوبش درو راغب بود</p><p>گر بگویم شرح این بی حد شود</p><p>مثنوی هشتاد تا کاغذ شود</p><p>آدمی حیوان نباتی و جماد</p><p>هر مرادی عاشق هر بی‌مراد</p><p>بی‌مرادان بر مرادی می‌تنند</p><p>و آن مرادان جذب ایشان می‌کنند</p><p>لیک میل عاشقان لاغر کند</p><p>میل معشوقان خوش و خوش‌فر کند</p><p>عشق معشوقان دو رخ افروخته</p><p>عشق عاشق جان او را سوخته</p><p>کهربا عاشق به شکل بی‌نیاز</p><p>کاه می‌کوشد در آن راه دراز</p><p>این رها کن عشق آن تشنه‌دهان</p><p>تافت اندر سینهٔ صدر جهان</p><p>دود آن عشق و غم آتش‌کده</p><p>رفته در مخدوم او مشفق شده</p><p>لیکش از ناموس و بوش و آب رو</p><p>شرم می‌آمد که وا جوید ازو</p><p>رحمتش مشتاق آن مسکین شده</p><p>سلطنت زین لطف مانع آمده</p><p>عقل حیران کین عجب او را کشید</p><p>یا کشش زان سو بدینجانب رسید</p><p>ترک جلدی کن کزین ناواقفی</p><p>لب ببند الله اعلم بالخفی</p><p>این سخن را بعد ازین مدفون کنم</p><p>آن کشنده می‌کشد من چون کنم</p><p>کیست آن کت می‌کشد ای معتنی</p><p>آنک می‌نگذاردت کین دم زنی</p><p>صد عزیمت می‌کنی بهر سفر</p><p>می‌کشاند مر ترا جای دگر</p><p>زان بگرداند به هر سو آن لگام</p><p>تا خبر یابد ز فارس اسپ خام</p><p>اسپ زیرکسار زان نیکو پیست</p><p>کو همی‌داند که فارس بر ویست</p><p>او دلت را بر دو صد سودا ببست</p><p>بی‌مرادت کرد پس دل را شکست</p><p>چون شکست او بال آن رای نخست</p><p>چون نشد هستی بال‌اشکن درست</p><p>چون قضایش حبل تدبیرت سکست</p><p>چون نشد بر تو قضای آن درست</p><h2><a id="poem-8394" href="https://ganjoor.net/moulavi/masnavi/daftar3/sh215">بخش ۲۱۵ - فسخ عزایم و نقضها جهت با خبر کردن آدمی را از آنک مالک و قاهر اوست و گاه گاه عزم او را فسخ ناکردن و نافذ  داشتن تا طمع او را بر عزم کردن  دارد تا باز عزمش را بشکند  تا تنبیه بر تنبیه بود</a></h2>
<p>عزمها و قصدها در ماجرا</p><p>گاه گاهی راست می‌آید ترا</p><p>تا به طمع آن دلت نیت کند</p><p>بار دیگر نیتت را بشکند</p><p>ور بکلی بی‌مرادت داشتی</p><p>دل شدی نومید امل کی کاشتی</p><p>ور بکاریدی امل از عوریش</p><p>کی شدی پیدا برو مقهوریش</p><p>عاشقان از بی‌مرادیهای خویش</p><p>باخبر گشتند از مولای خویش</p><p>بی‌مرادی شد قلاوز بهشت</p><p>حفت الجنه شنو ای خوش سرشت</p><p>که مراداتت همه اشکسته‌پاست</p><p>پس کسی باشد که کام او رواست</p><p>پس شدند اشکسته‌اش آن صادقان</p><p>لیک کو خود آن شکست عاشقان</p><p>عاقلان اشکسته‌اش از اضطرار</p><p>عاشقان اشکسته با صد اختیار</p><p>عاقلانش بندگان بندی‌اند</p><p>عاشقانش شکری و قندی‌اند</p><p>ائتیا کرها مهار عاقلان</p><p>ائتیا طوعا بهار بی‌دلان</p><h2><a id="poem-8395" href="https://ganjoor.net/moulavi/masnavi/daftar3/sh216">بخش ۲۱۶ - نظر کردن پیغامبر علیه السلام به اسیران و تبسم کردن و گفتن کی عَجِبْتُ مِنْ قَوْمٍ یُجَرّونَ إِلَی الجَنَّةِ بِالسَّلاسِلِ وَ الأَغْلالِ</a></h2>
<p>دید پیغامبر یکی جوقی اسیر</p><p>که همی‌بردند و ایشان در نفیر</p><p>دیدشان در بند آن آگاه شیر</p><p>می نظر کردند در وی زیر زیر</p><p>تا همی خایید هر یک از غضب</p><p>بر رسول صدق دندانها و لب</p><p>زهره نه با آن غضب که دم زنند</p><p>زانک در زنجیر قهر ده‌منند</p><p>می‌کشاندشان موکل سوی شهر</p><p>می‌برد از کافرستانشان به قهر</p><p>نه فدایی می‌ستاند نه زری</p><p>نه شفاعت می‌رسد از سروری</p><p>رحمت عالم همی‌گویند و او</p><p>عالمی را می‌برد حلق و گلو</p><p>با هزار انکار می‌رفتند راه</p><p>زیر لب طعنه‌زنان بر کار شاه</p><p>چاره‌ها کردیم و اینجا چاره نیست</p><p>خود دل این مرد کم از خاره نیست</p><p>ما هزاران مرد شیر الپ ارسلان</p><p>با دو سه عریان سست نیم‌جان</p><p>این چنین درمانده‌ایم از کژرویست</p><p>یا ز اخترهاست یا خود جادویست</p><p>بخت ما را بر درید آن بخت او</p><p>تخت ما شد سرنگون از تخت او</p><p>کار او از جادوی گر گشت زفت</p><p>جادوی کردیم ما هم چون نرفت</p><h2><a id="poem-8396" href="https://ganjoor.net/moulavi/masnavi/daftar3/sh217">بخش ۲۱۷ - تفسیر این آیت کی ان تستفتحوا فقد جائکم الفتح ایه‌ای طاعنان می‌گفتید کی از ما و محمد علیه السلام آنک حق است فتح و نصرتش ده و این بدان می‌گفتید تا گمان آید کی شما طالب حق‌اید بی غرض اکنون محمد را نصرت دادیم تا صاحب حق را ببینید</a></h2>
<p>از بتان و از خدا در خواستیم</p><p>که بکن ما را اگر ناراستیم</p><p>آنک حق و راستست از ما و او</p><p>نصرتش ده نصرت او را بجو</p><p>این دعا بسیار کردیم و صلات</p><p>پیش لات و پیش عزی و منات</p><p>که اگر حقست او پیداش کن</p><p>ور نباشد حق زبون ماش کن</p><p>چونک وا دیدیم او منصور بود</p><p>ما همه ظلمت بدیم او نور بود</p><p>این جواب ماست کانچ خواستید</p><p>گشت پیدا که شما ناراستید</p><p>باز این اندیشه را از فکر خویش</p><p>کور می‌کردند و دفع از ذکر خویش</p><p>کین تفکرمان هم از ادبار رست</p><p>که صواب او شود در دل درست</p><p>خود چه شد گر غالب آمد چند بار</p><p>هر کسی را غالب آرد روزگار</p><p>ما هم از ایام بخت‌آور شدیم</p><p>بارها بر وی مظفر آمدیم</p><p>باز گفتندی که گرچه او شکست</p><p>چون شکست ما نبود آن زشت و پست</p><p>زانک بخت نیک او را در شکست</p><p>داد صد شادی پنهان زیردست</p><p>کو باشکسته نمی‌مانست هیچ</p><p>که نه غم بودش در آن نه پیچ پیچ</p><p>چون نشان مؤمنان مغلوبیست</p><p>لیک در اشکست مؤمن خوبیست</p><p>گر تو مشک و عنبری را بشکنی</p><p>عالمی از فوح ریحان پر کنی</p><p>ور شکستی ناگهان سرگین خر</p><p>خانه‌ها پر گند گردد تا به سر</p><p>وقت واگشت حدیبیه بذل</p><p>دولت انا فتحنا زد دهل</p><h2><a id="poem-8397" href="https://ganjoor.net/moulavi/masnavi/daftar3/sh218">بخش ۲۱۸ - سر آنک بی‌مراد بازگشتن رسول علیه السلام از حدیبیه حق تعالی لقب آن فتح کرد کی انا فتحنا کی به صورت غلق بود و به معنی فتح چنانک شکستن مشک به ظاهر شکستن است و به معنی درست کردنست مشکی او را و تکمیل فواید اوست</a></h2>
<p>آمدش پیغام از دولت که رو</p><p>تو ز منع این ظفر غمگین مشو</p><p>کاندرین خواری نقدت فتحهاست</p><p>نک فلان قلعه فلان بقعه تراست</p><p>بنگر آخر چونک واگردید تفت</p><p>بر قریظه و بر نضیر از وی چه رفت</p><p>قلعه‌ها هم گرد آن دو بقعه‌ها</p><p>شد مسلم وز غنایم نفعها</p><p>ور نباشد آن تو بنگر کین فریق</p><p>پر غم و رنجند و مفتون و عشیق</p><p>زهر خواری را چو شکر می‌خورند</p><p>خار غمها را چو اشتر می‌چرند</p><p>بهر عین غم نه از بهر فرج</p><p>این تسافل پیش ایشان چون درج</p><p>آنچنان شادند اندر قعر چاه</p><p>که همی‌ترسند از تخت و کلاه</p><p>هر کجا دلبر بود خود همنشین</p><p>فوق گردونست نه زیر زمین</p><h2><a id="poem-8398" href="https://ganjoor.net/moulavi/masnavi/daftar3/sh219">بخش ۲۱۹ - تفسیر این خبر کی مصطفی علیه السلام فرمود لا تفضلونی علی یونس بن متی</a></h2>
<p>گفت پیغامبر که معراج مرا</p><p>نیست بر معراج یونس اجتبا</p><p>آن من بر چرخ و آن او نشیب</p><p>زانک قرب حق برونست از حساب</p><p>قرب نه بالا نه پستی رفتنست</p><p>قرب حق از حبس هستی رستنست</p><p>نیست را چه جای بالا است و زیر</p><p>نیست را نه زود و نه دورست و دیر</p><p>کارگاه و گنج حق در نیستیست</p><p>غرهٔ هستی چه دانی نیست چیست</p><p>حاصل این اشکست ایشان ای کیا</p><p>می‌نماند هیچ با اشکست ما</p><p>آنچنان شادند در ذل و تلف</p><p>همچو ما در وقت اقبال و شرف</p><p>برگ بی‌برگی همه اقطاع اوست</p><p>فقر و خواریش افتخارست و علوست</p><p>آن یکی گفت ار چنانست آن ندید</p><p>چون بخندید او که ما را بسته دید</p><p>چونک او مبدل شدست و شادیش</p><p>نیست زین زندان و زین آزادیش</p><p>پس به قهر دشمنان چون شاد شد</p><p>چون ازین فتح و ظفر پر باد شد</p><p>شاد شد جانش که بر شیران نر</p><p>یافت آسان نصرت و دست و ظفر</p><p>پس بدانستیم کو آزاد نیست</p><p>جز به دنیا دلخوش و دلشاد نیست</p><p>ورنه چون خندد که اهل آن جهان</p><p>بر بد و نیک‌اند مشفق مهربان</p><p>این بمنگیدند در زیر زبان</p><p>آن اسیران با هم اندر بحث آن</p><p>تا موکل نشنود بر ما جهد</p><p>خود سخن در گوش آن سلطان برد</p><h2><a id="poem-8399" href="https://ganjoor.net/moulavi/masnavi/daftar3/sh220">بخش ۲۲۰ - آگاه شدن پیغامبر علیه السلام از طعن ایشان بر شماتت او</a></h2>
<p>گرچه نشنید آن موکل آن سخن</p><p>رفت در گوشی که آن بد من لدن</p><p>بوی پیراهان یوسف را ندید</p><p>آنک حافظ بود و یعقوبش کشید</p><p>آن شیاطین بر عنان آسمان</p><p>نشنوند آن سر لوح غیب‌دان</p><p>آن محمد خفته و تکیه زده</p><p>آمده سر گرد او گردان شده</p><p>او خورد حلوا که روزیشست باز</p><p>آن نه کانگشتان او باشد دراز</p><p>نجم ثاقب گشته حارس دیوران</p><p>که بهل دزدی ز احمد سر ستان</p><p>ای دویده سوی دکان از پگاه</p><p>هین به مسجد رو بجو رزق اله</p><p>پس رسول آن گفتشان را فهم کرد</p><p>گفت آن خنده نبودم از نبرد</p><p>مرده‌اند ایشان و پوسیدهٔ فنا</p><p>مرده کشتن نیست مردی پیش ما</p><p>خود کیند ایشان که مه گردد شکاف</p><p>چونک من پا بفشرم اندر مصاف</p><p>آنگهی کآزاد بودیت و مکین</p><p>مر شما را بسته می‌دیدم چنین</p><p>ای بنازیده به ملک و خاندان</p><p>نزد عاقل اشتری بر ناودان</p><p>نقش تن را تا فتاد از بام طشت</p><p>پیش چشمم کل آت آت گشت</p><p>بنگرم در غوره می بینم عیان</p><p>بنگرم در نیست شی بینم عیان</p><p>بنگرم سر عالمی بینم نهان</p><p>آدم و حوا نرسته از جهان</p><p>مر شما را وقت ذرات الست</p><p>دیده‌ام پا بسته و منکوس و پست</p><p>از حدوث آسمان بی عمد</p><p>آنچ دانسته بدم افزون نشد</p><p>من شما را سرنگون می‌دیده‌ام</p><p>پیش از آن کز آب و گل بالیده‌ام</p><p>نو ندیدم تا کنم شادی بدان</p><p>این همی‌دیدم در آن اقبالتان</p><p>بستهٔ قهر خفی وانگه چه قهر</p><p>قند می‌خوردید و در وی درج زهر</p><p>این چنین قندی پر از زهر ار عدو</p><p>خوش بنوشد چت حسد آید برو</p><p>با نشاط آن زهر می‌کردید نوش</p><p>مرگتان خفیه گرفته هر دو گوش</p><p>من نمی‌کردم غزا از بهر آن</p><p>تا ظفر یابم فرو گیرم جهان</p><p>کین جهان جیفه‌ست و مردار و رخیص</p><p>بر چنین مردار چون باشم حریص</p><p>سگ نیم تا پرچم مرده کنم</p><p>عیسی‌ام آیم که تا زنده‌ش کنم</p><p>زان همی‌کردم صفوف جنگ چاک</p><p>تا رهانم مر شما را از هلاک</p><p>زان نمی‌برم گلوهای بشر</p><p>تا مرا باشد کر و فر و حشر</p><p>زان همی‌برم گلویی چند تا</p><p>زان گلوها عالمی یابد رها</p><p>که شما پروانه‌وار از جهل خویش</p><p>پیش آتش می‌کنید این حمله کیش</p><p>من همی‌رانم شما را همچو مست</p><p>از در افتادن در آتش با دو دست</p><p>آنک خود را فتحها پنداشتید</p><p>تخم منحوسی خود می‌کاشتید</p><p>یکدگر را جد جد می‌خواندید</p><p>سوی اژدرها فرس می‌راندید</p><p>قهر می‌کردید و اندر عین قهر</p><p>خود شما مقهور قهر شیر دهر</p><h2><a id="poem-8400" href="https://ganjoor.net/moulavi/masnavi/daftar3/sh221">بخش ۲۲۱ - بیان آنک طاغی در عین قاهری مقهورست و در عین منصوری ماسور</a></h2>
<p>دزد قهرخواجه کرد و زر کشید</p><p>او بدان مشغول خود والی رسید</p><p>گر ز خواجه آن زمان بگریختی</p><p>کی برو والی حشر انگیختی</p><p>قاهری دزد مقهوریش بود</p><p>زانک قهر او سر او را ربود</p><p>غالبی بر خواجه دام او شود</p><p>تا رسد والی و بستاند قود</p><p>ای که تو بر خلق چیره گشته‌ای</p><p>در نبرد و غالبی آغشته‌ای</p><p>آن به قاصد منهزم کردستشان</p><p>تا ترا در حلقه می‌آرد کشان</p><p>هین عنان در کش پی این منهزم</p><p>در مران تا تو نگردی منخزم</p><p>چون کشانیدت بدین شیوه به دام</p><p>حمله بینی بعد از آن اندر زحام</p><p>عقل ازین غالب شدن کی گشت شاد</p><p>چون درین غالب شدن دید او فساد</p><p>تیزچشم آمد خرد بینای پیش</p><p>که خدایش سرمه کرد از کحل خویش</p><p>گفت پیغامبر که هستند از فنون</p><p>اهل جنت در خصومتها زبون</p><p>از کمال حزم و سؤ الظن خویش</p><p>نه ز نقص و بد دلی و ضعف کیش</p><p>در فره دادن شنیده در کمون</p><p>حکمت لولا رجال مومنون</p><p>دست‌کوتاهی ز کفار لعین</p><p>فرض شد بهر خلاص مؤمنین</p><p>قصهٔ عهد حدیبیه بخوان</p><p>کف ایدیکم تمامت زان بدان</p><p>نیز اندر غالبی هم خویش را</p><p>دید او مغلوب دام کبریا</p><p>زان نمی‌خندم من از زنجیرتان</p><p>که بکردم ناگهان شبگیرتان</p><p>زان همی‌خندم که با زنجیر و غل</p><p>می‌کشمتان سوی سروستان و گل</p><p>ای عجب کز آتش بی‌زینهار</p><p>بسته می‌آریمتان تا سبزه‌زار</p><p>از سوی دوزخ به زنجیر گران</p><p>می‌کشمتان تا بهشت جاودان</p><p>هر مقلد را درین ره نیک و بد</p><p>همچنان بسته به حضرت می‌کشد</p><p>جمله در زنجیر بیم و ابتلا</p><p>می‌روند این ره بغیر اولیا</p><p>می‌کشند این راه را بیگاروار</p><p>جز کسانی واقف از اسرار کار</p><p>جهد کن تا نور تو رخشان شود</p><p>تا سلوک و خدمتت آسان شود</p><p>کودکان را می‌بری مکتب به زور</p><p>زانک هستند از فواید چشم‌کور</p><p>چون شود واقف به مکتب می‌دود</p><p>جانش از رفتن شکفته می‌شود</p><p>می‌رود کودک به مکتب پیچ پیچ</p><p>چون ندید از مزد کار خویش هیچ</p><p>چون کند در کیسه دانگی دست‌مزد</p><p>آنگهان بی‌خواب گردد شب چو دزد</p><p>جهد کن تا مزد طاعت در رسد</p><p>بر مطیعان آنگهت آید حسد</p><p>ائتیا کرها مقلد گشته را</p><p>ائتیا طوعا صفا بسرشته را</p><p>این محب حق ز بهر علتی</p><p>و آن دگر را بی غرض خود خلتی</p><p>این محب دایه لیک از بهر شیر</p><p>و آن دگر دل داده بهر این ستیر</p><p>طفل را از حسن او آگاه نه</p><p>غیر شیر او را ازو دلخواه نه</p><p>و آن دگر خود عاشق دایه بود</p><p>بی غرض در عشق یک‌رایه بود</p><p>پس محب حق باومید و بترس</p><p>دفتر تقلید می‌خواند بدرس</p><p>و آن محب حق ز بهر حق کجاست</p><p>که ز اغراض و ز علتها جداست</p><p>گر چنین و گر چنان چون طالبست</p><p>جذب حق او را سوی حق جاذبست</p><p>گر محب حق بود لغیره</p><p>کی ینال دائما من خیره</p><p>یا محب حق بود لعینه</p><p>لاسواه خائفا من بینه</p><p>هر دو را این جست و جوها زان سریست</p><p>این گرفتاری دل زان دلبریست</p><h2><a id="poem-8401" href="https://ganjoor.net/moulavi/masnavi/daftar3/sh222">بخش ۲۲۲ - جذب معشوق عاشق را من حیث لا یعمله العاشق و لا یرجوه و لا یخطر بباله و لا یظهر من ذلک الجذب اثر فی العاشق الا الخوف الممزوج بالیاس مع دوام الطلب</a></h2>
<p>آمدیم اینجا که در صدر جهان</p><p>گر نبودی جذب آن عاشق نهان</p><p>ناشکیبا کی بدی او از فراق</p><p>کی دوان باز آمدی سوی وثاق</p><p>میل معشوقان نهانست و ستیر</p><p>میل عاشق با دو صد طبل و نفیر</p><p>یک حکایت هست اینجا ز اعتبار</p><p>لیک عاجز شد بخاری ز انتظار</p><p>ترک آن کردیم کو در جست و جوست</p><p>تاکه پیش از مرگ بیند روی دوست</p><p>تا رهد از مرگ تا یابد نجات</p><p>زانک دید دوستست آب حیات</p><p>هر که دید او نباشد دفع مرگ</p><p>دوست نبود که نه میوه‌ستش نه برگ</p><p>کار آن کارست ای مشتاق مست</p><p>کاندر آن کار ار رسد مرگت خوشست</p><p>شد نشان صدق ایمان ای جوان</p><p>آنک آید خوش ترا مرگ اندر آن</p><p>گر نشد ایمان تو ای جان چنین</p><p>نیست کامل رو بجو اکمال دین</p><p>هر که اندر کار تو شد مرگ‌دوست</p><p>بر دل تو بی کراهت دوست اوست</p><p>چون کراهت رفت آن خود مرگ نیست</p><p>صورت مرگست و نقلان کردنیست</p><p>چون کراهت رفت مردن نفع شد</p><p>پس درست آید که مردن دفع شد</p><p>دوست حقست و کسی کش گفت او</p><p>که توی آن من و من آن تو</p><p>گوش دار اکنون که عاشق می‌رسد</p><p>بسته عشق او را به حبل من مسد</p><p>چون بدید او چهرهٔ صدر جهان</p><p>گوییا پریدش از تن مرغ جان</p><p>همچو چوب خشک افتاد آن تنش</p><p>سرد شد از فرق جان تا ناخنش</p><p>هرچه کردند از بخور و از گلاب</p><p>نه بجنبید و نه آمد در خطاب</p><p>شاه چون دید آن مزعفر روی او</p><p>پس فرود آمد ز مرکب سوی او</p><p>گفت عاشق دوست می‌جوید بتفت</p><p>چونک معشوق آمد آن عاشق برفت</p><p>عاشق حقی و حق آنست کو</p><p>چون بیاید نبود از تو تای مو</p><p>صد چو تو فانیست پیش آن نظر</p><p>عاشقی بر نفی خود خواجه مگر</p><p>سایه‌ای و عاشقی بر آفتاب</p><p>شمس آید سایه لا گردد شتاب</p><h2><a id="poem-8402" href="https://ganjoor.net/moulavi/masnavi/daftar3/sh223">بخش ۲۲۳ - داد خواستن پشه از باد به حضرت سلیمان علیه السلام</a></h2>
<p>پشه آمد از حدیقه وز گیاه</p><p>وز سلیمان گشت پشه دادخواه</p><p>کای سلیمان معدلت می‌گستری</p><p>بر شیاطین و آدمی‌زاد و پری</p><p>مرغ و ماهی در پناه عدل تست</p><p>کیست آن گم‌گشته کش فضلت نجست</p><p>داد ده ما را که بس زاریم ما</p><p>بی‌نصیب از باغ و گلزاریم ما</p><p>مشکلات هر ضعیفی از تو حل</p><p>پشه باشد در ضعیفی خود مثل</p><p>شهره ما در ضعف و اشکسته‌پری</p><p>شهره تو در لطف و مسکین‌پروری</p><p>ای تو در اطباق قدرت منتهی</p><p>منتهی ما در کمی و بی‌رهی</p><p>داد ده ما را ازین غم کن جدا</p><p>دست گیر ای دست تو دست خدا</p><p>پس سلیمان گفت ای انصاف‌جو</p><p>داد و انصاف از که میخواهی بگو</p><p>کیست آن کالم که از باد و بروت</p><p>ظلم کردست و خراشیدست روت</p><p>ای عجب در عهد ما ظالم کجاست</p><p>کو نه اندر حبس و در زنجیر ماست</p><p>چونک ما زادیم ظلم آن روز مرد</p><p>پس بعهد ما کی ظلمی پیش برد</p><p>چون بر آمد نور ظلمت نیست شد</p><p>ظلم را ظلمت بود اصل و عضد</p><p>نک شیاطین کسب و خدمت می‌کنند</p><p>دیگران بسته باصفادند و بند</p><p>اصل ظلم ظالمان از دیو بود</p><p>دیو در بندست استم چون نمود</p><p>ملک زان دادست ما را کن فکان</p><p>تا ننالد خلق سوی آسمان</p><p>تا به بالا بر نیاید دودها</p><p>تا نگردد مضطرب چرخ و سها</p><p>تا نلرزد عرش از ناله یتیم</p><p>تا نگردد از ستم جانی سقیم</p><p>زان نهادیم از ممالک مذهبی</p><p>تا نیاید بر فلکها یا ربی</p><p>منگر ای مظلوم سوی آسمان</p><p>کاسمانی شاه داری در زمان</p><p>گفت پشه داد من از دست باد</p><p>کو دو دست ظلم بر ما بر گشاد</p><p>ما ز ظلم او به تنگی اندریم</p><p>با لب بسته ازو خون می‌خوریم</p><h2><a id="poem-8403" href="https://ganjoor.net/moulavi/masnavi/daftar3/sh224">بخش ۲۲۴ - امرکردن سلیمان علیه السلام پشهٔ متظلم را به احضار خصم به دیوان حکم</a></h2>
<p>پس سلیمان گفت ای زیبادوی</p><p>امر حق باید که از جان بشنوی</p><p>حق به من گفتست هان ای دادور</p><p>مشنو از خصمی تو بی خصمی دگر</p><p>تانیاید هر دو خصم اندر حضور</p><p>حق نیاید پیش حاکم در ظهور</p><p>خصم تنها گر بر آرد صد نفیر</p><p>هان و هان بی خصم قول او مگیر</p><p>من نیارم رو ز فرمان تافتن</p><p>خصم خود را رو بیاور سوی من</p><p>گفت قول تست برهان و درست</p><p>خصم من بادست و او در حکم تست</p><p>بانگ زد آن شه که ای باد صبا</p><p>پشه افغان کرد از ظلمت بیا</p><p>هین مقابل شو تو و خصم و بگو</p><p>پاسخ خصم و بکن دفع عدو</p><p>باد چون بشنید آمد تیز تیز</p><p>پشه بگرفت آن زمان راه گریز</p><p>پس سلیمان گفت ای پشه کجا</p><p>باش تا بر هر دو رانم من قضا</p><p>گفت ای شه مرگ من از بود اوست</p><p>خود سیاه این روز من از دود اوست</p><p>او چو آمد من کجا یابم قرار</p><p>کو بر آرد از نهاد من دمار</p><p>همچنین جویای درگاه خدا</p><p>چون خدا آمد شود جوینده لا</p><p>گرچه آن وصلت بقا اندر بقاست</p><p>لیک ز اول آن بقا اندر فناست</p><p>سایه‌هایی که بود جویای نور</p><p>نیست گردد چون کند نورش ظهور</p><p>عقل کی ماند چو باشد سرده او</p><p>کل شیء هالک الا وجهه</p><p>هالک آید پیش وجهش هست و نیست</p><p>هستی اندر نیستی خود طرفه‌ایست</p><p>اندرین محضر خردها شد ز دست</p><p>چون قلم اینجا رسیده شد شکست</p>
</body></html>