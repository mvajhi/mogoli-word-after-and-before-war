<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>ترجیعات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5855" href="https://ganjoor.net/moulavi/shams/tarjeeat/sh1">اول</a></h2>
<p>هم روت خوش هم خوت خوش هم پیچ زلف و هم قفا</p><p>هم شیوه خوش هم میوه خوش هم لطف تو خوش هم جفا</p><p>ای صورت عشق ابد وی حسن تو بیرون ز حد</p><p>ای ماه روی سروقد ای جان‌فزای دلگشا</p><p>ای جان باغ و یاسمین ای شمع افلاک و زمین</p><p>ای مستغاث العاشقین ای شهسوار هل اتی</p><p>ای خوان لطف انداخته و با لئیمان ساخته</p><p>طوطی و کبک و فاخته گفته ترا خطبهٔ ثنا</p><p>ای دیدهٔ خوبان چین در روی تو نادیده چین</p><p>دامن ز گولان در مچین مخراش رخسار رضا</p><p>ای خسروان درویش تو سرها نهاده پیش تو</p><p>جمله ثنا اندیش تو ای تو ثناها را سزا</p><p>ای صبر بخش زاهدان اخلاص بخش عابدان</p><p>وی گلستان عارفان در وقت بسط و التقا</p><p>با عاشقانم جفت من امشب نخواهم خفت من</p><p>خواهم دعا کردن ترا ای دوست تا وقت دعا</p><p>درم رفیقان از برون دارم حریفان درون</p><p>در خانه جوقی دلبران بر صفه اخوان صفا</p><p>ای رونق باغ و چمن ای ساقی سرو و سمن</p><p>شیرین شدست از تو دهن ترجیع خواهم گفت من</p><p>تنها به سیران می‌روی یا پیش مستان می‌روی</p><p>یا سوی جانان می‌روی باری خرامان می‌روی</p><p>در پیش چوگان قدرگویی شدم بی‌پا و سر</p><p>برگیر و با خویشم ببر گر سوی میدان می‌روی</p><p>از شمس تنگ آید ترا مه تیره رنگ آید ترا</p><p>افلاک تنگ آید ترا گر بهر جولان می‌روی</p><p>بس نادره یار آمدی بس خواب دلدار آمدی</p><p>بس دیر و دشوار آمدی بس زود و آسان می‌روی</p><p>ای دلبر خورشیدرو وی عیسی بیمارجو</p><p>ای شاد آن قومی که تو در کوی ایشان می‌روی</p><p>تو سر به سر جانی مگر یا خضر دورانی مگر</p><p>یا آب حیوانی مگر کز خلق پنهان می‌روی</p><p>ای قبلهٔ اندیشها شیر خدا در بیشها</p><p>ای رهنمای پیشها چون عقل در جان می‌روی</p><p>گه جام هش را می‌برد پردهٔ حیا برمی‌درد</p><p>گه روح را گوید خرد: چون سوی هجران می‌روی</p><p>هجران چه هرجا که تو گردی برای جست‌وجو</p><p>چون ابر با چشمان تر با ماه تابان می‌روی</p><p>ای نور هر عقل و بصر روشنتر از شمس و قمر</p><p>ترجیع سوم را نگر نیکو برو افگن نظر</p><p>یک مسله می‌پرسمت ای روشنی در روشنی</p><p>آن چه فسون در می دمی غم را چو شادی می‌کنی</p><p>خود در فسون شیرین لبی مانند داود نبی</p><p>آهن چو مومی می‌شود بر می کنیش از آهنی</p><p>نی بلک شاه مطلقی به گلبرک ملک حقی</p><p>شاگرد خاص خالقی از جمله افسونها غنی</p><p>تا من ترا بشناختم بس اسب دولت تاختم</p><p>خود را برون انداختم از ترسها در ایمنی</p><p>هر لحظه‌ای جان نوم هردم به باغی می‌روم</p><p>بی‌دست و بی‌دل می‌شوم چون دست بر من می‌زنی</p><p>نی چرخ دانم نی سها نی کاله دانم نی بها</p><p>با اینک نادانم مها دانم که آرام منی</p><p>ای رازق ملک و ملک وی قطب دوران فلک</p><p>حاشا از آن حسن و نمک که دل ز مهمان برکنی</p><p>خوش ساعتی کان سرو من سرسبز باشد در چمن</p><p>وز باد سودا پیش او چون بید باشم منثنی</p><p>لاله بخونی غسلی کند نرگس به حیرت برتند</p><p>غنچه بیندازد کله سوسن فتد از سوسنی</p><p>ای ساقی بزم کرم مست و پریشان توم</p><p>وی گلشن و باغ ارم امروز مهمان توم</p><p>آن چشم شوخش را نگر مست از خرابات آمده</p><p>در قصد خون عاشقان دامن کمر اندر زده</p><p>سوگند خوردست آن صنم کین باده را گردان کنم</p><p>یک عقل نگذارم بمی در والد و در والده</p><p>زین باده‌شان افسون کنم تا جمله را مجنون کنم</p><p>تا تو نیابی عاقلی در حلقهٔ آدم کده</p><p>لیلی ما ساقی جان مجنون او شخص جهان</p><p>جز لیلی و مجنون بود پژمرده و بی‌فایده</p><p>از دسا ما یا می‌برد یا رخت در لاشی برد</p><p>از عشق ما جان کی برد گر مصطبه گر معبده</p><p>گر من نبینم مستیت آتش زنم در هستیت</p><p>باده‌ت دهم مستت کنم با گیر و دار و عربده</p><p>بگذشت دور عاقلان آمد قران ساقیان</p><p>بر ریز یک رطل گران بر منکر این قاعده</p><p>آمد بهار و رفت دی آمد اوان نوش و نی</p><p>آمد قران جام و می بگذشت دور مایده</p><p>رفت آن عجوز پردغل رفت آن زمستان و وحل</p><p>آمد بهار و زاد ازو صد شاهد و صد شاهده</p><p>ترجیع کن هین ساقیا درده شرابی چون بقم</p><p>تا گرم گردد گوشها من نیز ترجیعی کنم</p><h2><a id="poem-5856" href="https://ganjoor.net/moulavi/shams/tarjeeat/sh2">دوم</a></h2>
<p>ماه رمضان آمد ای یار قمر سیما</p><p>بربند سر سفره بگشای ره بالا</p><p>ای یاوهٔ هر جایی وقتست که بازآیی</p><p>بنگر سوی حلوایی تا کی طلبی حلوا</p><p>یک دیدن حلوایی زانسان کندت شیرین</p><p>که شهد ترا گوید: « خاک توم ای مولا »</p><p>مرغت ز خور و هیضه مانده‌ست در این بیضه</p><p>بیرون شو ازین بیضه تا باز شود پرها</p><p>بر یاد لب دلبر خشکست لب مهتر</p><p>خوش با شکم خالی می‌نالد چون سرنا</p><p>خالی شو و خالی به لب بر لب نابی نه</p><p>چون نی زدمش پر شو وانگاه شکر می‌خا</p><p>بادی که زند بر نی قندست درو مضمر</p><p>وان مریم نی زان دم حامل شده حلویا</p><p>گر توبه ز نان کردی آخر چه زیان کردی</p><p>کو سفرهٔ نان‌افزا کو دلبر جان افزا</p><p>از درد به صاف آییم وز صاف به قاف آییم</p><p>کز قاف صیام ای جان عصفور شود عنقا</p><p>صفرای صیام ارچه سودای سر افزاید</p><p>لیکن ز چنین سودا یابند ید بیضا</p><p>هر سال نه جوها را می پاک کند از گل</p><p>تا آب روان گردد تا کشت شود خضرا</p><p>بر جوی کنان تو هم ایثار کن این نان را</p><p>تا آب حیات آید تا زنده شود اجزا</p><p>ای مستمع این دم را غریدن سیلی دان</p><p>می‌غرد و می‌خواند جان را بسوی دریا</p><p>سرنامهٔ تو ماها هفتاد و دو دفتر شد</p><p>وان زهرهٔ حاسد را هفتاد و دو دف تر شد</p><p>بستیم در دوزخ یعنی طمع خوردن</p><p>بگشای در جنت یعنی که دل روشن</p><p>بس خدمت خَر کردی بس کاه و جوش بُردی</p><p>در خدمت عیسی هم باید مددی کردن</p><p>گر خر نبدی آخر کی مسکن ما بودی</p><p>گردون کشدی ما را بر دیده و بر گردن</p><p>آن گنده بغل ما را سر زیر بغل دارد</p><p>کینه بکشیم آخر زان کوردل کودن</p><p>تا سفره و نان بینی کی جان و جهان بینی</p><p>رو جان و جهان را جو ای جان و جهان من</p><p>اینها همه رفت ای جان بنگر سوی محتاجان</p><p>بی‌برگ شدیم آخر چون گل زدی و بهمن</p><p>سیریم ازین خرمن زین گندم و زین ارزن</p><p>بی‌سنبله و میزان ای ماه تو کن خرمن</p><p>ماییم چو فراشان بگرفته طناب دل</p><p>تا خیمه زنیم امشب بر نرگس و بر سوسن</p><p>تا چند ازین کو کو چون فاختهٔ ره‌جو</p><p>می‌درد این عالم از شاهد سیمین تن</p><p>هر شاهد چون ماهی ره‌زن شده بر راهی</p><p>هر یک چو شهنشاهی هر یک ز دگر احسن</p><p>جان‌بخش و مترس ای جان بر بخل مچفس ای جان</p><p>مصباح فزون سوزی افزون دهدت روغن</p><p>شاهی و معالی جو خوش لست ابالی گو</p><p>از شیر بگیر این خو مردی نهٔ آخر زن</p><p>پا در ره پرخون نه رخ بر رخ مجنون نه</p><p>شمشیر وغا برکش کآمیخت اسد برکن</p><p>ای مطرب طوطی خو ترجیع سوم برگو</p><p>تا روح روان گردد چون آب روان در جو</p><p>ای عیسی بگذشته خوش از فلک آتش</p><p>از چرخ فرو کن سر ما را سوی بالا کش</p><p>با خاک یکی بودم ز اقدام همی سودم</p><p>چون یک صفتم دادی شد خاک مرا مفرش</p><p>یک سرمه کشیدستی جان را تو درین پستی</p><p>کش چشم چو دریا شد هرچند که بود اخفش</p><p>بی‌مستی آن ساغر مستست دل و لاغر</p><p>بی‌سرمهٔ آن قیصر هر چشم بود اعمش</p><p>در بیشهٔ شیران رو تا صید کنی آهو</p><p>در مجلس سلطان رو وز بادهٔ سلطان چش</p><p>هر سوی یکی ساقی با بادهٔ راواقی</p><p>هر گوشه یکی مطرب شیرین ذقن و مه‌وش</p><p>از یار همی پرسی که عیدی و یا عرسی</p><p>یارب ز کجا داری این دبدبه و این کش</p><p>در شش جهة عالم آن شیر کجا گنجد</p><p>آن پنجهٔ شیرانه بیرون بود از هر شش</p><p>خورشید بسوزاند مه نیز کند خشکی</p><p>از وش علیهم دان این شعشعه و این رش</p><p>نوری که ذوق او جان مست ابد ماند</p><p>اندر نرسد وا خورشید تو در گردش</p><p>چون غرقم چون گویم اکنون صفت جیحون</p><p>تا بود سرم بیرون می‌گفت لبم خوش خوش</p><p>تا تو نشوی ماهی این شط نکند غرقت</p><p>جز گلبن اخضر را ره نیست درین مرعش</p><p>شرحی که بگفت این را آن خسرو بی‌همتا</p><p>چون گویی و چون جویی لا یکتب و لا ینقش</p><p>آن دل که ترا دارد هست از دو جهان افزون</p><p>هم لیلی و هم مجنون باشند ازو مجنون</p><h2><a id="poem-5857" href="https://ganjoor.net/moulavi/shams/tarjeeat/sh3">سوم</a></h2>
<p>حد و اندازه ندارد ناله‌ها و آه را</p><p>چون نماید یوسف من از زنخ آن چاه را</p><p>راه هستی کس نبردی گرنه نور روی او</p><p>روشن و پیدا نکردی همچو روز آن راه را</p><p>چون مه ما را نباشد در دو عالم شبه و مثل</p><p>خاک بر فرق مشبه باد مر اشباه را</p><p>عشق او جاهم بس است در هر دو عالم پس دلم</p><p>می‌بروبد از سرای وهم خود هم جاه را</p><p>ماه اگر سجده نیارد پیش روی آن مهم</p><p>رو سیاه هر دو عالم دان تو روی ماه را</p><p>هیچ کس با صد بصیرت ذرهٔ نشناسدش</p><p>گرچه پیش شه نشیند چون نیابد شاه را</p><p>مر شقاوتهای دایم را درونم عاشقست</p><p>چون بدان میلست آن جان پرورد اخ واه را</p><p>بندگان بسیار آیند و روند بر درگهش</p><p>لیک آستان درش لازم بود درگاه را</p><p>آستانش چشم من شد جان من چون کاه گشت</p><p>کهربای عشقش رباید هر زمان آن کاه را</p><p>ای خداوند شمس دین ناگاه بخرام از سوی</p><p>کین دلم در خواب می‌بیند چنان ناگاه را</p><p>گشته من زیر و زبر از صرصر هجران تو</p><p>تا ببینم روی تو بدتر شوم پیچان شوم</p><p>درنگر اندر رخ من تا ببینی خویش را</p><p>درنگر رخسار این دیوانهٔ بی‌خویش را</p><p>عشق من خالی و باقی را به زیر خاک کرد</p><p>آن گذشته یاد نارد ننگرد مر پیش را</p><p>تا ز موی او در آویزان شدست این جان من</p><p>فرق نکند این دل من نوش را و نیش را</p><p>ریش دلهای همه صحت پذیرد در نشان</p><p>گر ببیند ریش ایشان دولت این ریش را</p><p>صدقه کن وصل دلارام جهان امروز خود</p><p>آنچنان صدقات اولیتر چنین درویش را</p><p>گر نبیند روش ترسا بر درد زنار را</p><p>ور مسلمان بیندش آتش زند مر کیش را</p><p>وهم کی دارد ازان سوی جهان زو آگهی</p><p>کز تفکر جان بسوزد عقل دوراندیش را</p><p>گر گذر دارد ز لطفش سوی قهرستانها</p><p>پرشکر گردد دهان مر ترکش و ترکیش را</p><p>گر تو این معشوقه را با پیرهن گیری کنار</p><p>بی‌کنایت گو لقب تو آن رئیسی پیش را</p><p>آن خداوند شمس دین را جان بسی لابه کند</p><p>منتظر جان بر لب من از پی آریش را</p><p>ای برای آفتابت فتنه گشته آفتاب</p><p>روی سرخ من توی از روی زردم رو متاب</p><h2><a id="poem-5858" href="https://ganjoor.net/moulavi/shams/tarjeeat/sh4">چهارم</a></h2>
<p>ای دریغا که شب آمد همه گشتیم جدا</p><p>خنک آن را که به شب یار و رفیقست خدا</p><p>همه خفتند و فتادند به یک‌سو چو جماد</p><p>تو نخسپی هله ای شاه جهان مونس ما</p><p>هین مخسپید که شب شاه جهان بزم نهاد</p><p>می‌کشد تا به سحرگاه شما را که صلا</p><p>بر جهنده شده هر خفته ز جذب کرمش</p><p>چون گلستان ز صبا و بچه از ذوق صبا</p><p>شب نخوردی به سحر اشکم او پر بودی</p><p>مصطفی را و بگفتی که شدم ضیف رضا</p><p>کرده آماس ز استادن شب پای رسول</p><p>تا قبا چاک زدند از سهرش اهل قبا</p><p>نی که مستقبل و ماضی گنهت مغفورست</p><p>گفت کین جوشش عشق است نه از خوف و رجا</p><p>باد روحست که این خاک بدن را برداشت</p><p>خاک افتاد به شب چون شد ازو باد جدا</p><p>با ازین خاک به شب نیز نمی‌دارد دست</p><p>عشقها دارد با خاک من این باد هوا</p><p>بی‌ثباتست یقین باد وفایش نبود</p><p>بی‌وفا را کند این عشق همه کان وفا</p><p>آن صفت کش طلبی سر به تکبر بکشد</p><p>عشق آرد بدمی در طلب و طال بقا</p><p>عشق را در ملکوت دو جهان توقیعست</p><p>شرح آن می نکنم زانک گه ترجیعست</p><p>آدمی جوید پیوسته کش و پر هنری</p><p>عشق آید دهدش مستی و زیر و زبری</p><p>دل چون سنگ در آنست که گوهر گردد</p><p>عشق فارغ کندش از گهر و بی‌گهری</p><p>حرص خواهد که بشاهان کرم دربافد</p><p>لولیان چو ببیند شود او هم سفری</p><p>لولیانند درین شهر که دلها دزدند</p><p>چشم ازین خلق ببندی چو دریشان نگری</p><p>چشم مستش چو کند قصد شکار دل تو</p><p>دل نگه داری و سودت نکند چاره‌گری</p><p>عاشقانند ترا در کنف غیب نهان</p><p>گر تو، بینی نکنی، از غمشان بوی بری</p><p>آب خوش را چه خبر از حسرات تشنه</p><p>یوسفان را چه خبر از نمک و خوش پسری</p><p>سر و سرور چو که با تست چه سرگردانی</p><p>جان اندیشه چو با تست چه اندیشه دری</p><p>گر ترا دست دهد آن مه از دست روی</p><p>ور ترا راه زند آن پری ما بپری</p><p>چون ترا گرم کند شعشعهای خورشید</p><p>فارغ آیی ز رسالات نسیم سحری</p><p>ور سلامی شنوی از دو لب یوسف مصر</p><p>شکر اندر شکر اندر شکر اندر شکری</p><p>همه مخمور شدستیم بگو ساقی را</p><p>تا که بی‌صرفه دهد بادهٔ مشتاقی را</p><p>دزد اندیشهٔ بد را سوی زندان آرید</p><p>دست او سخت ببندید و به دیوان آرید</p><p>شحنهٔ عقل اگر مالش دزدان ندهد</p><p>شحنه را هم بکشانید و به سلطان ارید</p><p>تشنگان را بسوی آب صلایی بزنید</p><p>طوطیان را به کرم در شکرستان آرید</p><p>بزم عامست و شهنشاه چنین گفت که: « زود</p><p>ساقیان را همه در مجلس مستان آرید »</p><p>می‌رسد از چپ و از راست طبقهای نثار</p><p>نیم جانی چه بود جان فراوان آرید</p><p>هرچه آرید اگر مرده بود جان یابد</p><p>الله الله که همه رو به چنین جان آرید</p><p>دور اقبال رسید و لب دولت خندید</p><p>تا بکی دردسر و دیدهٔ گریان آرید</p><p>هرکی دل دارد آیینه کند آن دل را</p><p>آینه هدیه بدان یوسف کنعان آرید</p><p>بگشادند خزینه همه خلعت پوشید</p><p>مصطفی باز بیامد همه ایمان آرید</p><p>دستها را همه در دامن خورشید زنید</p><p>همه جمعیت ازان زلف پریشان آرید</p><p>اندرین ملحمه نصرت همه با تیغ خداست</p><p>از غنایم همه ابلیس مسلمان آرید</p><p>خنک آن جان که خبر یافت ز شبهای شما</p><p>خنک آن گوش که پر گشت ز هیهای شما</p><h2><a id="poem-5859" href="https://ganjoor.net/moulavi/shams/tarjeeat/sh5">پنجم</a></h2>
<p>آنچ دیدی تو ز درد دلم افزود بیا</p><p>ای صنم زود بیا زود بیا زود بیا</p><p>سود و سرمایهٔ من گر رود باکی نیست</p><p>ای تو عمر من و سرمایهٔ هر سود بیا</p><p>مونس جان و دلم بی‌رخ تو صبری بود</p><p>آتشت صبر و قرارم همه بربود بیا</p><p>غرض از هجر گرت شادی دشمن بودست</p><p>دشمنم شاد شد و سخت بیاسود بیا</p><p>گوهر هردو جهان! گرچه چنین سنگ دلی</p><p>آب رحمت ز دل سنگ چو بگشود بیا</p><p>نالهای دل و جان را جز تو محرم نیست</p><p>ای دلم چون که و که را تو چو داود بیا</p><p>شمس تبریز! مگو هجر قضای ازلست</p><p>کانچ خواهی تو قضا نیز همان بود بیا</p><p>شمس تبریز! که جان طال بقای تو زند</p><p>ماه دراعهٔ خود چاک برای تو زند</p><p>رحم عشق چو ویی را نبود هیچ رفو</p><p>صبر کن هیچ مگو هیچ مگو هیچ مگو</p><p>طلب خانه وی کن که همه عشق دروست</p><p>می‌دو امروز برین دربدر و کوی به کو</p><p>ای بسا شیر که آموختیش بز بازی</p><p>سوی بازار که برجه هله زیرک هله زو</p><p>آب خوبی همه در جوی تو آنگه گویی</p><p>بر در خانهٔ ما تخته منه جامه مشو</p><p>سیاهی غم ار شاد شوم معذورم</p><p>که ببردست از آن زلف سیه یک سر مو</p><p>روبرو می‌نگرم وقت ملامت بعذول</p><p>که دران خال نگر یک نظر ای جان عمو</p><p>شمس تبریز! چو در جوی تو غوطی خوردم</p><p>جامه گم کردم و خود نیست نشان از لب جو</p><p>شمس تبریز که زو جان و جهان شادانست</p><p>آنک دارد طرفی از غم او شاد آنست</p><p>ز اول روز که مخموری مستان باشد</p><p>ساغر عشق مرا بر سر دستان باشد</p><p>از پگه پیش رخ خوب تو رقاص شدیم</p><p>این چنین عادت خورشید پرستان باشد</p><p>لولی دیده بران زلف رسن می‌بازد</p><p>زانک جانبازی ازان روی بس آسان باشد</p><p>شکر تو من ز چه رو از بن دندان نکنم</p><p>کز لب تو شکرم در بن دندان باشد</p><p>ای عجب آن لب او تا چه دهد در دم صلح</p><p>چونک در خشم کمین بخشش او جان باشد</p><p>عدد ریگ بیابان اگرم باشد جان</p><p>بدهم گر بدهی بوسه چه ارزان باشد</p><p>شمس تبریز! به جز عشق ز من هیچ مجو</p><p>زان کسی داد سخن جو که سخن‌دان باشد</p><p>شمس تبریز چو میخانهٔ جان باز کند</p><p>هر یکی را بدهد باده و جانباز کند</p><p>ای غم آخر علف دود تو کم نیست برو</p><p>عاشقانیم که ما را سر غم نیست برو</p><p>غم و اندیشه! برو روزی خود بیرون جو</p><p>روزی ما به جز از لطف و کرم نیست برو</p><p>شادی هردو جهان! در دل عشاق ازل</p><p>درمیا کین سر حد جای تو هم نیست برو</p><p>خفته‌ایم از خود و بیخود شده دیوانه ازو</p><p>دان که بر خفته و دیوانه قلم نیست برو</p><p>ای غم ار دم دهی از مصلحت آخر کار</p><p>دل پر آتش ما قابل دم نیست برو</p><p>علف غم به یقین عالم هستی باشد</p><p>جای آسایش ما جز که عدم نیست برو</p><p>شمس تبریز اگر بی‌کس و مفرد باشد</p><p>آفتابست ورا خیل و حشم نیست برو</p><p>شمس تبریز! تو جانی و همه خلق تن‌اند</p><p>پیش جان و تن تو صورت تنها چه تنند</p><h2><a id="poem-5860" href="https://ganjoor.net/moulavi/shams/tarjeeat/sh6">ششم</a></h2>
<p>ای ساقیان مشفق سودا فزود سودا</p><p>این زرد چهرگان را حمرا دهید حمرا</p><p>ای میر ساقیانم ای دستگیر جانم</p><p>هنگام کار آمد مردانه باش مولا</p><p>ای عقل و روح مستت آن چیست در دو دستت</p><p>پیش‌آر و در میان نه، پنهان مدار جانا</p><p>ای چرخ بی‌قرارت وی عقل در خمارت</p><p>بگشا دمی کنارت صفرام کرد صفرا</p><p>ای خواجهٔ فتوت دیباجهٔ نبوت</p><p>وی خسرو مروت پنهان منوش حلوا</p><p>خلوت ز ما گزیدی آیینهٔ خریدی</p><p>تا جز تو کس نبیند آن چهره‌های زیبا</p><p>در هر مقام و مسکن مهر تو ساخت روزن</p><p>کز تو شوند روشن ای آفتاب سیما</p><p>این را اگر ننوشی در مرحمت نکوشی</p><p>ترجیع هدیه آرم باشد کزان بجوشی</p><p>ای نور چشم و دلها چون چشم پیشوایی</p><p>وی جان بیازموده کورا تو جانفزایی</p><p>هرجا که روی آورد جان روی در تو دارد</p><p>گرچه که می نداند ای جان که تو کجایی</p><p>هر جانبی که هستی در دعوت الستی</p><p>مستی دهی و هستی در جود و در عطایی</p><p>در دلنهی امانی هر سوش می‌کشانی</p><p>گه سوی بستگیها گه سوی دل گشایی</p><p>در کوی مستفیدی مرده‌ست ناامیدی</p><p>کاندر پناه کهفت سگ کرد اولیایی</p><p>هر کان طرف شتابد ماهت برو بتابد</p><p>هم ملک غیب یابد هم عقل مرتضایی</p><p>او را کسی چه گوید کو مستمند جوید</p><p>دامن پر از زر آید کدیه کند گدایی</p><p>هین شاخ و بیخ این را نوعی دگر بیان کن</p><p>این بحر بی‌نشان را مینا کن نشان کن</p><p>گم می‌شود دل من چون شرح یار گویم</p><p>چون گم شوم ز خود من او را چگونه جویم</p><p>نه گویم و نه جویم محکوم دست اویم</p><p>ساقی ویست و باقی من جام یا کدویم</p><p>از تو شوم حریری گر خار و خارپشتم</p><p>یکتا شوم درین ره گر خود هزار تویم</p><p>روحی شوم چو عیسی گر یابم از تو بوسی</p><p>جان را دهم چو موسی گر سیب تو ببویم</p><p>من خانهٔ خرابم موقوف گنج حسنت</p><p>تو آب زندگانی من فرش تو چو جویم</p><p>خویی فراخ بودی با مردمان دلم را</p><p>تا غیر تو نگنجد امروز تنگ خویم</p><p>از نادری حسنت وز دقت خیالت</p><p>بی‌محرمی بمانده سودا و های هویم</p><p>سیلاب عشق آمد از ربوهٔ بلندی</p><p>بهر خدا بسازش از وصل خویش بندی</p><h2><a id="poem-5861" href="https://ganjoor.net/moulavi/shams/tarjeeat/sh7">هفتم</a></h2>
<p>مستی و عاشقی و جوانی و یار ما</p><p>نوروز و نوبهار و حمل می‌زند صلا</p><p>هرگز ندیده چشم جهان این چنین بهار</p><p>می‌روید از زمین و ز کهسار کیمیا</p><p>پهلوی هر درخت یکی حور نیکبخت</p><p>دزدیده می‌نماید اگر محرمی لقا</p><p>اشکوفه می‌خورد ز می روح طاس طاس</p><p>بنگر بسوی او که صلا می‌زند ترا</p><p>می خوردنش ندیدی اشکوفه‌اش ببین</p><p>شاباش ای شکوفه و ای باده مرحبا</p><p>سوسن به غنچه گوید: «برجه چه خفتهٔ</p><p>شمعست و شاهدست و شرابست و فتنها »</p><p>ریحان و لالها بگرفته پیالها</p><p>از کیست این عطا ز کی باشد جز از خدا</p><p>جز حق همه گدا و حزینند و رو ترش</p><p>عباس دبس در سر و بیرون چو اغنیا</p><p>کد کردن از گدا نبود شرط عاقلی</p><p>یک جرعه می‌بدیش بدی مست همچو ما</p><p>سنبل به گوش گل پنهان شکر کرد و گفت:</p><p>« هرگز مباد سایهٔ یزدان ز ما جدا</p><p>ما خرقها همه بفکندیم پارسال</p><p>جانها دریغ نیست چه جای دو سه قبا »</p><p>ای آنک کهنه دادی نک تازه باز گیر</p><p>کوری هر بخیل بداندیش ژاژخا</p><p>هر شه عمامه بخشد وین شاه عقل و سر</p><p>جانهاست بی‌شمار مر این شاه را عطا</p><p>ای گلستان خندان رو شکر ابر کن</p><p>ترجیع باز گوید باقیش، صبر کن</p><p>ای صد هزار رحمت نو ز آسمان داد</p><p>هر لحظه بی‌دریغ بران روی خوب باد</p><p>آن رو که روی خوبان پرده و نقاب اوست</p><p>جمله فنا شوند چو آن رو کند گشاد</p><p>زهره چه رو نماید در فر آفتاب</p><p>پشه چه حمله آرد در پیش تندباد</p><p>ای شاد آن بهار که در وی نسیم تست</p><p>وی شاد آن مرید که باشی توش مراد</p><p>از عشق پیش دوست ببستم دمی کمر</p><p>آورد تاج زرین بر فرق من نهاد</p><p>آنکو برهنه گشت و به بحر تو غوطه خورد</p><p>چون پاک دل نباشد و پاکیزه اعتقاد</p><p>آن کز عنایت تو سلاح صلاح یافت</p><p>با این چنین صلاح چه غم دارد از فساد</p><p>هرکس که اعتماد کند بر وفای تو</p><p>پا برنهد به فضل برین بام بی‌عماد</p><p>مغفور ما تقدم و هم ما تأخرست</p><p>ایمن ز انقطاع و ز اعراض و ارتداد</p><p>سرسبز گشت عالم زیرا که میرآب</p><p>آخر زمانیان را آب حیات داد</p><p>بختی که قرن پیشین در خواب جسته‌اند</p><p>آخر زمانیان را کردست افتقاد</p><p>حلوا نه او خورد که بد انگشت او دراز</p><p>آنکس خورد که باشد مقبول کپقباد</p><p>دریای رحمتش ز پری موج می‌زند</p><p>هر لحظهٔ بغرد و گوید که: « یا عباد »</p><p>هم اصل نوبهاری و هم فصل نوبهار</p><p>ترجیع سیومست هلا قصه گوش‌دار</p><p>شب گشته بود و هرکس در خانه می‌دوید</p><p>ناگه نماز شام یکی صبح بردمید</p><p>جانی که جانها همگی سایهای اوست</p><p>آن جان بران پرورش جانها رسید</p><p>تا خلق را رهاند زین حبس و تنگنا</p><p>بر رخش زین نهاد و سبک تنگ برکشید</p><p>از بند و دام غم که گرفتست راه خلق</p><p>هردم گشایشیست و گشاینده ناپدید</p><p>بگشای سینه را که صبایی همی رسد</p><p>مرده حیات یابد و زنده شود قدید</p><p>باور نمی‌کنی بسوی باغ رو ببین</p><p>کان خاک جرعهٔ ز شراب صبا چشید</p><p>گر زانکه بر دل تو جفا قفل کرده‌ست</p><p>نک طبل می‌زنند که آمد ترا کلید</p><p>ور طعنه می‌زنند بر اومید عاشقان</p><p>دریا کجا شود به لب این سگان پلید</p><p>عیدیست صوفیان را وین طبلها گواه</p><p>ور طبل هم نباشد چه کم شود ز عید</p><p>بازار آخر آمد هین چه خریدهٔ</p><p>شاد آنک داد او شبهٔ گوهری خرید</p><p>بشناخت عیبهای متاع غرور را</p><p>بگزید عشق یار و عجایب دری گزید</p><p>نادر مثلثی که تو داری بخور حلال</p><p>خمخانهٔ ابد خنک آ، کاندرو خزید</p><p>هر لحظهٔ بهار نوست و عقار نو</p><p>جانش هزار بار چو گل جامها درید</p><p>من عشق را بدیدم بر کف نهاده جام</p><p>می‌گفت : « عاشقان را از بزم ما سلام »</p><h2><a id="poem-5862" href="https://ganjoor.net/moulavi/shams/tarjeeat/sh8">هشتم</a></h2>
<p>بلبل سرمست برای خدا</p><p>مجلس گل بین و به منبر برآ</p><p>هین به غنیمت شمر این روز چند</p><p>زانک ندارد گل رعنا وفا</p><p>ای دم تو قوت عروسان باغ</p><p>فصل بهارست بزن الصلا</p><p>جان من و جان ترا پیش ازین</p><p>سابقهٔ بود که گشت آشنا</p><p>الفت امروز ازان سابقه‌ست</p><p>گرچه فراموش شد آنها ترا</p><p>سیر ببینیم رخ همدگر</p><p>ناشده ما از رخ و از تن جدا</p><p>تا بشناسیم دران حشر نو</p><p>چونک چنین بوقلمونیم ما</p><p>صورت یوسف به یکی جرم شد</p><p>صورت گرگی بر اهل هوا</p><p>از غرضی چون پنهان شد ز چشم</p><p>صورت آن خسرو شیرین لقا</p><p>پس چو مبدل شود آن صورتش</p><p>چونش شناسی تو بدین چشمها</p><p>یارب بنماش چنانک ویست</p><p>از حق درخواست چنین مصطفا</p><p>خیز به ترجیع بگو باقیش</p><p>نیک نشانش کن و خطی بکش</p><p>ای رخ تو حسرت ماه و پری</p><p>پر بگشادی به کجا می‌پری</p><p>هین گروی ده سره آنگه برو</p><p>رفتن تو نیست ز ما سرسری</p><p>زنده جهان ز آب حیات توست</p><p>مست قروی تو دل لاغری</p><p>خود چه بود خاک که در چرخ تست</p><p>این فلک روشن نیلوفری</p><p>زین بگذشتم به خدا راست گو</p><p>رخت ازین خانه کجا می‌بری</p><p>در دو جهان کار تو داری و بس</p><p>راست بگو تا بچه کار اندری</p><p>ور بنگویی تو گواهی دهد</p><p>چشم تو آن فتنه گر عبهری</p><p>جان چو دریای تو تنگ آمدست</p><p>زین وطن مختصر ششدری</p><p>چون نشوی سیر ازین آب شور</p><p>چونک امیر آب دو صد کوثری</p><p>رست ز پای تو به فضل خدا</p><p>بهر ره چرخ پر جعفری</p><p>شاعر تو دست دهان برنهاد</p><p>تا که کند شاه به خود شاعری</p><p>شاه همی گوید ترجیع را</p><p>تا سه تمامش کن و باقی ترا</p><p>ای که ملک طوطی آن قندهات</p><p>کوزه‌گرم کوزه کنم از نبات</p><p>لیک فقیرم توز یاقوت خویش</p><p>وقت زکاتست مرا ده زکات</p><p>سابق خیری تو و خاصه کنون</p><p>موسم خیرست و اوان صلات</p><p>نک رمضان آمد و قدرست و عید</p><p>وز تو رسیدست در آن شب برات</p><p>در هوس بحر تو دارم لبی</p><p>کان نشود تر ز هزاران فرات</p><p>حبس دلم چاه زنخدان تست</p><p>کی طلبم زین چه و زندان نجات</p><p>عرض فلک دارد این قعر چاه</p><p>عرصهٔ او تیز نظر را کفات</p><p>صورت عشقی تو و بی‌صورتی</p><p>این عدد اندر صفت آمد نه ذات</p><p>هم تو بگو زانک سخنهای خلق</p><p>پیش کلام توبود ترهات</p><p>هم تو بگو ای شه نطع وجود</p><p>ای همه شاهان ز تو در بیت مات</p><p>چونک سه ترجیع بگفتم بده</p><p>تا عربی گویم یا سعد هات</p><p>یا قمرالحسن مزیل‌الظلام</p><p>جد بطلوع مع کاس المدام</p><h2><a id="poem-5863" href="https://ganjoor.net/moulavi/shams/tarjeeat/sh9">نهم</a></h2>
<p>باز این دل سرمستم دیوانهٔ آن بندست</p><p>دیوانه کسی باشد، کو بی‌دل و پیوندست</p><p>سرمست کسی باشد، کو خود خبرش نبود</p><p>عارف دل ما باشد، کوبی عدد و چندست</p><p>در حلقهٔ آن سلطان، در حلقه نگینم من</p><p>ای کوزه بمن بنگر، من وردم و شه قندست</p><p>نه از خاکم و نه از بادم، نه از آتش و نه از آبم</p><p>آن چیز شدم کلی، کو بر همه سوگندست</p><p>من عیسی آن ماهم، کز چرخ گذر کردم</p><p>من موسی سرمستم،کالله درین ژنده‌ست</p><p>دیوانه و سرمستم، هم جام تن اشکستم</p><p>من پند بنپذیرم، چه جای مرا پندست؟</p><p>من صوفی چرا باشم؟ چون رند خراباتم</p><p>من جام چرا نوشم؟ با جام که خرسندست؟</p><p>من قطره چرا باشم؟ چون غرق در آن بحرم</p><p>من مرده چرا باشم؟ چون جان ودلم زندست</p><p>تن خفت درین گلخن جان رفت دران گلشن</p><p>من بودم و بی‌جایی، وین نای که نالندست</p><p>از خویش حذر کردم، وز دور قمر جستم</p><p>بر عرش سفر کردم، شکلی عجبی بستم</p><p>بازآمدم از سلطان با طبل و علم، فرمان</p><p>سرمست و غزل‌گویان، اسرار ازل جویان</p><p>باز این دل دیوانه زنجیر همی برد</p><p>چون برق همی رخشد، مانند اسد غران</p><p>چون تیر همی برد از قوس تنم، جانم</p><p>چون ماه دلم تابان، از کنگرهٔ میزان</p><p>جان یوسف کنعانست، افتاده به چاه تن</p><p>دل بلبل بستانست، افتاده درین ویران</p><p>می‌افتم و می‌خیزم چون یاسمن از مستی</p><p>می‌غلطم در میدان چون گوی از آن چوگان</p><p>سلطان سلاطینم، هم آنم و هم اینم</p><p>من خازن سلطانم، پر گوهرم و مرجان</p><p>پهلوی شهنشاهم، هم بنده و هم شاهم</p><p>جبریل کجا گنجد آنجا که من و یزدان؟!</p><p>تو حلق همی دری از خوردن خون خلق</p><p>ور دلق همی پوشی، مانند سگ عریان</p><p>در آخر آن گاوان، آخر چه کنی مسکن؟!</p><p>مسکین شو و قربان شو، در طوی چنان خاقان</p><p>احمد چو مرا بیند، رخ زرد چنین سرمست</p><p>او دست مرا بوسد، من پا ای ورا پیوست</p><p>امروز منم احمد، نی احمد پارینه</p><p>امروز منم سیمرغ، نی مرغک هرچینه</p><p>شاهی که همه شاهان، خربندهٔ آن شاهند</p><p>امروز من آن شاهم، نی شاه پریرینه</p><p>از شربت اللهی، وز شرب اناالحقی</p><p>هریک به قدح خوردند، من با خم و قنینه</p><p>من قبلهٔ جانهاام، من کعبهٔ دلهاام</p><p>من مسجد آن عرشم، نی مسجد آدینه</p><p>من آینهٔ صافم، نی آینهٔ تیره</p><p>من سینهٔ سیناام، نی سینهٔ پرکینه</p><p>من مست ابد باشم، نی مست ز باغ و رز</p><p>من لقمهٔ جان نوشم، نی لقمهٔ ترخینه</p><p>گر باز چنان اوجی، کو بال و پر شاهی؟!</p><p>ور خرس نهٔ ، چونی با صورت بوزینه؟!</p><p>ای آنکه چو زر گشتی از حسرت سیمین بر</p><p>زر عاشق رنگ من تو عاشق زرینه</p><p>در خانقه عالم، در مدرسهٔ دنیا</p><p>من صوفی دل صافم، نی صوفی پشمینه</p><p>خاموش شو و پس در، تو پردهٔ اسراری</p><p>زیرا که سزد ما را جباری و ستاری</p><h2><a id="poem-5864" href="https://ganjoor.net/moulavi/shams/tarjeeat/sh10">دهم</a></h2>
<p>هست کسی کو چو من اشکار نیست</p><p>هست کسی کو تلف یار نیست؟</p><p>هست سری کو چو سرم مست نیست؟</p><p>هست دلی کو چو دلم زار نیست؟</p><p>مختلف آمد همه کار جهان</p><p>لیک همه جز که یکی کار نیست</p><p>غرقهٔ دل دان و طلب کار دل</p><p>آنک گله کرد که دلدار نیست</p><p>گرد جهان جستم اغیار من</p><p>گشت یقینم که کس اغیار نیست</p><p>مشتریان جمله یکی مشتریست</p><p>جز که یکی رستهٔ بازار نیست</p><p>ماهیت گلشن آنکس که دید</p><p>کشف شد او را که یکی خار نیست</p><p>خنب ز یخ بود و درو کردم آب</p><p>شد همه آب و زخم آثار نیست</p><p>جمله جهان لایتجزی بدست</p><p>چنگ جهان را جز یک تار نیست</p><p>وسوسهٔ این عدد و این خلاف</p><p>جز که فریبنده و غرار نیست</p><p>هست درین گفت تناقض ولیک</p><p>از طرف دیده و دیدار نیست</p><p>نقطه دل بی‌عدد و گردش است</p><p>گفت زبان جز تک پرگار نیست</p><p>طاقت و بی‌طاقتی آمد یکی</p><p>پیش مرا طاقت گفتار نیست</p><p>مست شدی سر بنه اینجا، مرو</p><p>زانکه گلست و ره هموار نیست</p><p>مست دگر از تو بدزدد کمر</p><p>جز تو مپندار که طرار نیست</p><p>چونک ز مطلوب رسیدست برات</p><p>گشت نهان از نظر تو صفات</p><p>بار دگر یوسف خوبان رسید</p><p>سلسلهٔ صد چو زلیخا کشید</p><p>جامه درد ماه ازین دستگاه</p><p>نعره زند چرخ که هل من مزید</p><p>جملهٔ دنیا نمکستان شدست</p><p>تا که یکی گردد پاک و پلید</p><p>بار دگر عقل قلمها شکست</p><p>بار دگر عشق گریبان درید</p><p>کرد زلیخا که نکردت کس</p><p>بنده خداوندهٔ خود را خرید</p><p>مست شدی بوسه همی بایدت</p><p>بوسه بران لب ده، کان می‌چشید</p><p>سخت خوشی، چشم بدت دور باد</p><p>ای خنک آن چشم که روی تو دید</p><p>دیدن روی تو بسی نادرست</p><p>ای خنک آن، گوش که نامت شنید</p><p>شعشعهٔ جام تو عالم گرفت</p><p>ولولهٔ صبح قیامت دمید</p><p>عقل نیابند به دارو، دگر</p><p>عقل ازین حیرت شد ناپدید</p><p>باز نیاید، بدود تا هدف</p><p>تیر چو از قوس مجاهد جهید</p><p>هدهد جان چون بجهد از قفس</p><p>می‌پرد از عشق به عرش مجید</p><p>تیغ و کفن می‌برد و می‌رود</p><p>روح سوی قیصر و قصرمشید</p><p>رسته ز اندیشه که دل می‌فشرد</p><p>جسته ز هر خار که پا می‌خلید</p><p>چرخ ازو چرخ زد و گفت ماه</p><p>منک لنا کل غد الف عید</p><p>شد گه ترجیع و دلم می‌جهد</p><p>دلبر من داد سخن می‌دهد</p><p>این بخورد جام دگر آرمش</p><p>بارد و هشیار بنگذارمش</p><p>از عدمش من بخریدم به زر</p><p>بی می و بی‌مایده کی دارمش؟</p><p>شیره و شیرین بدهم رایگان</p><p>لیک چو انگور نیفشارمش</p><p>همچو سر خویش همی پوشمش</p><p>همچو سر خویش همی خارمش</p><p>روح منست و فرج روح من</p><p>دشمن و بیگانه نینگارمش</p><p>چون زنم او را؟! که ز مهر و ز عشق</p><p>گفتن گستاخ نمی‌یارمش</p><p>گر برمد کبکبهٔ چار طبع</p><p>من عوض و نایب هر چارمش</p><p>من به سفر یار و قلاووزمش</p><p>من به سحر ساقی و خمارمش</p><p>تا چه کند لکلکهٔ زر و سیم</p><p>که تو بگویی که: « گرفتارمش »</p><p>او چو ز گفتار ببندد دهن</p><p>از جهت ترجمه گفتارمش</p><p>ور دل او گرم شود از ملال</p><p>مروحه و باد سبکسارمش</p><p>ور بسوی غیب نظر خواهد او</p><p>آینهٔ دیدهٔ دیدارمش</p><p>ور به زمین آید چون بوتراب</p><p>جمله زمین لاله و گل کارمش</p><p>ور بسوی روضهٔ جانها رود</p><p>یاسمن و سبزه و گلزارمش</p><p>نوبت ترجیع شد ای جان من</p><p>موج زن ای بحر درافشان من</p><p>شد سحر ای ساقی ما نوش، نوش</p><p>ای ز رخت در دل ما جوش، جوش</p><p>بادهٔ حمرای تو همچون پلنگ</p><p>گرگ غم اندر کف او موش، موش</p><p>چونک برآید به قصور دماغ</p><p>افتد از بام نگون هوش، هوش</p><p>چونک کشد گوش خرد سوی خود</p><p>گوید از درد خرد: « گوش، گوش »</p><p>گوش او: خیز، به جان سجده کن</p><p>در قدم این قمر می فروش</p><p>گفت: کی آمد که ندیدم منش</p><p>گفت که: تو خفته بودی دوش دوش</p><p>عاشق آید بر معشوقه مست</p><p>که نبرد بوی از آن شوش شوش</p><p>عشق سوی غیب زند نعرها</p><p>بر حس حیوان نزند آن، خروش</p><p>شهر پر از بانگ خر و گاو شد</p><p>بر سر که باشد بانگ وحوش</p><p>ترک سوارست برین یک قدح</p><p>ساغر دیگر جهة قوش، قوش</p><p>چونک شدی پر ز می لایزال</p><p>هیچ نبینی قدحی بوش، بوش</p><p>جمله جمادات سلامت کنند</p><p>راز بگویند چو خویش، و چو توش</p><p>روح چو ز مهر کنارت گرفت</p><p>روح شود پیش تو جمله نقوش</p><p>نوبت آن شد که زنم چرخ من</p><p>عشق عزل گوید بی روی پوش</p><p>همچو گل سرخ سواری کند</p><p>جمله ریاحین پی او چون جیوش</p><p>نقل بیار و می و پیشم نشین</p><p>ای رخ تو شمع و میت آتشین</p><h2><a id="poem-5865" href="https://ganjoor.net/moulavi/shams/tarjeeat/sh11">یازدهم</a></h2>
<p>بیا، که باز جانها را شهنشه باز می‌خواند</p><p>بیا، که گله را چوپان بسوی دشت می‌راند</p><p>بهارست و همه ترکان بسوی پیله رو کرده</p><p>که وقت آمد که از قشلق بییلا رخت گرداند</p><p>مده مر گوسفندان را گیاه و برگ پارینه</p><p>که باغ وبیشه می‌خندد، که برگ تازه افشاند</p><p>بیایید ای درختانی که دیتان حلها بستد</p><p>بهار عدل بازآمد، کزو انصاف بستاند</p><p>صلا زد هدهد و قمری که خندان شود دگر مگری</p><p>که بازآمد سلیمانی که موری را نرنجاند</p><p>صلا زد نادی دولت که عالم گشت چون جنت</p><p>بیا، کین شکل و این صورت به لطف یار می‌ماند</p><p>دم سرد زمستانی سرشک ابر نیسانی</p><p>پی این بود، می‌دانی، که عالم را بخنداند</p><p>قماشه سوی بستان بر، که گل خندید و نیلوفر</p><p>بود کانجا بود دلبر، سعادت را کی می‌داند؟!</p><p>یقین آنجاست آن جانان، امیر چشمهٔ حیوان</p><p>که باغ مرده شد زنده، و جان بخشیدن او تاند</p><p>چو اندر گلستان آید، گل و گلبن سجود آرد</p><p>چو در شکرستان آید، قصب بر قند پیچاند</p><p>درختان همچو یعقوبان، بدیده یوسف خود را</p><p>که هر مهجور را آخر ز هجران صبر برهاند</p><p>بهار آمد بهار آمد، بهاریات باید گفت</p><p>بکن ترجیع، تا گویم: « شکوفه از کجا بشکفت »</p><p>بهارست آن بهارست آن، و یا روی نگارست آن</p><p>درخت از باد می‌رقصد کچون من بی‌قرارست آن</p><p>زهی جمع پری زادان، زهی گلزار آبادان</p><p>چنین خندان چنین شادان، ز لطف کردگارست آن</p><p>عجب باغ ضمیرست آن، مزاج شهد و شیرست آن</p><p>و یا در مغز هر نغزی، شراب بی‌خمارست آن</p><p>نهان سر در گریبانی، دهان غنچه خندانی</p><p>چرا پنهان همی خندد؟ مگر از بیم خارست آن</p><p>همه تن دیده شد نرگس، دهان سوسنست اخرس</p><p>که خامش کن، ز گفتن بس! که وقت اعتبارست آن</p><p>بکه بر لاله چون مجنون، جگر سوزیده دل پرخون</p><p>ز عشق دلبر موزون، که چون گل خوش عذارست آن</p><p>بخوری می‌کند ریحان، که هنگام وصال آمد</p><p>چناران دست بگشاده، که هنگام کنارست آن</p><p>حقایق جان عشق آمد، که دریا را درآشامد</p><p>که استسقای حق دارد، که تشنه شهریارشت آن</p><p>زهی عشق مظفر فر، کچون آمد قمار اندر</p><p>دو عالم باخت و جان بر سر، هنوز اندر قمارست آن</p><p>درونش روضه و بستان، بهار سبز بی‌پایان</p><p>فراغت نیست خود او را، که از بیرون بهارست آن</p><p>سوم ترجیع این باشد که بر بت اشک من شاشد</p><p>برآشوبد، زند پنجه، رخم از خشم بخراشد</p><p>بیا ای عشق سلطان وش، دگر باره چه آوردی؟</p><p>که بر و بحر از جودت، بدزدیده جوامردی</p><p>خرامان مست می‌آیی، قدح در دست می‌آیی</p><p>که صافان همه عالم، غلام آن یکی دردی</p><p>کمینه جام تو دریا، کمینه مهره‌ات جوزا</p><p>کمینه پشه‌ات عنقا، کمینه پیشه‌ات مردی</p><p>ز رنجوری چه دلشادم! که تو بیمار پرس آیی</p><p>ز صحت نیک رنجورم، که در صحت لقا بردی</p><p>بیا ای عشق بی‌صورت، چه صورتهای خوش داری</p><p>که من دنگم در آن رنگی، که نی سرخست و نه زردی</p><p>چو صورت اندر آیی تو، چه خوب و جان‌فزایی تو</p><p>چو صورت را بیندازی، همان عشقی، همان فردی</p><p>بهار دل نه از تری، خزان دل نه از خشکی</p><p>نه تابستانش از گرمی، زمستانش نه از سردی</p><p>مبارک آن دمی کایی، مرا گویی ز یکتایی:</p><p>« من آن تو تو آن من، چرا غمگین و پر دردی؟ »</p><p>ترا ای عشق چون شیری، نباشد عیب خون‌خواری</p><p>که گوید شیر را هرگز : « چه شیری تو که خونخواری؟ »</p><p>به هر دم گویدت جانها: «حلالت باد خون ما</p><p>که خون هر کرا خوردی، خوشش حی ابد کردی »</p><p>فلک گردان بدرگاهت، ز بیم فرقت ماهت</p><p>همی گردد فلک ترسان، کزو ناگاه برگردی</p><p>ز ترجیع چهارم تو عجب نبود که بگریزی</p><p>که شیر عشق بس تشنه‌ست و دارد قصد خونریزی</p><p>بیا، مگریز شیران را، گریزانی بود خامی</p><p>بگو: «نار ولا عار » که مردن به ز بدنامی</p><p>چو حلهٔ سبز پوشیدند عامهٔ باغ، آمد گل</p><p>قبا را سرخ کرد از خون ز ننگ کسوهٔ عامی</p><p>لباس لاله نادرتر، که اسود دارد و احمر</p><p>گریبانش بود شمسی، و دامانش بود شامی</p><p>دهان بگشاد بلبل گفت به غنچه که: « ای دهان بسته »</p><p>بگفتش: «بستگی منگر، توبنگر باده‌آشامی »</p><p>جوابش گفت بلبل: « هی، اگر می‌خوارهٔ پس می</p><p>کند آزاد مستان را تو چون پابست این دامی؟! »</p><p>جوابش داد غنچه، توز پا و سر خبر داری</p><p>تو در دام خبرهایی، چو در تاریخ ایامی</p><p>بگفتا: زان خبر دارم، که من پیغامبر یارم»</p><p>بگفت: « ار عارف یاری، چرا دربند پیغامی؟ »</p><p>بگفتش : « بشنو اسرارم، که من سرمست و هشیارم</p><p>چو من محو دلارامم، ازو دان این دلارامی »</p><p>نه این مستی چو مستیها، نه این هش مثل آن هشها</p><p>که آن سایه‌ست و این خورشید و آن پستست و این سامی</p><p>اگر بر عقل عالمیان ازین مستی چکد جرعه</p><p>نه عالم ماند و آدم، نه مجبوری نه خودکامی</p><p>گهی از چشم او مستم، گهی در قند او غرقم</p><p>دلا با خویش آی آخر میان قند و بادامی</p><p>ولی ترجیع پنجم درنیایم جز به دستوری</p><p>که شمس‌الدین تبریزی بفرماید مرا بوری</p><p>مرا گوید: « بیا، بوری، که من با غم تو زنبوری</p><p>که تا خونت عسل گردد، که تا مومت شود نوری</p><p>ز زنبوران باغ جان ، جهان پر شهد و شمع آمد</p><p>ز شمع و شهد نگریزی، اگر تو اهل این سوری</p><p>مخور از باغ بیگانه، که فاسد گردد آن شهدت</p><p>مبین زنبور بیگانه، که او خصمست و تو عوری »</p><p>زهی حسنی که می‌گیرد چنین زشت از چنان خوبی</p><p>زهی نوری درین دیده، ز خورشید بدان دوری</p><p>دلا می‌ساز با خارش، که گلزارش همی گوید:</p><p>« اگرچه مشک بی‌حدم، نباشد وصل کافوری »</p><p>چه مرد شرم و ناموسی؟! چو مجنون فاش باید شد</p><p>چنان مستور را هرگز نیابد کس به مستوری</p><p>چو جان با تست، نعمتها ز گردون بر زمین روید</p><p>وگر باشی تو بر گردون چو جانت نیست در گوری</p><p>سرافیلست جان تو، کز آوازش شوی زنده</p><p>تهی کن نای قالب را که اسرافیل را صوری</p><p>هزاران دشمن و ره‌زن، برای آن پدید آمد</p><p>که تا چون جان بری زیشان بدانی کز کی منصوری</p><p>نظرها را نمی‌یابی، و ناظر را نمی‌بینی</p><p>چه محرومی ازین هردو، چو تو محبوس منظوری</p><p>به ترجیع ششم آیم، اگر صافی بود رایم</p><p>کزین هجران چنان دنگم، که گویی بنگ می‌خایم</p><p>ز نور عقل کل عقلم چنان دنگ آمد و خیره</p><p>کزان معزول گشت افیون، و بنگ و بادهٔ شیره</p><p>چو آمد کوس سلطانی، چه باشد کاس شیطانی؟!</p><p>چو آمد مادر مشفق چه باشد مهر ماریره؟</p><p>چه فضل و علم گرد آرم؟ چو رو در عشق او آرم</p><p>به بصره چو کشم خرما؟! به کرمان چون برم زیره</p><p>هزاران فاضل و دانا، غلام چشم یک بینا</p><p>کمینه شیر را بینی به گاو و پیل بر، چیره</p><p>زهی خورشید جان‌افزا که یک تابش چو شد پیدا</p><p>هزاران جان انسانی برویید از گل تیره</p><p>بدین خورشید هر سایه، که اهل اقتدا آمد</p><p>چو سایه پست گشت از غم، برای فوت تکبیره</p><p>رهست از عقرب اعشی، بسوی عقرب گردون</p><p>ولی مکه کسی بیند، که نبود بستهٔ خیره</p><p>امیر حاج عشق آمد، رسول کعبهٔ دولت</p><p>رهاند مر ترا در ره، ز هر شریر و شریره</p><p>چه با برگم از آن خرما، که مریم چشم روشن شد</p><p>کزان خرمان شدم پر دل ندارم عشق انجیره</p><p>جهان پیر برنا شد، ز عشق این جوانبختان</p><p>زهی چرخ و زمین خوش، که آن پیرست و این تیره</p><p>مجو لفظ درست از ما، دل اشکسته جو اینجا</p><p>چو هر لفظش ادیب آمد، ادیبی تا شود طیره</p><p>بگو ترجیع هفتم را که تا کامل شود گفته</p><p>فلک هفت و زمین هفتست و اعضا هفت چون هفته</p><p>بیا ای موسیی کز کف عصا سازی تو افعی را</p><p>به فرعونان خود بنما کرامتهای موسی را</p><p>به یکدم ای بهار جان، کنی سرسبز عالم را</p><p>ببخشی میوهٔ معنی درخت خشک دعوی را</p><p>بده هر میوه را بویی، روان کن هر طرف جویی</p><p>باشکوفه بکن خندان درخت سرو و طوبی را</p><p>همه حوران بستان را، از آن انهار خمر اینجا</p><p>چنان سرمست و بیخود کن، که نشاسند ماوی را</p><p>چه صورتهای روحانی نگاریدی به پنهانی</p><p>که در جنبش درآوردند صورتهای مانی را</p><p>شهیدان ریاحین را که دی در خون ایشان شد</p><p>برآوردی و جان دادی نمودی حشر و انشی را</p><p>بپوشیدند توزیها ازان رزاق روزیها</p><p>زبان سبز هر برگی تقاضا کرده اجری را</p><p>ز هر شاخی یکی مرغی، بگوید سرنبشت ما</p><p>کی خواهد مرد امسال او، کی خواهد خورد دنیا را</p><p>مگر گل فهم این دارد، که سرخ وزرد می‌گردد</p><p>چو برگ آن شاخ می‌لرزد مگر دریافت معنی را</p><p>بسوزید آتش تقوی جهان ما سوی الله را</p><p>بزد برقی ز الله و بسوزانید تقوی را</p><p>به پیش مفتی اول برید این هفت فتوی را</p><p>ز ترجیع چنین شعری که سوزد نور شعری را</p><h2><a id="poem-5866" href="https://ganjoor.net/moulavi/shams/tarjeeat/sh12">دوازدهم</a></h2>
<p>زان بادهٔ صوفی بود از جام، مجرد</p><p>کز غایت مستی ز کفش جام بیفتد</p><p>در حالت مستی چو دل و هوش نگنجید</p><p>پس نیست عجیب گر قدح و جام نگنجد</p><p>اول سبقت بود « الف هیچ ندارد »</p><p>زان پیش رو افتاد و سپهدار و مؤید</p><p>« حی » نیز اگر هیچ ندارد، چو الف نیز</p><p>در صورت جیم آمد، و جیمست مقید</p><p>میم از الف و هاست مرکب بنبشتن</p><p>ترکیب بود علت بر هستی مفرد</p><p>پس بزم رسول آمد بی‌ساغر و بی‌جام</p><p>تا جمع به خود باشد هستی محمد</p><p>بام فلک از استن و دیوار چو تنهاست</p><p>هر بام درافتاده و آن بام مشبد</p><p>بالاتر ازین چرخ کهن عالم لطفیست</p><p>کارواح در آ، ناحیه مانند، مجدد</p><p>عریان شدهٔ بر لب این جوی، پی غسل</p><p>نی جوی نماید به نظر صرح ممرد</p><p>آن دیو و پری ساخته از پی تغلیط</p><p>تا شیشه نماید به نظر آب مسرد</p><p>از مکر گریزان شو و در وکر رضا رو</p><p>تا زنده شوی فارغ از انفاس معدد</p><p>ترجیع کنم خواجه، که این قافیه تنگست</p><p>نی، خود نزنم دم، که دم ما همه ننگست</p><p>من دم نزنم، لیک دم نحن نفحنا</p><p>در من بدمد، ناله رسد تا به ثریا</p><p>این نای تنم را چو ببرید و تراشید</p><p>از سوی نیستان عدم عز تعالا</p><p>دل یکسر نی بود و دهان یکسر دیگر</p><p>آن سر ز لب عشق همی بود شکرخا</p><p>چون از دم او پر شد و از دو لب او مست</p><p>تنگ آمد و مستانه، برآورد علالا</p><p>والله ز می آن دو لب ار کوه بنوشد</p><p>چون ریگ شود کوه، ز آسیب تجلا</p><p>نی پردهٔ لب بود که گر لب بگشاید</p><p>نی چرخ فلک ماند و نی زیر ونه بالا</p><p>آواز ده اندر عدم ای نای و نظر کن</p><p>صد لیلی و مجنون و دو صد وامق و عذرا</p><p>بگشاید هر ذره دهان گوید: « شاباش »</p><p>وندر دل هر ذره حقیر آید صحرا</p><p>زود از حبش تن بسوی روم جنان رو</p><p>تا برکشدت قیصر، بر قصر معلا</p><p>اینجای نه آنجاست که اینجا بتوان بود</p><p>هی، جای خوشی جوی و درآ در صف هیجا</p><p>هین، وقت جهادست و گه حملهٔ مردان</p><p>صفرا مکن و درشکن از حمله تو، صف را</p><p>ترجیع سوم آمد و گفتی تو خدایا</p><p>« برگم شده مگری که مرا هست عوضها »</p><p>آن مطرب خوش نغمهٔ شیرین دهن آمد</p><p>جانها همه مستند که آن، جان به من آمد</p><p>خندان شده اشکوفه و گل جامه دریده</p><p>کز سوی عدم سنبله و یاسمن آمد</p><p>جانهای گلستان بدم دی بپریدند</p><p>هنگام بهاران شد، و هر جان به تن آمد</p><p>خوبان برسیدند ز بتخانهٔ غیبی</p><p>کوری خزانی که بخو، بت‌شکن آمد</p><p>چون صبر گزیدند بدی جمله درختان</p><p>آن هجر چو چاهست و صبوری رسن آمد</p><p>چون صبر گزید آیس، آمد فرجش زود</p><p>چون خلق حسن کرد، نگار حسن آمد</p><p>در عید بهار، ابر برافشاند گلابی</p><p>وان رعد بران اوج هوا، طبل زن آمد</p><p>یک باغ پر از شاهد، نی ترک و نه رومی</p><p>کندر حجب غیب، هزاران ختن آمد</p><p>بس جان که چو یوسف به چه مهلکه افتاد</p><p>پنداشت که گم گشت خود او در وطن آمد</p><p>زیرا که ره آب خضر مظلم و تاریست</p><p>آخر ز ره خار، گل اندر چمن آمد</p><p>خامش کن، اگرچه که غزل اغلب باقیست</p><p>تا شاه بگوید، چو درین انجمن آمد</p><p>ای ماه عذار من و ای خوش قد و قامت</p><p>برخیز که برخاست ز عشق تو قیامت</p><h2><a id="poem-5867" href="https://ganjoor.net/moulavi/shams/tarjeeat/sh13">سیزدهم</a></h2>
<p>پیکان آسمان که به اسرار ما درند</p><p>ما را کشان کشان به سماوات می‌برند</p><p>روحانیان ز عرش رسیدند، بنگرید</p><p>کز فر آفتاب سعادت، چه با فرند!</p><p>ما سایه‌وار در پی ایشان روان شویم</p><p>تا سایها ز چشمهٔ خورشید برخورند</p><p>زیرا که آفتاب پرستند، سایها</p><p>چون او مسافر آمد، اینها مسافرند</p><p>از عقل اولست در اندیشه عقلها</p><p>تدبیر عقل اوست که اینها مدبرند</p><p>اول بکاشت دانه و آخر درخت شد</p><p>نی، چشم باز کن، که نه اول نه آخرند</p><p>خورشید شمس دین که نه شرقی نه غربی است</p><p>پس سیر سایهاش در افلاک دیگرند</p><p>مردان سفر کنند در آفاق، همچو دل</p><p>نی بستهٔ منازل و پالان و استرند</p><p>از آفتاب، آب و گل ما چو دل شدست</p><p>اجزای ما چو دل ز بر چرخ می‌پرند</p><p>خود چرخ چیست تا دل ما آن طرف رود؟!</p><p>این جسم و جان و دل همه مقرون دلبرند</p><p>لب خشک بود و چشم تر، از درد آن فراق</p><p>اکنون ز فر وصل نه خشکند و نه ترند</p><p>رفتند و آمدند به مقصود، و دیگران</p><p>در آب و گل چو آب و گل خود مکدرند</p><p>بیرون ز چار طبع بود طبع عاشقی</p><p>از چار و پنج و هفت، دو صد ساله برترند</p><p>چون طبع پنجمین بکشد روح را مهار</p><p>ترجیع کن، بگو، هله بگریز زین چهار</p><p>رو سوی آسمان حقایق بدان رهی</p><p>کان سوی راه رو نه پیاده‌ست نه سوار</p><p>بر گرد گرد عشق، خود او را کجاست گرد؟</p><p>می‌تاز گرم و روشن و خوش، آفتاب‌وار</p><p>تقلید چون عصاست بدستت در این سفر</p><p>وز فر ره عصات شود تیغ ذوالفقار</p><p>موسی برد عصا، و بجوشید آب خوش</p><p>آن ذوالفقار بود، ازان بود آبدار</p><p>امروز دل درآمد بی‌دست و پا ، چو چرخ</p><p>از بادهای لعل برفته ز سر خمار</p><p>گفتم: « دلا چه بود که گستاخ می‌روی؟ »</p><p>گفتا: « شراب داد مرا یار برنهار</p><p>امروز شیر گیرم، و بر شیر نر زنم</p><p>زیرا که مست آمدم از سوی مرغزار</p><p>در مرغزار چرخ که ثورست با اسد</p><p>یک آتشی زنم که بسوزد در آن شرار</p><p>سنگست و آهنست به تخلیق کاف و نون</p><p>حراقه‌ایست کون و عدم در ستاره‌بار</p><p>استارهای سعد جهد سوی عاشقان</p><p>حراقه‌شان شودز ستاره چو صد نگار</p><p>استارهای نحس، به نحسان سعدرو</p><p>در وقت وعده چون گل و وقت وفا چو خار</p><p>قومی اگر ز سعد و ز نحسش گذشته‌اند</p><p>همچون ستاره مجو، به خورشید حسن یار</p><p>نی خوف و نی رجا و نی هجران و نی وصال</p><p>نی غصه نی سرور، نی پنهان نه آشکار</p><p>ترجیع ثالثم چو مثلث طرب‌فزاست</p><p>گر سر گران شوی ز مثلث، بشو، سزاست</p><p>از عقل و عشق و روح مثلث شدست راست</p><p>هر زخم را چو مرهم و هر درد را دواست</p><p>در مغز علتیست اگر این مثلثم</p><p>خورد و گران نشد که نه در خورد این عطاست</p><p>از جام آفتاب حقایق بهر زمان</p><p>خارا عقیق و لعل شد، و خاک بانواست</p><p>آن لعل نی که از رخ خود بی‌خبر بود</p><p>نی آن عقیق کو بر تحقیق کهرباست</p><p>آن لعل کو چو بعل حریفست و با نشاط</p><p>وین شاه با عروس نه جفتست و نه جداست</p><p>بندهٔ خداست خاص ولیکن چو بنده مرد</p><p>لا گشت بنده و سپس لا همه خداست</p><p>بس جهد کرد عقل کزین نفی بو برد</p><p>بویی نبرد عقل همه جهد او هباست</p><p>آن هست بوی برد، که او نیست شد تمام</p><p>آن را بقا رسید که کلی او فناست</p><p>در حسن کبریا چو فنا گشت از وجود</p><p>موجود مطلق آمد و بی‌کبر و بی‌ریاست</p><p>وصف بشر نماند چو وصف خدا رسید</p><p>کان آفتاب نیر و این شعلهٔ سهاست</p><p>آیینهٔ جمال الهیست روح او</p><p>در بزم عشق جسمش جام جهان نماست</p><p>زین جام هرکه بادهٔ اسرار درکشید</p><p>محو وصال دلبر و مستغرق لقاست</p><p>هر مس چو کیمیا شود از نور ذوالجلال</p><p>این بوالعجب صناعت و این طرفه کیمیاست</p><p>اکسیر عشق را به طلب در وجود او</p><p>تا آن شوی تو جمله به انعام جود او</p>
</body></html>