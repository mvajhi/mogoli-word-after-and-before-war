<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر اول - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-7973" href="https://ganjoor.net/moulavi/masnavi/daftar1/sh81">بخش ۸۱ - تفسیر و هو معکم اینما کنتم</a></h2>
<p>بار دیگر ما به قصه آمدیم</p><p>ما از آن قصه برون خود کی شدیم</p><p>گر به جهل آییم آن زندان اوست</p><p>ور به علم آییم آن ایوان اوست</p><p>ور به خواب آییم مستان وییم</p><p>ور به بیداری به دستان وییم</p><p>ور بگرییم ابر پر زرق وییم</p><p>ور بخندیم آن زمان برق وییم</p><p>ور بخشم و جنگ عکس قهر اوست</p><p>ور بصلح و عذر عکس مهر اوست</p><p>ما کییم اندر جهان پیچ پیچ</p><p>چون الف او خود چه دارد هیچ‌هیچ</p><h2><a id="poem-7974" href="https://ganjoor.net/moulavi/masnavi/daftar1/sh82">بخش ۸۲ - سؤال کردن رسول روم از عمر رضی‌الله عنه از سبب ابتلای ارواح با این آب و گل جسم</a></h2>
<p>گفت یا عمر چه حکمت بود و سر</p><p>حبس آن صافی درین جای کدر</p><p>آب صافی در گلی پنهان شده</p><p>جان صافی بستهٔ ابدان شده</p><p>گفت تو بحثی شگرفی می‌کنی</p><p>معنیی را بند حرفی می‌کنی</p><p>حبس کردی معنی آزاد را</p><p>بند حرفی کرده‌ای تو یاد را</p><p>از برای فایده این کرده‌ای</p><p>تو که خود از فایده در پرده‌ای</p><p>آنک از وی فایده زاییده شد</p><p>چون نبیند آنچ ما را دیده شد</p><p>صد هزاران فایده‌ست و هر یکی</p><p>صد هزاران پیش آن یک اندکی</p><p>آن دم نطقت که جزو جزوهاست</p><p>فایده شد کل کل خالی چراست</p><p>تو که جزوی کار تو با فایده‌ست</p><p>پس چرا در طعن کل آری تو دست</p><p>گفت را گر فایده نبود مگو</p><p>ور بود هل اعتراض و شکر جو</p><p>شکر یزدان طوق هر گردن بود</p><p>نی جدال و رو ترش کردن بود</p><p>گر ترش‌رو بودن آمد شکر و بس</p><p>پس چو سرکه شکرگویی نیست کس</p><p>سرکه را گر راه باید در جگر</p><p>گو بشو سرکنگبین او از شکر</p><p>معنی اندر شعر جز با خبط نیست</p><p>چون قلاسنگست و اندر ضبط نیست</p><h2><a id="poem-7975" href="https://ganjoor.net/moulavi/masnavi/daftar1/sh83">بخش ۸۳ - در معنی آنک من اراد ان یجلس مع الله فلیجلس مع اهل التصوف</a></h2>
<p>آن رسول از خود بشد زین یک دو جام</p><p>نی رسالت یاد ماندش نی پیام</p><p>واله اندر قدرت الله شد</p><p>آن رسول اینجا رسید و شاه شد</p><p>سیل چون آمد به دریا بحر گشت</p><p>دانه چون آمد به مزرع گشت کشت</p><p>چون تعلق یافت نان با بوالبشر</p><p>نان مرده زنده گشت و با خبر</p><p>موم و هیزم چون فدای نار شد</p><p>ذات ظلمانی او انوار شد</p><p>سنگ سرمه چونک شد در دیدگان</p><p>گشت بینایی شد آنجا دیدبان</p><p>ای خنک آن مرد کز خود رسته شد</p><p>در وجود زنده‌ای پیوسته شد</p><p>وای آن زنده که با مرده نشست</p><p>مرده گشت و زندگی از وی بجست</p><p>چون تو در قرآن حق بگریختی</p><p>با روان انبیا آمیختی</p><p>هست قرآن حالهای انبیا</p><p>ماهیان بحر پاک کبریا</p><p>ور بخوانی و نه‌ای قرآن‌پذیر</p><p>انبیا و اولیا را دیده گیر</p><p>ور پذیرایی چو بر خوانی قصص</p><p>مرغ جانت تنگ آید در قفس</p><p>مرغ کو اندر قفس زندانیست</p><p>می‌نجوید رستن از نادانیست</p><p>روحهایی کز قفسها رسته‌اند</p><p>انبیاء رهبر شایسته‌اند</p><p>از برون آوازشان آید ز دین</p><p>که ره رستن ترا اینست این</p><p>ما بذین رستیم زین تنگین قفس</p><p>جز که این ره نیست چارهٔ این قفس</p><p>خویش را رنجور سازی زار زار</p><p>تا ترا بیرون کنند از اشتهار</p><p>که اشتهار خلق بند محکمست</p><p>در ره این از بند آهن کی کمست</p><h2><a id="poem-7976" href="https://ganjoor.net/moulavi/masnavi/daftar1/sh84">بخش ۸۴ - قصهٔ بازرگان کی طوطی محبوس او او را پیغام داد به طوطیان هندوستان هنگام رفتن به تجارت</a></h2>
<p>بود بازرگان و او را طوطیی</p><p>در قفس محبوس زیبا طوطیی</p><p>چونک بازرگان سفر را ساز کرد</p><p>سوی هندستان شدن آغاز کرد</p><p>هر غلام و هر کنیزک را ز جود</p><p>گفت بهر تو چه آرم گوی زود</p><p>هر یکی از وی مرادی خواست کرد</p><p>جمله را وعده بداد آن نیک مرد</p><p>گفت طوطی را چه خواهی ارمغان</p><p>کارمت از خطهٔ هندوستان</p><p>گفتش آن طوطی که آنجا طوطیان</p><p>چون ببینی کن ز حال من بیان</p><p>کان فلان طوطی که مشتاق شماست</p><p>از قضای آسمان در حبس ماست</p><p>بر شما کرد او سلام و داد خواست</p><p>وز شما چاره و ره ارشاد خواست</p><p>گفت می‌شاید که من در اشتیاق</p><p>جان دهم اینجا بمیرم در فراق</p><p>این روا باشد که من در بند سخت</p><p>گه شما بر سبزه گاهی بر درخت</p><p>این چنین باشد وفای دوستان</p><p>من درین حبس و شما در گلستان</p><p>یاد آرید ای مهان زین مرغ زار</p><p>یک صبوحی درمیان مرغزار</p><p>یاد یاران یار را میمون بود</p><p>خاصه کان لیلی و این مجنون بود</p><p>ای حریفان بت موزون خود</p><p>من قدحها می‌خورم پر خون خود</p><p>یک قدح می‌نوش کن بر یاد من</p><p>گر نمی‌خواهی که بدهی داد من</p><p>یا بیاد این فتادهٔ خاک‌بیز</p><p>چونک خوردی جرعه‌ای بر خاک ریز</p><p>ای عجب آن عهد و آن سوگند کو</p><p>وعده‌های آن لب چون قند کو</p><p>گر فراق بنده از بد بندگیست</p><p>چون تو با بد بد کنی پس فرق چیست</p><p>ای بدی که تو کنی در خشم و جنگ</p><p>با طرب‌تر از سماع و بانگ چنگ</p><p>ای جفای تو ز دولت خوب‌تر</p><p>و انتقام تو ز جان محبوب‌تر</p><p>نار تو اینست نورت چون بود</p><p>ماتم این، تا خود که سورت چون بود</p><p>از حلاوتها که دارد جور تو</p><p>وز لطافت کس نیابد غور تو</p><p>نالم و ترسم که او باور کند</p><p>وز کرم آن جور را کمتر کند</p><p>عاشقم بر قهر و بر لطفش بجد</p><p>بوالعجب من عاشق این هر دو ضد</p><p>والله ار زین خار در بستان شوم</p><p>همچو بلبل زین سبب نالان شوم</p><p>این عجب بلبل که بگشاید دهان</p><p>تا خورد او خار را با گلستان</p><p>این چه بلبل این نهنگ آتشیست</p><p>جمله ناخوشها ز عشق او را خوشیست</p><p>عاشق کلست و خود کلست او</p><p>عاشق خویشست و عشق خویش‌جو</p><h2><a id="poem-7977" href="https://ganjoor.net/moulavi/masnavi/daftar1/sh85">بخش ۸۵ - صفت اجنحهٔ طیور عقول الهی</a></h2>
<p>قصهٔ طوطی جان زین سان بود</p><p>کو کسی کو محرم مرغان بود</p><p>کو یکی مرغی ضعیفی بی‌گناه</p><p>و اندرون او سلیمان با سپاه</p><p>چون بنالد زار بی‌شکر و گله</p><p>افتد اندر هفت گردون غلغله</p><p>هر دمش صد نامه صد پیک از خدا</p><p>یا ربی زو شصت لبیک از خدا</p><p>زلت او به ز طاعت نزد حق</p><p>پیش کفرش جمله ایمانها خلق</p><p>هر دمی او را یکی معراج خاص</p><p>بر سر تاجش نهد صد تاج خاص</p><p>صورتش بر خاک و جان بر لامکان</p><p>لامکانی فوق وهم سالکان</p><p>لامکانی نه که در فهم آیدت</p><p>هر دمی در وی خیالی زایدت</p><p>بل مکان و لامکان در حکم او</p><p>همچو در حکم بهشتی چار جو</p><p>شرح این کوته کن و رخ زین بتاب</p><p>دم مزن والله اعلم بالصواب</p><p>باز می‌گردیم ما ای دوستان</p><p>سوی مرغ و تاجر و هندوستان</p><p>مرد بازرگان پذیرفت این پیام</p><p>کو رساند سوی جنس از وی سلام</p><h2><a id="poem-7978" href="https://ganjoor.net/moulavi/masnavi/daftar1/sh86">بخش ۸۶ - دیدن خواجه طوطیان هندوستان را در دشت و پیغام رسانیدن از آن طوطی</a></h2>
<p>چونک تا اقصای هندستان رسید</p><p>در بیابان طوطیی چندی بدید</p><p>مرکب استانید پس آواز داد</p><p>آن سلام و آن امانت باز داد</p><p>طوطیی زان طوطیان لرزید بس</p><p>اوفتاد و مرد و بگسستش نفس</p><p>شد پشیمان خواجه از گفت خبر</p><p>گفت رفتم در هلاک جانور</p><p>این مگر خویشست با آن طوطیک</p><p>این مگر دو جسم بود و روح یک</p><p>این چرا کردم چرا دادم پیام</p><p>سوختم بیچاره را زین گفت خام</p><p>این زبان چون سنگ و هم آهن وشست</p><p>وانچ بجهد از زبان چون آتشست</p><p>سنگ و آهن را مزن بر هم گزاف</p><p>گه ز روی نقل و گه از روی لاف</p><p>زانک تاریکست و هر سو پنبه‌زار</p><p>درمیان پنبه چون باشد شرار</p><p>ظالم آن قومی که چشمان دوختند</p><p>زان سخنها عالمی را سوختند</p><p>عالمی را یک سخن ویران کند</p><p>روبهان مرده را شیران کند</p><p>جانها در اصل خود عیسی‌دمند</p><p>یک زمان زخمند و گاهی مرهمند</p><p>گر حجاب از جانها بر خاستی</p><p>گفت هر جانی مسیح‌آساستی</p><p>گر سخن خواهی که گویی چون شکر</p><p>صبر کن از حرص و این حلوا مخور</p><p>صبر باشد مشتهای زیرکان</p><p>هست حلوا آرزوی کودکان</p><p>هرکه صبر آورد گردون بر رود</p><p>هر که حلوا خورد واپس‌تر رود</p><h2><a id="poem-7979" href="https://ganjoor.net/moulavi/masnavi/daftar1/sh87">بخش ۸۷ - تفسیر قول فریدالدین عطار قدس الله روحه تو صاحب نفسی ای غافل میان خاک خون می‌خور که صاحب‌دل اگر زهری خورد آن انگبین باشد</a></h2>
<p>صاحب دل را ندارد آن زیان</p><p>گر خورد او زهر قاتل را عیان</p><p>زانک صحت یافت و از پرهیز رست</p><p>طالب مسکین میان تب درست</p><p>گفت پیغامبر که ای مرد جری</p><p>هان مکن با هیچ مطلوبی مری</p><p>در تو نمرودیست آتش در مرو</p><p>رفت خواهی اول ابراهیم شو</p><p>چون نه‌ای سباح و نه دریایی</p><p>در میفکن خویش از خودراییی</p><p>او ز آتش ورد احمر آورد</p><p>از زیانها سود بر سر آورد</p><p>کاملی گر خاک گیرد زر شود</p><p>ناقص ار زر برد خاکستر شود</p><p>چون قبول حق بود آن مرد راست</p><p>دست او در کارها دست خداست</p><p>دست ناقص دست شیطانست و دیو</p><p>زانک اندر دام تکلیفست و ریو</p><p>جهل آید پیش او دانش شود</p><p>جهل شد علمی که در منکر رود</p><p>هرچه گیرد علتی علت شود</p><p>کفر گیرد کاملی ملت شود</p><p>ای مری کرده پیاده با سوار</p><p>سر نخواهی برد اکنون پای دار</p><h2><a id="poem-7980" href="https://ganjoor.net/moulavi/masnavi/daftar1/sh88">بخش ۸۸ - تعظیم ساحران مر موسی را علیه‌السلام کی چه می‌فرمایی اول تو اندازی عصا</a></h2>
<p>ساحران در عهد فرعون لعین</p><p>چون مری کردند با موسی بکین</p><p>لیک موسی را مقدم داشتند</p><p>ساحران او را مکرم داشتند</p><p>زانک گفتندش که فرمان آن تست</p><p>گر همی خواهی عصا تو فکن نخست</p><p>گفت نی اول شما ای ساحران</p><p>افکنید ان مکرها را درمیان</p><p>این قدر تعظیم دینشان را خرید</p><p>کز مری آن دست و پاهاشان برید</p><p>ساحران چون حق او بشناختند</p><p>دست و پا در جرم آن در باختند</p><p>لقمه و نکته‌ست کامل را حلال</p><p>تو نه‌ای کامل مخور می‌باش لال</p><p>چون تو گوشی او زبان نی جنس تو</p><p>گوشها را حق بفرمود انصتوا</p><p>کودک اول چون بزاید شیرنوش</p><p>مدتی خامش بود او جمله گوش</p><p>مدتی می‌بایدش لب دوختن</p><p>از سخن تا او سخن آموختن</p><p>ور نباشد گوش و تی‌تی می‌کند</p><p>خویشتن را گنگ گیتی می‌کند</p><p>کر اصلی کش نبد ز آغاز گوش</p><p>لال باشد کی کند در نطق جوش</p><p>زانک اول سمع باید نطق را</p><p>سوی منطق از ره سمع اندر آ</p><p>وادخلوا الابیات من ابوابها</p><p>واطلبوا الاغراض فی اسبابها</p><p>نطق کان موقوف راه سمع نیست</p><p>جز که نطق خالق بی‌طمع نیست</p><p>مبدعست او تابع استاد نی</p><p>مسند جمله ورا اسناد نی</p><p>باقیان هم در حرف هم در مقال</p><p>تابع استاد و محتاج مثال</p><p>زین سخن گر نیستی بیگانه‌ای</p><p>دلق و اشکی گیر در ویرانه‌ای</p><p>زانک آدم زان عتاب از اشک رست</p><p>اشک تر باشد دم توبه‌پرست</p><p>بهر گریه آمد آدم بر زمین</p><p>تا بود گریان و نالان و حزین</p><p>آدم از فردوس و از بالای هفت</p><p>پای ماچان از برای عذر رفت</p><p>گر ز پشت آدمی وز صلب او</p><p>در طلب می‌باش هم در طلب او</p><p>ز آتش دل و آب دیده نقل ساز</p><p>بوستان از ابر و خورشیدست باز</p><p>تو چه دانی ذوق آب دیدگان</p><p>عاشق نانی تو چون نادیدگان</p><p>گر تو این انبان ز نان خالی کنی</p><p>پر ز گوهرهای اجلالی کنی</p><p>طفل جان از شیر شیطان باز کن</p><p>بعد از آنش با ملک انباز کن</p><p>تا تو تاریک و ملول و تیره‌ای</p><p>دان که با دیو لعین همشیره‌ای</p><p>لقمه‌ای کو نور افزود و کمال</p><p>آن بود آورده از کسب حلال</p><p>روغنی کاید چراغ ما کشد</p><p>آب خوانش چون چراغی را کشد</p><p>علم و حکمت زاید از لقمهٔ حلال</p><p>عشق و رقت آید از لقمهٔ حلال</p><p>چون ز لقمه تو حسد بینی و دام</p><p>جهل و غفلت زاید آن را دان حرام</p><p>هیچ گندم کاری و جو بر دهد</p><p>دیده‌ای اسپی که کرهٔ خر دهد</p><p>لقمه تخمست و برش اندیشه‌ها</p><p>لقمه بحر و گوهرش اندیشه‌ها</p><p>زاید از لقمهٔ حلال اندر دهان</p><p>میل خدمت عزم رفتن آن جهان</p><h2><a id="poem-7981" href="https://ganjoor.net/moulavi/masnavi/daftar1/sh89">بخش ۸۹ - باز گفتن بازرگان با طوطی آنچ دید از طوطیان هندوستان</a></h2>
<p>کرد بازرگان تجارت را تمام</p><p>باز آمد سوی منزل دوستکام</p><p>هر غلامی را بیاورد ارمغان</p><p>هر کنیزک را ببخشید او نشان</p><p>گفت طوطی ارمغان بنده کو</p><p>آنچ دیدی و آنچ گفتی بازگو</p><p>گفت نه من خود پشیمانم از آن</p><p>دست خود خایان و انگشتان گزان</p><p>من چرا پیغام خامی از گزاف</p><p>بردم از بی‌دانشی و از نشاف</p><p>گفت ای خواجه پشیمانی ز چیست</p><p>چیست آن کین خشم و غم را مقتضیست</p><p>گفت گفتم آن شکایتهای تو</p><p>با گروهی طوطیان همتای تو</p><p>آن یکی طوطی ز دردت بوی برد</p><p>زهره‌اش بدرید و لرزید و بمرد</p><p>من پشیمان گشتم این گفتن چه بود</p><p>لیک چون گفتم پشیمانی چه سود</p><p>نکته‌ای کان جست ناگه از زبان</p><p>همچو تیری دان که آن جست از کمان</p><p>وا نگردد از ره آن تیر ای پسر</p><p>بند باید کرد سیلی را ز سر</p><p>چون گذشت از سر جهانی را گرفت</p><p>گر جهان ویران کند نبود شگفت</p><p>فعل را در غیب اثرها زادنیست</p><p>و آن موالیدش بحکم خلق نیست</p><p>بی‌شریکی جمله مخلوق خداست</p><p>آن موالید ار چه نسبتشان به ماست</p><p>زید پرانید تیری سوی عمرو</p><p>عمرو را بگرفت تیرش همچو نمر</p><p>مدت سالی همی زایید درد</p><p>دردها را آفریند حق نه مرد</p><p>زید رامی آن دم ار مرد از وجل</p><p>دردها می‌زاید آنجا تا اجل</p><p>زان موالید وجع چون مرد او</p><p>زید را ز اول سبب قتال گو</p><p>آن وجعها را بدو منسوب دار</p><p>گرچه هست آن جمله صنع کردگار</p><p>همچنین کشت و دم و دام و جماع</p><p>آن موالیدست حق را مستطاع</p><p>اولیا را هست قدرت از اله</p><p>تیر جسته باز آرندش ز راه</p><p>بسته درهای موالید از سبب</p><p>چون پشیمان شد ولی زان دست رب</p><p>گفته ناگفته کند از فتح باب</p><p>تا از آن نه سیخ سوزد نه کباب</p><p>از همه دلها که آن نکته شنید</p><p>آن سخن را کرد محو و ناپدید</p><p>گرت برهان باید و حجت مها</p><p>بازخوان من آیة او ننسها</p><p>آیت انسوکم ذکری بخوان</p><p>قدرت نسیان نهادنشان بدان</p><p>چون به تذکیر و به نسیان قادرند</p><p>بر همه دلهای خلقان قاهرند</p><p>چون بنسیان بست او راه نظر</p><p>کار نتوان کرد ور باشد هنر</p><p>خلتم سخریة اهل السمو</p><p>از نبی خوانید تا انسوکم</p><p>صاحب ده پادشاه جسمهاست</p><p>صاحب دل شاه دلهای شماست</p><p>فرع دید آمد عمل بی‌هیچ شک</p><p>پس نباشد مردم الا مردمک</p><p>من تمام این نیارم گفت از آن</p><p>منع می‌آید ز صاحب مرکزان</p><p>چون فراموشی خلق و یادشان</p><p>با ویست و او رسد فریادشان</p><p>صد هزاران نیک و بد را آن بهی</p><p>می‌کند هر شب ز دلهاشان تهی</p><p>روز دلها را از آن پر می‌کند</p><p>آن صدفها را پر از در می‌کند</p><p>آن همه اندیشهٔ پیشانها</p><p>می‌شناسند از هدایت خانها</p><p>پیشه و فرهنگ تو آید به تو</p><p>تا در اسباب بگشاید به تو</p><p>پیشهٔ زرگر بهنگر نشد</p><p>خوی این خوش‌خو با آن منکر نشد</p><p>پیشه‌ها و خلقها همچون جهاز</p><p>سوی خصم آیند روز رستخیز</p><p>پیشه‌ها و خلقها از بعد خواب</p><p>واپس آید هم به خصم خود شتاب</p><p>پیشه‌ها و اندیشه‌ها در وقت صبح</p><p>هم بدانجا شد که بود آن حسن و قبح</p><p>چون کبوترهای پیک از شهرها</p><p>سوی شهر خویش آرد بهرها</p><h2><a id="poem-7982" href="https://ganjoor.net/moulavi/masnavi/daftar1/sh90">بخش ۹۰ - شنیدن آن طوطی حرکت آن طوطیان و مردن آن طوطی در قفص و نوحهٔ خواجه بر وی</a></h2>
<p>چون شنید آن مرغ کان طوطی چه کرد</p><p>پس بلرزید اوفتاد و گشت سرد</p><p>خواجه چون دیدش فتاده همچنین</p><p>بر جهید و زد کله را بر زمین</p><p>چون بدین رنگ و بدین حالش بدید</p><p>خواجه بر جست و گریبان را درید</p><p>گفت ای طوطی خوب خوش‌حنین</p><p>این چه بودت این چرا گشتی چنین</p><p>ای دریغا مرغ خوش‌آواز من</p><p>ای دریغا همدم و همراز من</p><p>ای دریغا مرغ خوش‌الحان من</p><p>راح روح و روضه و ریحان من</p><p>گر سلیمان را چنین مرغی بدی</p><p>کی خود او مشغول آن مرغان شدی</p><p>ای دریغا مرغ کارزان یافتم</p><p>زود روی از روی او بر تافتم</p><p>ای زبان تو بس زیانی بر وری</p><p>چون توی گویا چه گویم من ترا</p><p>ای زبان هم آتش و هم خرمنی</p><p>چند این آتش درین خرمن زنی</p><p>در نهان جان از تو افغان می‌کند</p><p>گرچه هر چه گوییش آن می‌کند</p><p>ای زبان هم گنج بی‌پایان توی</p><p>ای زبان هم رنج بی‌درمان توی</p><p>هم صفیر و خدعهٔ مرغان توی</p><p>هم انیس وحشت هجران توی</p><p>چند امانم می‌دهی ای بی امان</p><p>ای تو زه کرده به کین من کمان</p><p>نک بپرانیده‌ای مرغ مرا</p><p>در چراگاه ستم کم کن چرا</p><p>یا جواب من بگو یا داد ده</p><p>یا مرا ز اسباب شادی یاد ده</p><p>ای دریغا نور ظلمت‌سوز من</p><p>ای دریغا صبح روز افروز من</p><p>ای دریغا مرغ خوش‌پرواز من</p><p>ز انتها پریده تا آغاز من</p><p>عاشق رنجست نادان تا ابد</p><p>خیز لا اقسم بخوان تا فی کبد</p><p>از کبد فارغ بدم با روی تو</p><p>وز زبد صافی بدم در جوی تو</p><p>این دریغاها خیال دیدنست</p><p>وز وجود نقد خود ببریدنست</p><p>غیرت حق بود و با حق چاره نیست</p><p>کو دلی کز عشق حق صد پاره نیست</p><p>غیرت آن باشد که او غیر همه‌ست</p><p>آنک افزون از بیان و دمدمه‌ست</p><p>ای دریغا اشک من دریا بدی</p><p>تا نثار دلبر زیبا بدی</p><p>طوطی من مرغ زیرکسار من</p><p>ترجمان فکرت و اسرار من</p><p>هرچه روزی داد و ناداد آیدم</p><p>او ز اول گفته تا یاد آیدم</p><p>طوطیی کآید ز وحی آواز او</p><p>پیش از آغاز وجود آغاز او</p><p>اندرون تست آن طوطی نهان</p><p>عکس او را دیده تو بر این و آن</p><p>می برد شادیت را تو شاد ازو</p><p>می‌پذیری ظلم را چون داد ازو</p><p>ای که جان را بهر تن می‌سوختی</p><p>سوختی جان را و تن افروختی</p><p>سوختم من سوخته خواهد کسی</p><p>تا زمن آتش زند اندر خسی</p><p>سوخته چون قابل آتش بود</p><p>سوخته بستان که آتش‌کش بود</p><p>ای دریغا ای دریغا ای دریغ</p><p>کانچنان ماهی نهان شد زیر میغ</p><p>چون زنم دم کآتش دل تیز شد</p><p>شیر هجر آشفته و خون‌ریز شد</p><p>آنک او هشیار خود تندست و مست</p><p>چون بود چون او قدح گیرد به دست</p><p>شیر مستی کز صفت بیرون بود</p><p>از بسیط مرغزار افزون بود</p><p>قافیه‌اندیشم و دلدار من</p><p>گویدم مندیش جز دیدار من</p><p>خوش نشین ای قافیه‌اندیش من</p><p>قافیهٔ دولت توی در پیش من</p><p>حرف چه بود تا تو اندیشی از آن</p><p>حرف چه بود خار دیوار رزان</p><p>حرف و صوت و گفت را بر هم زنم</p><p>تا که بی این هر سه با تو دم زنم</p><p>آن دمی کز آدمش کردم نهان</p><p>با تو گویم ای تو اسرار جهان</p><p>آن دمی را که نگفتم با خلیل</p><p>و آن غمی را که نداند جبرئیل</p><p>آن دمی کز وی مسیحا دم نزد</p><p>حق ز غیرت نیز بی ما هم نزد</p><p>ما چه باشد در لغت اثبات و نفی</p><p>من نه اثباتم منم بی‌ذات و نفی</p><p>من کسی در ناکسی در یافتم</p><p>پس کسی در ناکسی در بافتم</p><p>جمله شاهان بندهٔ بندهٔ خودند</p><p>جمله خلقان مردهٔ مردهٔ خودند</p><p>جمله شاهان پست پست خویش را</p><p>جمله خلقان مست مست خویش را</p><p>می‌شود صیاد مرغان را شکار</p><p>تا کند ناگاه ایشان را شکار</p><p>بی‌دلان را دلبران جسته بجان</p><p>جمله معشوقان شکار عاشقان</p><p>هر که عاشق دیدیش معشوق دان</p><p>کو به نسبت هست هم این و هم آن</p><p>تشنگان گر آب جویند از جهان</p><p>آب جوید هم به عالم تشنگان</p><p>چونک عاشق اوست تو خاموش باش</p><p>او چو گوشت می‌کشد تو گوش باش</p><p>بند کن چون سیل سیلانی کند</p><p>ور نه رسوایی و ویرانی کند</p><p>من چه غم دارم که ویرانی بود</p><p>زیر ویران گنج سلطانی بود</p><p>غرق حق خواهد که باشد غرق‌تر</p><p>همچو موج بحر جان زیر و زبر</p><p>زیر دریا خوشتر آید یا زبر</p><p>تیر او دلکش‌تر آید یا سپر</p><p>پاره کردهٔ وسوسه باشی دلا</p><p>گر طرب را باز دانی از بلا</p><p>گر مرادت را مذاق شکرست</p><p>بی‌مرادی نه مراد دلبرست</p><p>هر ستاره‌ش خونبهای صد هلال</p><p>خون عالم ریختن او را حلال</p><p>ما بها و خونبها را یافتیم</p><p>جانب جان باختن بشتافتیم</p><p>ای حیات عاشقان در مردگی</p><p>دل نیابی جز که در دل‌بردگی</p><p>من دلش جسته به صد ناز و دلال</p><p>او بهانه کرده با من از ملال</p><p>گفتم آخر غرق تست این عقل و جان</p><p>گفت رو رو بر من این افسون مخوان</p><p>من ندانم آنچ اندیشیده‌ای</p><p>ای دو دیده دوست را چون دیده‌ای</p><p>ای گرانجان خوار دیدستی ورا</p><p>زانک بس ارزان خریدستی ورا</p><p>هرکه او ارزان خرد ارزان دهد</p><p>گوهری طفلی به قرصی نان دهد</p><p>غرق عشقی‌ام که غرقست اندرین</p><p>عشقهای اولین و آخرین</p><p>مجملش گفتم نکردم زان بیان</p><p>ورنه هم افهام سوزد هم زبان</p><p>من چو لب گویم لب دریا بود</p><p>من چو لا گویم مراد الا بود</p><p>من ز شیرینی نشستم رو ترش</p><p>من ز بسیاری گفتارم خمش</p><p>تا که شیرینی ما از دو جهان</p><p>در حجاب رو ترش باشد نهان</p><p>تا که در هر گوش ناید این سخن</p><p>یک همی گویم ز صد سر لدن</p><h2><a id="poem-7983" href="https://ganjoor.net/moulavi/masnavi/daftar1/sh91">بخش ۹۱ - تفسیر قول حکیم بهرچ از راه و امانی چه کفر آن حرف و چه ایمان بهرچ از دوست دورافتی چه زشت آن نقش و چه زیبا در معنی قوله علیه‌السلام ان سعدا لغیور و انا اغیر من سعد و الله اغیر منی و من غیر ته حرم الفواحش ما ظهر منها و ما بطن</a></h2>
<p>جمله عالم زان غیور آمد که حق</p><p>برد در غیرت برین عالم سبق</p><p>او چو جانست و جهان چون کالبد</p><p>کالبد از جان پذیرد نیک و بد</p><p>هر که محراب نمازش گشت عین</p><p>سوی ایمان رفتنش می‌دان تو شین</p><p>هر که شد مر شاه را او جامه‌دار</p><p>هست خسران بهر شاهش اتجار</p><p>هر که با سلطان شود او همنشین</p><p>بر درش شستن بود حیف و غبین</p><p>دستبوسش چون رسید از پادشاه</p><p>گر گزیند بوس پا باشد گناه</p><p>گرچه سر بر پا نهادن خدمتست</p><p>پیش آن خدمت خطا و زلتست</p><p>شاه را غیرت بود بر هر که او</p><p>بو گزیند بعد از آن که دید رو</p><p>غیرت حق بر مثل گندم بود</p><p>کاه خرمن غیرت مردم بود</p><p>اصل غیرتها بدانید از اله</p><p>آن خلقان فرع حق بی‌اشتباه</p><p>شرح این بگذارم و گیرم گله</p><p>از جفای آن نگار ده دله</p><p>نالم ایرا ناله‌ها خوش آیدش</p><p>از دو عالم ناله و غم بایدش</p><p>چون ننالم تلخ از دستان او</p><p>چون نیم در حلقهٔ مستان او</p><p>چون نباشم همچو شب بی روز او</p><p>بی وصال روی روز افروز او</p><p>ناخوش او خوش بود در جان من</p><p>جان فدای یار دل‌رنجان من</p><p>عاشقم بر رنج خویش و درد خویش</p><p>بهر خشنودی شاه فرد خویش</p><p>خاک غم را سرمه سازم بهر چشم</p><p>تا ز گوهر پر شود دو بحر چشم</p><p>اشک کان از بهر او بارند خلق</p><p>گوهرست و اشک پندارند خلق</p><p>من ز جان جان شکایت می‌کنم</p><p>من نیم شاکی روایت می‌کنم</p><p>دل همی‌گوید کزو رنجیده‌ام</p><p>وز نفاق سست می‌خندیده‌ام</p><p>راستی کن ای تو فخر راستان</p><p>ای تو صدر و من درت را آستان</p><p>آستانه و صدر در معنی کجاست</p><p>ما و من کو آن طرف کان یار ماست</p><p>ای رهیده جان تو از ما و من</p><p>ای لطیفهٔ روح اندر مرد و زن</p><p>مرد و زن چون یک شود آن یک توی</p><p>چونک یکها محو شد انک توی</p><p>این من و ما بهر آن بر ساختی</p><p>تا تو با خود نرد خدمت باختی</p><p>تا من و توها همه یک جان شوند</p><p>عاقبت مستغرق جانان شوند</p><p>این همه هست و بیا ای امر کن</p><p>ای منزه از بیا و از سخن</p><p>جسم جسمانه تواند دیدنت</p><p>در خیال آرد غم و خندیدنت</p><p>دل که او بستهٔ غم و خندیدنست</p><p>تو مگو کو لایق آن دیدنست</p><p>آنک او بستهٔ غم و خنده بود</p><p>او بدین دو عاریت زنده بود</p><p>باغ سبز عشق کو بی منتهاست</p><p>جز غم و شادی درو بس میوه‌هاست</p><p>عاشقی زین هر دو حالت برترست</p><p>بی بهار و بی خزان سبز و ترست</p><p>ده زکات روی خوب ای خوب‌رو</p><p>شرح جان شرحه شرحه بازگو</p><p>کز کرشم غمزه‌ای غمازه‌ای</p><p>بر دلم بنهاد داغی تازه‌ای</p><p>من حلالش کردم ار خونم بریخت</p><p>من همی‌گفتم حلال او می‌گریخت</p><p>چون گریزانی ز نالهٔ خاکیان</p><p>غم چه ریزی بر دل غمناکیان</p><p>ای که هر صبحی که از مشرق بتافت</p><p>همچو چشمهٔ مشرقت در جوش یافت</p><p>چون بهانه دادی این شیدات را</p><p>ای بها نه شکر لبهات را</p><p>ای جهان کهنه را تو جان نو</p><p>از تن بی جان و دل افغان شنو</p><p>شرح گل بگذار از بهر خدا</p><p>شرح بلبل گو که شد از گل جدا</p><p>از غم و شادی نباشد جوش ما</p><p>با خیال و وهم نبود هوش ما</p><p>حالتی دیگر بود کان نادرست</p><p>تو مشو منکر که حق بس قادرست</p><p>تو قیاس از حالت انسان مکن</p><p>منزل اندر جور و در احسان مکن</p><p>جور و احسان رنج و شادی حادثست</p><p>حادثان میرند و حقشان وارثست</p><p>صبح شد ای صبح را صبح و پناه</p><p>عذر مخدومی حسام‌الدین بخواه</p><p>عذرخواه عقل کل و جان توی</p><p>جان جان و تابش مرجان توی</p><p>تافت نور صبح و ما از نور تو</p><p>در صبوحی با می منصور تو</p><p>دادهٔ تو چون چنین دارد مرا</p><p>باده کی بود کو طرب آرد مرا</p><p>باده در جوشش گدای جوش ماست</p><p>چرخ در گردش گدای هوش ماست</p><p>باده از ما مست شد نه ما ازو</p><p>قالب از ما هست شد نه ما ازو</p><p>ما چو زنبوریم و قالبها چو موم</p><p>خانه خانه کرده قالب را چو موم</p><h2><a id="poem-7984" href="https://ganjoor.net/moulavi/masnavi/daftar1/sh92">بخش ۹۲ - رجوع به حکایت خواجهٔ تاجر</a></h2>
<p>بس دراز است این حدیث خواجه گو</p><p>تا چه شد احوال آن مرد نکو</p><p>خواجه اندر آتش و درد و حنین</p><p>صد پراکنده همی‌گفت این چنین</p><p>گه تناقض گاه ناز و گه نیاز</p><p>گاه سودای حقیقت گه مجاز</p><p>مرد غرقه گشته جانی می‌کند</p><p>دست را در هر گیاهی می‌زند</p><p>تا کدامش دست گیرد در خطر</p><p>دست و پایی می‌زند از بیم سر</p><p>دوست دارد یار این آشفتگی</p><p>کوشش بیهوده به از خفتگی</p><p>آنک او شاهست او بی کار نیست</p><p>ناله از وی طرفه کو بیمار نیست</p><p>بهر این فرمود رحمان ای پسر</p><p>کل یوم هو فی شان ای پسر</p><p>اندرین ره می‌تراش و می‌خراش</p><p>تا دم آخر دمی فارغ مباش</p><p>تا دم آخر دمی آخر بود</p><p>که عنایت با تو صاحب‌سر بود</p><p>هر چه می‌کوشند اگر مرد و زنست</p><p>گوش و چشم شاه جان بر روزنست</p><h2><a id="poem-7985" href="https://ganjoor.net/moulavi/masnavi/daftar1/sh93">بخش ۹۳ - برون انداختن مرد تاجر طوطی را از قفس و پریدن طوطی مرده</a></h2>
<p>بعد از آنش از قفس بیرون فکند</p><p>طوطیک پرید تا شاخ بلند</p><p>طوطی مرده چنان پرواز کرد</p><p>کآفتاب شرق ترکی‌تاز کرد</p><p>خواجه حیران گشت اندر کار مرغ</p><p>بی‌خبر ناگه بدید اسرار مرغ</p><p>روی بالا کرد و گفت ای عندلیب</p><p>از بیان حال خودمان ده نصیب</p><p>او چه کرد آنجا که تو آموختی</p><p>ساختی مکری و ما را سوختی</p><p>گفت طوطی کو به فعلم پند داد</p><p>که رها کن لطف آواز و وداد</p><p>زانک آوازت ترا در بند کرد</p><p>خویشتن مرده پی این پند کرد</p><p>یعنی ای مطرب شده با عام و خاص</p><p>مرده شو چون من که تا یابی خلاص</p><p>دانه باشی مرغکانت بر چنند</p><p>غنچه باشی کودکانت بر کنند</p><p>دانه پنهان کن بکلی دام شو</p><p>غنچه پنهان کن گیاه بام شو</p><p>هر که داد او حسن خود را در مزاد</p><p>صد قضای بد سوی او رو نهاد</p><p>جشمها و خشمها و رشکها</p><p>بر سرش ریزد چو آب از مشکها</p><p>دشمنان او را ز غیرت می‌درند</p><p>دوستان هم روزگارش می‌برند</p><p>آنک غافل بود از کشت و بهار</p><p>او چه داند قیمت این روزگار</p><p>در پناه لطف حق باید گریخت</p><p>کو هزاران لطف بر ارواح ریخت</p><p>تا پناهی یابی آنگه چون پناه</p><p>آب و آتش مر ترا گردد سپاه</p><p>نوح و موسی را نه دریا یار شد</p><p>نه بر اعداشان بکین قهار شد</p><p>آتش ابراهیم را نه قلعه بود</p><p>تا برآورد از دل نمرود دود</p><p>کوه یحیی را نه سوی خویش خواند</p><p>قاصدانش را به زخم سنگ راند</p><p>گفت ای یحیی بیا در من گریز</p><p>تا پناهت باشم از شمشیر تیز</p><h2><a id="poem-7986" href="https://ganjoor.net/moulavi/masnavi/daftar1/sh94">بخش ۹۴ - وداع کردن طوطی خواجه را و پریدن</a></h2>
<p>یک دو پندش داد طوطی بی‌نفاق</p><p>بعد از آن گفتش سلام الفراق</p><p>خواجه گفتش فی امان الله برو</p><p>مر مرا اکنون نمودی راه نو</p><p>خواجه با خود گفت کین پند منست</p><p>راه او گیرم که این ره روشنست</p><p>جان من کمتر ز طوطی کی بود</p><p>جان چنین باید که نیکوپی بود</p><h2><a id="poem-7987" href="https://ganjoor.net/moulavi/masnavi/daftar1/sh95">بخش ۹۵ - مضرت تعظیم خلق و انگشت‌نمای شدن</a></h2>
<p>تن قفس‌شکلست تن شد خار جان</p><p>در فریب داخلان و خارجان</p><p>اینش گوید من شوم همراز تو</p><p>وآنش گوید نی منم انباز تو</p><p>اینش گوید نیست چون تو در وجود</p><p>در جمال و فضل و در احسان و جود</p><p>آنش گوید هر دو عالم آن تست</p><p>جمله جانهامان طفیل جان تست</p><p>او چو بیند خلق را سرمست خویش</p><p>از تکبر می‌رود از دست خویش</p><p>او نداند که هزاران را چو او</p><p>دیو افکندست اندر آب جو</p><p>لطف و سالوس جهان خوش لقمه‌ایست</p><p>کمترش خور کان پر آتش لقمه‌ایست</p><p>آتشش پنهان و ذوقش آشکار</p><p>دود او ظاهر شود پایان کار</p><p>تو مگو آن مدح را من کی خورم</p><p>از طمع می‌گوید او پی می‌برم</p><p>مادحت گر هجو گوید بر ملا</p><p>روزها سوزد دلت زان سوزها</p><p>گر چه دانی کو ز حرمان گفت آن</p><p>کان طمع که داشت از تو شد زیان</p><p>آن اثر می‌ماندت در اندرون</p><p>در مدیح این حالتت هست آزمون</p><p>آن اثر هم روزها باقی بود</p><p>مایهٔ کبر و خداع جان شود</p><p>لیک ننماید چو شیرینست مدح</p><p>بد نماید زانک تلخ افتاد قدح</p><p>همچو مطبوخست و حب کان را خوری</p><p>تا بدیری شورش و رنج اندری</p><p>ور خوری حلوا بود ذوقش دمی</p><p>این اثر چون آن نمی‌پاید همی</p><p>چون نمی‌پاید همی‌پاید نهان</p><p>هر ضدی را تو به ضد او بدان</p><p>چون شکر پاید نهان تاثیر او</p><p>بعد حینی دمل آرد نیش‌جو</p><p>نفس از بس مدحها فرعون شد</p><p>کن ذلیل النفس هونا لا تسد</p><p>تا توانی بنده شو سلطان مباش</p><p>زخم کش چون گوی شو چوگان مباش</p><p>ورنه چون لطفت نماند وین جمال</p><p>از تو آید آن حریفان را ملال</p><p>آن جماعت کت همی‌دادند ریو</p><p>چون ببینندت بگویندت که دیو</p><p>جمله گویندت چو بینندت بدر</p><p>مرده‌ای از گور خود بر کرد سر</p><p>همچو امرد که خدا نامش کنند</p><p>تا بدین سالوس در دامش کنند</p><p>چونک در بدنامی آمد ریش او</p><p>دیو را ننگ آید از تفتیش او</p><p>دیو سوی آدمی شد بهر شر</p><p>سوی تو ناید که از دیوی بتر</p><p>تا تو بودی آدمی دیو از پیت</p><p>می‌دوید و می‌چشانید او میت</p><p>چون شدی در خوی دیوی استوار</p><p>می‌گریزد از تو دیو نابکار</p><p>آنک اندر دامنت آویخت او</p><p>چون چنین گشتی ز تو بگریخت او</p><h2><a id="poem-7988" href="https://ganjoor.net/moulavi/masnavi/daftar1/sh96">بخش ۹۶ - تفسیر ما شاء الله کان</a></h2>
<p>این همه گفتیم لیک اندر بسیچ</p><p>بی‌عنایات خدا هیچیم هیچ</p><p>بی عنایات حق و خاصان حق</p><p>گر ملک باشد سیاهستش ورق</p><p>ای خدا ای فضل تو حاجت روا</p><p>با تو یاد هیچ کس نبود روا</p><p>این قدر ارشاد تو بخشیده‌ای</p><p>تا بدین بس عیب ما پوشیده‌ای</p><p>قطرهٔ دانش که بخشیدی ز پیش</p><p>متصل گردان به دریاهای خویش</p><p>قطرهٔ علمست اندر جان من</p><p>وارهانش از هوا وز خاک تن</p><p>پیش از آن کین خاکها خسفش کنند</p><p>پیش از آن کین بادها نشفش کنند</p><p>گر چه چون نشفش کند تو قادری</p><p>کش ازیشان وا ستانی وا خری</p><p>قطره‌ای کو در هوا شد یا که ریخت</p><p>از خزینهٔ قدرت تو کی گریخت</p><p>گر در آید در عدم یا صد عدم</p><p>چون بخوانیش او کند از سر قدم</p><p>صد هزاران ضد ضد را می‌کشد</p><p>بازشان حکم تو بیرون می‌کشد</p><p>از عدمها سوی هستی هر زمان</p><p>هست یا رب کاروان در کاروان</p><p>خاصه هر شب جمله افکار و عقول</p><p>نیست گردد غرق در بحر نغول</p><p>باز وقت صبح آن اللهیان</p><p>بر زنند از بحر سر چون ماهیان</p><p>در خزان آن صد هزاران شاخ و برگ</p><p>از هزیمت رفته در دریای مرگ</p><p>زاغ پوشیده سیه چون نوحه‌گر</p><p>در گلستان نوحه کرده بر خضر</p><p>باز فرمان آید از سالار ده</p><p>مر عدم را کانچ خوردی باز ده</p><p>آنچ خوردی وا ده ای مرگ سیاه</p><p>از نبات و دارو و برگ و گیاه</p><p>ای برادر عقل یکدم با خود آر</p><p>دم بدم در تو خزانست و بهار</p><p>باغ دل را سبز و تر و تازه بین</p><p>پر ز غنچه و ورد و سرو و یاسمین</p><p>ز انبهی برگ پنهان گشته شاخ</p><p>ز انبهی گل نهان صحرا و کاخ</p><p>این سخنهایی که از عقل کلست</p><p>بوی آن گلزار و سرو و سنبلست</p><p>بوی گل دیدی که آنجا گل نبود</p><p>جوش مل دیدی که آنجا مل نبود</p><p>بو قلاووزست و رهبر مر ترا</p><p>می‌برد تا خلد و کوثر مر ترا</p><p>بو دوای چشم باشد نورساز</p><p>شد ز بویی دیدهٔ یعقوب باز</p><p>بوی بد مر دیده را تاری کند</p><p>بوی یوسف دیده را یاری کند</p><p>تو که یوسف نیستی یعقوب باش</p><p>همچو او با گریه و آشوب باش</p><p>بشنو این پند از حکیم غزنوی</p><p>تا بیابی در تن کهنه نوی</p><p>ناز را رویی بباید همچو ورد</p><p>چون نداری گرد بدخویی مگرد</p><p>زشت باشد روی نازیبا و ناز</p><p>سخت باشد چشم نابینا و درد</p><p>پیش یوسف نازش و خوبی مکن</p><p>جز نیاز و آه یعقوبی مکن</p><p>معنی مردن ز طوطی بد نیاز</p><p>در نیاز و فقر خود را مرده ساز</p><p>تا دم عیسی ترا زنده کند</p><p>همچو خویشت خوب و فرخنده کند</p><p>از بهاران کی شود سرسبز سنگ</p><p>خاک شو تا گل نمایی رنگ رنگ</p><p>سالها تو سنگ بودی دل‌خراش</p><p>آزمون را یک زمانی خاک باش</p><h2><a id="poem-7989" href="https://ganjoor.net/moulavi/masnavi/daftar1/sh97">بخش ۹۷ - داستان پیر چنگی کی در عهد عمر رضی الله عنه از بهر خدا روز بی‌نوایی چنگ زد میان گورستان</a></h2>
<p>آن شنیدستی که در عهد عمر</p><p>بود چنگی مطربی با کر و فر</p><p>بلبل از آواز او بی‌خود شدی</p><p>یک طرب ز آواز خوبش صد شدی</p><p>مجلس و مجمع دمش آراستی</p><p>وز نوای او قیامت خاستی</p><p>همچو اسرافیل کآوازش بفن</p><p>مردگان را جان در آرد در بدن</p><p>یار سایل بود اسرافیل را</p><p>کز سماعش پر برستی فیل را</p><p>سازد اسرافیل روزی ناله را</p><p>جان دهد پوسیدهٔ صدساله را</p><p>انبیا را در درون هم نغمه‌هاست</p><p>طالبان را زان حیات بی‌بهاست</p><p>نشنود آن نغمه‌ها را گوش حس</p><p>کز ستمها گوش حس باشد نجس</p><p>نشنود نغمهٔ پری را آدمی</p><p>کو بود ز اسرار پریان اعجمی</p><p>گر چه هم نغمهٔ پری زین عالمست</p><p>نغمهٔ دل برتر از هر دو دمست</p><p>که پری و آدمی زندانیند</p><p>هر دو در زندان این نادانیند</p><p>معشر الجن سورهٔ رحمان بخوان</p><p>تستطیعوا تنفذوا را باز دان</p><p>نغمه‌های اندرون اولیا</p><p>اولا گوید که ای اجزای لا</p><p>هین ز لای نفی سرها بر زنید</p><p>این خیال و وهم یکسو افکنید</p><p>ای همه پوسیده در کون و فساد</p><p>جان باقیتان نرویید و نزاد</p><p>گر بگویم شمه‌ای زان نغمه‌ها</p><p>جانها سر بر زنند از دخمه‌ها</p><p>گوش را نزدیک کن کان دور نیست</p><p>لیک نقل آن به تو دستور نیست</p><p>هین که اسرافیل وقتند اولیا</p><p>مرده را زیشان حیاتست و نما</p><p>جان هر یک مرده‌ای از گور تن</p><p>بر جهد ز آوازشان اندر کفن</p><p>گوید این آواز ز آواها جداست</p><p>زنده کردن کار آواز خداست</p><p>ما بمردیم و بکلی کاستیم</p><p>بانگ حق آمد همه بر خاستیم</p><p>بانگ حق اندر حجاب و بی حجاب</p><p>آن دهد کو داد مریم را ز جیب</p><p>ای فناتان نیست کرده زیر پوست</p><p>باز گردید از عدم ز آواز دوست</p><p>مطلق آن آواز خود از شه بود</p><p>گرچه از حلقوم عبدالله بود</p><p>گفته او را من زبان و چشم تو</p><p>من حواس و من رضا و خشم تو</p><p>رو که بی یسمع و بی یبصر توی</p><p>سر توی چه جای صاحب‌سر توی</p><p>چون شدی من کان لله از وله</p><p>من ترا باشم که کان الله له</p><p>گه توی گویم ترا گاهی منم</p><p>هر چه گویم آفتاب روشنم</p><p>هر کجا تابم ز مشکات دمی</p><p>حل شد آنجا مشکلات عالمی</p><p>ظلمتی را کآفتابش بر نداشت</p><p>از دم ما گردد آن ظلمت چو چاشت</p><p>آدمی را او بخویش اسما نمود</p><p>دیگران را ز آدم اسما می‌گشود</p><p>خواه ز آدم گیر نورش خواه ازو</p><p>خواه از خم گیر می خواه از کدو</p><p>کین کدو با خنب پیوستست سخت</p><p>نی چو تو شاد آن کدوی نیکبخت</p><p>گفت طوبی من رآنی مصطفی</p><p>والذی یبصر لمن وجهی رای</p><p>چون چراغی نور شمعی را کشید</p><p>هر که دید آن را یقین آن شمع دید</p><p>همچنین تا صد چراغ ار نقل شد</p><p>دیدن آخر لقای اصل شد</p><p>خواه از نور پسین بستان تو آن</p><p>هیچ فرقی نیست خواه از شمع جان</p><p>خواه بین نور از چراغ آخرین</p><p>خواه بین نورش ز شمع غابرین</p><h2><a id="poem-7990" href="https://ganjoor.net/moulavi/masnavi/daftar1/sh98">بخش ۹۸ - در بیان این حدیث کی ان لربکم فی ایام دهرکم نفحات الا فتعر ضوا لها</a></h2>
<p>گفت پیغامبر که نفحتهای حق</p><p>اندرین ایام می‌آرد سبق</p><p>گوش و هش دارید این اوقات را</p><p>در ربایید این چنین نفحات را</p><p>نفحه آمد مر شما را دید و رفت</p><p>هر که را می‌خواست جان بخشید و رفت</p><p>نفحهٔ دیگر رسید آگاه باش</p><p>تا ازین هم وانمانی خواجه‌تاش</p><p>جان آتش یافت زو آتش کشی</p><p>جان مرده یافت از وی جنبشی</p><p>جان ناری یافت از وی انطفا</p><p>مرده پوشید از بقای او قبا</p><p>تازگی و جنبش طوبیست این</p><p>همچو جنبشهای حیوان نیست این</p><p>گر در افتد در زمین و آسمان</p><p>زهره‌هاشان آب گردد در زمان</p><p>خود ز بیم این دم بی‌منتها</p><p>باز خوان فابین ان یحملنها</p><p>ورنه خود اشفقن منها چون بدی</p><p>گرنه از بیمش دل که خون شدی</p><p>دوش دیگر لون این می‌داد دست</p><p>لقمهٔ چندی درآمد ره ببست</p><p>بهر لقمه گشته لقمانی گرو</p><p>وقت لقمانست ای لقمه برو</p><p>از هوای لقمهٔ این خارخار</p><p>از کف لقمان همی جویید خار</p><p>در کف او خار و سایه‌ش نیز نیست</p><p>لیکتان از حرص آن تمییز نیست</p><p>خار دان آن را که خرما دیده‌ای</p><p>زانک بس نان کور و بس نادیده‌ای</p><p>جان لقمان که گلستان خداست</p><p>پای جانش خستهٔ خاری چراست</p><p>اشتر آمد این وجود خارخوار</p><p>مصطفی‌زادی برین اشتر سوار</p><p>اشترا تنگ گلی بر پشت تست</p><p>کز نسیمش در تو صد گلزار رست</p><p>میل تو سوی مغیلانست و ریگ</p><p>تا چه گل چینی ز خار مردریگ</p><p>ای بگشته زین طلب از کو بکو</p><p>چند گویی کین گلستان کو و کو</p><p>پیش از آن کین خار پا بیرون کنی</p><p>چشم تاریکست جولان چون کنی</p><p>آدمی کو می‌نگنجد در جهان</p><p>در سر خاری همی گردد نهان</p><p>مصطفی آمد که سازد همدمی</p><p>کلمینی یا حمیرا کلمی</p><p>ای حمیرا اندر آتش نه تو نعل</p><p>تا ز نعل تو شود این کوه لعل</p><p>این حمیرا لفظ تانیشست و جان</p><p>نام تانیثش نهند این تازیان</p><p>لیک از تانیث جان را باک نیست</p><p>روح را با مرد و زن اشراک نیست</p><p>از مؤنث وز مذکر برترست</p><p>این نی آن جانست کز خشک و ترست</p><p>این نه آن جانست کافزاید ز نان</p><p>یا گهی باشد چنین گاهی چنان</p><p>خوش کننده‌ست و خوش و عین خوشی</p><p>بی خوشی نبود خوشی ای مرتشی</p><p>چون تو شیرین از شکر باشی بود</p><p>کان شکر گاهی ز تو غایب شود</p><p>چون شکر گردی ز تاثیر وفا</p><p>پس شکر کی از شکر باشد جدا</p><p>عاشق از خود چون غذا یابد رحیق</p><p>عقل آنجا گم شود گم ای رفیق</p><p>عقل جزوی عشق را منکر بود</p><p>گرچه بنماید که صاحب‌سر بود</p><p>زیرک و داناست اما نیست نیست</p><p>تا فرشته لا نشد آهرمنیست</p><p>او بقول و فعل یار ما بود</p><p>چون بحکم حال آیی لا بود</p><p>لا بود چون او نشد از هست نیست</p><p>چونک طوعا لا نشد کرها بسیست</p><p>جان کمالست و ندای او کمال</p><p>مصطفی گویان ارحنا یا بلال</p><p>ای بلال افراز بانگ سلسلت</p><p>زان دمی کاندر دمیدم در دلت</p><p>زان دمی کادم از آن مدهوش گشت</p><p>هوش اهل آسمان بیهوش گشت</p><p>مصطفی بی‌خویش شد زان خوب صوت</p><p>شد نمازش از شب تعریس فوت</p><p>سر از آن خواب مبارک بر نداشت</p><p>تا نماز صبحدم آمد بچاشت</p><p>در شب تعریس پیش آن عروس</p><p>یافت جان پاک ایشان دستبوس</p><p>عشق و جان هر دو نهانند و ستیر</p><p>گر عروسش خوانده‌ام عیبی مگیر</p><p>از ملولی یار خامش کردمی</p><p>گر همو مهلت بدادی یکدمی</p><p>لیک می‌گوید بگو هین عیب نیست</p><p>جز تقاضای قضای غیب نیست</p><p>عیب باشد کو نبیند جز که عیب</p><p>عیب کی بیند روان پاک غیب</p><p>عیب شد نسبت به مخلوق جهول</p><p>نی به نسبت با خداوند قبول</p><p>کفر هم نسبت به خالق حکمتست</p><p>چون به ما نسبت کنی کفر آفتست</p><p>ور یکی عیبی بود با صد حیات</p><p>بر مثال چوب باشد در نبات</p><p>در ترازو هر دو را یکسان کشند</p><p>زانک آن هر دو چو جسم و جان خوشند</p><p>پس بزرگان این نگفتند از گزاف</p><p>جسم پاکان عین جان افتاد صاف</p><p>گفتشان و نفسشان و نقششان</p><p>جمله جان مطلق آمد بی نشان</p><p>جان دشمن‌دارشان جسمست صرف</p><p>چون زیاد از نرد او اسمست صرف</p><p>آن به خاک اندر شد و کل خاک شد</p><p>وین نمک اندر شد و کل پاک شد</p><p>آن نمک کز وی محمد املحست</p><p>زان حدیث با نمک او افصحست</p><p>این نمک باقیست از میراث او</p><p>با توند آن وارثان او بجو</p><p>پیش تو شسته ترا خود پیش کو</p><p>پیش هستت جان پیش‌اندیش کو</p><p>گر تو خود را پیش و پس داری گمان</p><p>بستهٔ جسمی و محرومی ز جان</p><p>زیر و بالا پیش و پس وصف تنست</p><p>بی‌جهتها ذات جان روشنست</p><p>برگشا از نور پاک شه نظر</p><p>تا نپنداری تو چون کوته‌نظر</p><p>که همینی در غم و شادی و بس</p><p>ای عدم کو مر عدم را پیش و پس</p><p>روز بارانست می‌رو تا به شب</p><p>نه ازین باران از آن باران رب</p>
</body></html>