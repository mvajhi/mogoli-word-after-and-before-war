<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>رباعیات - بخش ۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-31209" href="https://ganjoor.net/moulavi/shams/robaeesh/sh1751">رباعی شمارهٔ ۱۷۵۱</a></h2>
<p>ای گل تو ز لطف گلستان می‌خندی</p><p>یا از دم عشق بلبلان می‌خندی</p><p>یا در رخ معشوق نهان می‌خندی</p><p>چیزیت بدو ماند از آن می‌خندی</p><h2><a id="poem-31210" href="https://ganjoor.net/moulavi/shams/robaeesh/sh1752">رباعی شمارهٔ ۱۷۵۲</a></h2>
<p>ای کمتر مهمانیت آب گرمی</p><p>کز لذت آن مست شود بی‌شرمی</p><p>ای خالق گردون به خودم مهمان کن</p><p>گردون به کجا برد به آب گرمی</p><h2><a id="poem-31211" href="https://ganjoor.net/moulavi/shams/robaeesh/sh1753">رباعی شمارهٔ ۱۷۵۳</a></h2>
<p>ای گوی زنخ زلف چو چوگان داری</p><p>ابروی کمان و تیر مژگان داری</p><p>خورشید جبین و چهرهٔ همچون ماه</p><p>می گون لبی و چشم چو مستان داری</p><h2><a id="poem-31212" href="https://ganjoor.net/moulavi/shams/robaeesh/sh1754">رباعی شمارهٔ ۱۷۵۴</a></h2>
<p>ای ماه اگرچه روشن و پرنوری</p><p>از روشنی روی بت من دوری</p><p>وی نرگس اگرچه تازه و مخموری</p><p>رو چشم بتم ندیده‌ای معذوری</p><h2><a id="poem-31213" href="https://ganjoor.net/moulavi/shams/robaeesh/sh1755">رباعی شمارهٔ ۱۷۵۵</a></h2>
<p>ای ماه برآمدی و تابان گشتی</p><p>گرد فلک خویش خرامان گشتی</p><p>چون دانستی برابر جان گشتی</p><p>ناگاه فروشدی پنهان گشتی</p><h2><a id="poem-31214" href="https://ganjoor.net/moulavi/shams/robaeesh/sh1756">رباعی شمارهٔ ۱۷۵۶</a></h2>
<p>ای موسی ما به طور سینا رفتی</p><p>وز ظاهر ما و باطن ما رفتی</p><p>تو سرد نگشته‌ای از آن گرمیها</p><p>چون سرد شوی که سوی گرما رفتی</p><h2><a id="poem-31215" href="https://ganjoor.net/moulavi/shams/robaeesh/sh1757">رباعی شمارهٔ ۱۷۵۷</a></h2>
<p>این شاخ شکوفه بارگیرد روزی</p><p>وین باز طلب شکار گیرد روزی</p><p>می‌آید و میرود خیالش بر تو</p><p>تا چند رود قرار گیرد روزی</p><h2><a id="poem-31216" href="https://ganjoor.net/moulavi/shams/robaeesh/sh1758">رباعی شمارهٔ ۱۷۵۸</a></h2>
<p>ای نرگس بی‌چشم و دهن حیرانی</p><p>در روی عروسان چمن حیرانی</p><p>نی در غلطم تو با عروسان چمن</p><p>ز اندیشهٔ پوشیدهٔ من حیرانی</p><h2><a id="poem-31217" href="https://ganjoor.net/moulavi/shams/robaeesh/sh1759">رباعی شمارهٔ ۱۷۵۹</a></h2>
<p>ای نسخهٔ نامهٔ الهی که توئی</p><p>وی آینهٔ جمال شاهی که توئی</p><p>بیرون ز تو نیست هرچه در عالم هست</p><p>در خود بطلب هر آنچه خواهی که توئی</p><h2><a id="poem-31218" href="https://ganjoor.net/moulavi/shams/robaeesh/sh1760">رباعی شمارهٔ ۱۷۶۰</a></h2>
<p>این عرصه که عرض آن ندارد طولی</p><p>بگذار عمارتش بهر مجهولی</p><p>پولیست جهان که قیمتش نیست جوی</p><p>یا هست رباطی که نیرزد پولی</p><h2><a id="poem-31219" href="https://ganjoor.net/moulavi/shams/robaeesh/sh1761">رباعی شمارهٔ ۱۷۶۱</a></h2>
<p>ای نفس عجب که با دلم همنفسی</p><p>من بندهٔ آن صبح که خندان برسی</p><p>ای در دل شب چو روز آخر چه کسی</p><p>هم شحنه و دزد و خواجه و هم عسسی</p><h2><a id="poem-31220" href="https://ganjoor.net/moulavi/shams/robaeesh/sh1762">رباعی شمارهٔ ۱۷۶۲</a></h2>
<p>ای نور دل و دیده و جانم چونی</p><p>وی آرزوی هر دو جهانم چونی</p><p>من بی‌لب لعل تو چنانم که مپرس</p><p>تو بی‌رخ زرد من ندانم چونی</p><h2><a id="poem-31221" href="https://ganjoor.net/moulavi/shams/robaeesh/sh1763">رباعی شمارهٔ ۱۷۶۳</a></h2>
<p>ای هیزم تو خشک نگردد روزی</p><p>تا تو فتد ز آتش دلسوزی</p><p>تا خرقهٔ تن دری تو بی‌دل سوزی</p><p>عشق آموزی ز جان عشق آموزی</p><h2><a id="poem-31222" href="https://ganjoor.net/moulavi/shams/robaeesh/sh1764">رباعی شمارهٔ ۱۷۶۴</a></h2>
<p>ای یار گرفتهٔ شراب آمیزی</p><p>برخیزد رستخیز چون برخیزی</p><p>می‌ریز شراب را که خوش می‌ریزی</p><p>چون خویش چنین شدی چرا بگریزی</p><h2><a id="poem-31223" href="https://ganjoor.net/moulavi/shams/robaeesh/sh1765">رباعی شمارهٔ ۱۷۶۵</a></h2>
<p>امروز بیا که سخت آراسته‌ای</p><p>گوئی ز میان حسن برخاسته‌ای</p><p>بر چرخ برآی ماه را گوش بمال</p><p>در باغ درآ که سرو پیراسته‌ای</p><h2><a id="poem-31224" href="https://ganjoor.net/moulavi/shams/robaeesh/sh1766">رباعی شمارهٔ ۱۷۶۶</a></h2>
<p>امروز ندانم بچه دست آمده‌ای</p><p>کز اول بامداد مست آمده‌ای</p><p>گر خون دلم خوری ز دستت ندهم</p><p>زیرا که به خون دل به دست آمده‌ای</p><h2><a id="poem-31225" href="https://ganjoor.net/moulavi/shams/robaeesh/sh1767">رباعی شمارهٔ ۱۷۶۷</a></h2>
<p>ای آنکه به جز شادی و جز نور نه‌ای</p><p>چون نعره زنم که از برم دور نه‌ای</p><p>هرچند نمک‌های جهان از لب تست</p><p>لیکن چکنم چو اندر این شور نه‌ای</p><h2><a id="poem-31226" href="https://ganjoor.net/moulavi/shams/robaeesh/sh1768">رباعی شمارهٔ ۱۷۶۸</a></h2>
<p>ای آنکه به لطف دلستان همه‌ای</p><p>در باغ طرب سرو روان همه‌ای</p><p>در ظاهر و باطن تو چون مینگرم</p><p>کس را نی ای نگار و آن همه‌ای</p><h2><a id="poem-31227" href="https://ganjoor.net/moulavi/shams/robaeesh/sh1769">رباعی شمارهٔ ۱۷۶۹</a></h2>
<p>ای آنکه تو بر فلک وطن داشته‌ای</p><p>خود را ز جهان پاک پنداشته‌ای</p><p>بر خاک تو نقش خویش بنگاشته‌ای</p><p>وان چیز که اصل تست بگذاشته‌ای</p><h2><a id="poem-31228" href="https://ganjoor.net/moulavi/shams/robaeesh/sh1770">رباعی شمارهٔ ۱۷۷۰</a></h2>
<p>ای آنکه تو جان بنده را جان شده‌ای</p><p>در ظلمت کفر شمع ایمان شده‌ای</p><p>اندر دل من ترانه‌گویان شده‌ای</p><p>واندر سر من چو باده رقصان شده‌ای</p><h2><a id="poem-31229" href="https://ganjoor.net/moulavi/shams/robaeesh/sh1771">رباعی شمارهٔ ۱۷۷۱</a></h2>
<p>ای آنکه حریف بازی ما بده‌ای</p><p>این مجلس جانست چرا تن زده‌ای</p><p>چون سوسن و سرو از غم آزاد بدی</p><p>بنده غم از آن شدی که خواجه شده‌ای</p><h2><a id="poem-31230" href="https://ganjoor.net/moulavi/shams/robaeesh/sh1772">رباعی شمارهٔ ۱۷۷۲</a></h2>
<p>ای آنکه رخت چو آتش افروخته‌ای</p><p>تا کی سوزی که صد رهم سوخته‌ای</p><p>گوئی به رخم چشم بردوخته‌ای</p><p>نی نی، تو مرا چنین نیاموخته‌ای</p><h2><a id="poem-31231" href="https://ganjoor.net/moulavi/shams/robaeesh/sh1773">رباعی شمارهٔ ۱۷۷۳</a></h2>
<p>ای آنکه مرا به لطف بنواخته‌ای</p><p>در دفع کنون بهانه‌ای ساخته‌ای</p><p>گر با همگان عشق چنین باخته‌ای</p><p>پس قیمت هیچ دوست نشناخته‌ای</p><h2><a id="poem-31232" href="https://ganjoor.net/moulavi/shams/robaeesh/sh1774">رباعی شمارهٔ ۱۷۷۴</a></h2>
<p>ای خورشیدی که چهره افروخته‌ای</p><p>از پرتو آن کمال آموخته‌ای</p><p>از جملهٔ اختران که افروخته‌ای</p><p>تو بیشتری که بیشتر سوخته‌ای</p><h2><a id="poem-31233" href="https://ganjoor.net/moulavi/shams/robaeesh/sh1775">رباعی شمارهٔ ۱۷۷۵</a></h2>
<p>ای دوست که دل ز دوست برداشته‌ای</p><p>نیکوست که دل ز دوست برداشته‌ای</p><p>دشمن چو شنیده می‌نگنجد از شوق</p><p>در پوست که دل ز دوست برداشته‌ای</p><h2><a id="poem-31234" href="https://ganjoor.net/moulavi/shams/robaeesh/sh1776">رباعی شمارهٔ ۱۷۷۶</a></h2>
<p>ای عشرت نیست گشته هستک شده‌ای</p><p>وی عابد پیر بت‌پرستک شده‌ای</p><p>غم نیست اگرچه تنگ‌دستک شده‌ای</p><p>از کوزهٔ سر فراخ مستک شده‌ای</p><h2><a id="poem-31235" href="https://ganjoor.net/moulavi/shams/robaeesh/sh1777">رباعی شمارهٔ ۱۷۷۷</a></h2>
<p>این نیست ره وصل که پنداشته‌ای</p><p>این نیست جهان جان که بگذاشته‌ای</p><p>آن چشمه که خضر خورد از او آب حیات</p><p>اندر ره تست لیکن انباشته‌ای</p><h2><a id="poem-31236" href="https://ganjoor.net/moulavi/shams/robaeesh/sh1778">رباعی شمارهٔ ۱۷۷۸</a></h2>
<p>با بی‌خبران اگر نشستی بردی</p><p>با هشیاران اگر نشستی مردی</p><p>رو صومعه ساز همچو زر در کوره</p><p>از کوره اگر برون شدی افسردی</p><h2><a id="poem-31237" href="https://ganjoor.net/moulavi/shams/robaeesh/sh1779">رباعی شمارهٔ ۱۷۷۹</a></h2>
<p>با خندهٔ بر بسته چرا خرسندی</p><p>چون گل باید که بی‌تکلف خندی</p><p>فرقست میان عشق کز جان خیزد</p><p>یا آنچه به ریسمانش برخود بندی</p><h2><a id="poem-31238" href="https://ganjoor.net/moulavi/shams/robaeesh/sh1780">رباعی شمارهٔ ۱۷۸۰</a></h2>
<p>با دل گفتم که ای دل از نادانی</p><p>محروم ز خدمت شده‌ای میدانی</p><p>دل گفت مرا سخن غلط میرانی</p><p>من لازم خدمتم تو سرگردانی</p><h2><a id="poem-31239" href="https://ganjoor.net/moulavi/shams/robaeesh/sh1781">رباعی شمارهٔ ۱۷۸۱</a></h2>
<p>بازآی که تا به خود نیازم بینی</p><p>بیداری شبهای درازم بینی</p><p>نی نی غلطم که خود فراق تو مرا</p><p>کی زنده رها کند که بازم بینی</p><h2><a id="poem-31240" href="https://ganjoor.net/moulavi/shams/robaeesh/sh1782">رباعی شمارهٔ ۱۷۸۲</a></h2>
<p>با زهره و با ماه اگر انبازی</p><p>رو خانه ز ماه ساز اگر میسازی</p><p>بامی که به یک لگد فرو خواهد شد</p><p>آن به که لگد زنی فرو اندازی</p><h2><a id="poem-31241" href="https://ganjoor.net/moulavi/shams/robaeesh/sh1783">رباعی شمارهٔ ۱۷۸۳</a></h2>
<p>با صورت دین صورت زردشت کشی</p><p>چون خر نخوری نبات و بر پشت کشی</p><p>گر آینه زشتی ترا بنماید</p><p>دیوانه شوی بر آینه مشت کشی</p><h2><a id="poem-31242" href="https://ganjoor.net/moulavi/shams/robaeesh/sh1784">رباعی شمارهٔ ۱۷۸۴</a></h2>
<p>با قلاشان چو رد نهادی پائی</p><p>در عشق چو پخت جان تو سودائی</p><p>رنجه مشو و به هیچ جائی مگریز</p><p>میدان که از این سپس نگنجی جائی</p><h2><a id="poem-31243" href="https://ganjoor.net/moulavi/shams/robaeesh/sh1785">رباعی شمارهٔ ۱۷۸۵</a></h2>
<p>بالا شجری لب شکر و دل حجری</p><p>زنجیر سری، سیم‌بری رشک پری</p><p>چون برگذری درنگری دل ببری</p><p>چشمت مرساد سخت زیبا صوری</p><h2><a id="poem-31244" href="https://ganjoor.net/moulavi/shams/robaeesh/sh1786">رباعی شمارهٔ ۱۷۸۶</a></h2>
<p>تو می‌خندی بهانه‌ای یافته‌ای</p><p>در خانهٔ خود دام و دغل باخته‌ای</p><p>ای چشم فراز کرده چون مظلومان</p><p>در حیله و مکر موی بشکافته‌ای</p><h2><a id="poem-31245" href="https://ganjoor.net/moulavi/shams/robaeesh/sh1787">رباعی شمارهٔ ۱۷۸۷</a></h2>
<p>جانم ز طرب چون شکر انباشته‌ای</p><p>چون برگ گل اندر شکرم داشته‌ای</p><p>امروز مرا خنده فرو می‌گیرد</p><p>تا در دهنم چه خنده‌ها کاشته‌ای</p><h2><a id="poem-31246" href="https://ganjoor.net/moulavi/shams/robaeesh/sh1788">رباعی شمارهٔ ۱۷۸۸</a></h2>
<p>خوش خوش صنما تازه رخان آمده‌ای</p><p>خندان بدو لب لعل گزان آمده‌ای</p><p>آن روز دلم ز سینه بردی بس نیست</p><p>کامروز دگر به قصد جان آمده‌ای</p><h2><a id="poem-31247" href="https://ganjoor.net/moulavi/shams/robaeesh/sh1789">رباعی شمارهٔ ۱۷۸۹</a></h2>
<p>در باغ درآب با گل اگر خار نه‌ای</p><p>پیش آر موافقت گر اغیار نه‌ای</p><p>چون زهر مدار روی اگر مار نه‌ای</p><p>این نقش بخوان چو نقش دیوار نه‌ای</p><h2><a id="poem-31248" href="https://ganjoor.net/moulavi/shams/robaeesh/sh1790">رباعی شمارهٔ ۱۷۹۰</a></h2>
<p>گر آب دهی نهال خود کاشته‌ای</p><p>ور پست کنی مرا تو برداشته‌ای</p><p>خاکی بودم به زیر پاهای خسان</p><p>همچون فلکم مها تو افراشته‌ای</p><h2><a id="poem-31249" href="https://ganjoor.net/moulavi/shams/robaeesh/sh1791">رباعی شمارهٔ ۱۷۹۱</a></h2>
<p>گر با همه‌ای چو بی منی بی‌همه‌ای</p><p>ور بی‌همه‌ای چو با منی با همه‌ای</p><p>در بند همه مباش، تو خود همه باش</p><p>آن دم داری که سخره‌ای دمدمه‌ای</p><h2><a id="poem-31250" href="https://ganjoor.net/moulavi/shams/robaeesh/sh1792">رباعی شمارهٔ ۱۷۹۲</a></h2>
<p>لطفی که مرا شبانه اندوخته‌ای</p><p>امروز چو زلف خود پس انداخته‌ای</p><p>چشم توز می مست و من از چشم تو مست</p><p>زان مست بدین مست نپرداخته‌ای</p><h2><a id="poem-31251" href="https://ganjoor.net/moulavi/shams/robaeesh/sh1793">رباعی شمارهٔ ۱۷۹۳</a></h2>
<p>با من ترش است روی یار قدری</p><p>شیرین‌تر از این ترش ندیدم شکری</p><p>بیزار شود شکر ز شیرینی خویش</p><p>گر زان شکر ترش بیابد خبری</p><h2><a id="poem-31252" href="https://ganjoor.net/moulavi/shams/robaeesh/sh1794">رباعی شمارهٔ ۱۷۹۴</a></h2>
<p>با نااهلان اگر چو جانی باشی</p><p>ما را چه زیان تو در زیانی باشی</p><p>گیرم که تو معشوق جهانی باشی</p><p>آری باشی، ولی زمانی باشی</p><h2><a id="poem-31253" href="https://ganjoor.net/moulavi/shams/robaeesh/sh1795">رباعی شمارهٔ ۱۷۹۵</a></h2>
<p>با یار به گلزار شدم رهگذری</p><p>بر گل نظری فکندم از بی‌خبری</p><p>دلدار به من گفت که شرمت بادا</p><p>رخسار من اینجا و تو بر گل نگری</p><h2><a id="poem-31254" href="https://ganjoor.net/moulavi/shams/robaeesh/sh1796">رباعی شمارهٔ ۱۷۹۶</a></h2>
<p>بد می‌کنی و نیک طمع می‌داری</p><p>هم بد باشد سزای بدکرداری</p><p>با اینکه خداوند کریم و است و رحیم</p><p>گندم ندهد بار چو جو می‌کاری</p><h2><a id="poem-31255" href="https://ganjoor.net/moulavi/shams/robaeesh/sh1797">رباعی شمارهٔ ۱۷۹۷</a></h2>
<p>پران باشی چو در صف یارانی</p><p>پری باشی سقط چو بی ایشانی</p><p>تا پرانی تو حاکمی بر سر آن</p><p>چون پر گشتی ز باد سرگردانی</p><h2><a id="poem-31256" href="https://ganjoor.net/moulavi/shams/robaeesh/sh1798">رباعی شمارهٔ ۱۷۹۸</a></h2>
<p>برخیز و به نزد آن نکونام درآی</p><p>در صحبت آن یار دلارام درآی</p><p>زین دام برون جه و در آن دام درآی</p><p>از در اگرت براند از بام درآی</p><h2><a id="poem-31257" href="https://ganjoor.net/moulavi/shams/robaeesh/sh1799">رباعی شمارهٔ ۱۷۹۹</a></h2>
<p>بر ظلمت شب خیمهٔ مهتاب زدی</p><p>می‌خفت خرد بر رخ او آب زدی</p><p>دادی همه را به وعده خواب خرگوشی</p><p>وز تیغ فراق گردن خواب زدی</p><h2><a id="poem-31258" href="https://ganjoor.net/moulavi/shams/robaeesh/sh1800">رباعی شمارهٔ ۱۸۰۰</a></h2>
<p>بر کار گذشته بین که حسرت نخوری</p><p>صوفی باشی و نام ماضی نبری</p><p>ابن‌الوقتی، جوانی و وقت بری</p><p>تا فوت نگردد این دم ما حضری</p><h2><a id="poem-31259" href="https://ganjoor.net/moulavi/shams/robaeesh/sh1801">رباعی شمارهٔ ۱۸۰۱</a></h2>
<p>بر گلشن یارم گذرت بایستی</p><p>بر چهرهٔ او یک نظرت بایستی</p><p>در بی‌خبری گوی ز میدان بردی</p><p>از بی‌خبریها خبرت بایستی</p><h2><a id="poem-31260" href="https://ganjoor.net/moulavi/shams/robaeesh/sh1802">رباعی شمارهٔ ۱۸۰۲</a></h2>
<p>بنمای به من رخت بکن مردمی</p><p>تا لاف زنم که دیده‌ام خرمی</p><p>ای جان جهان از تو چه باشد کمی</p><p>کز دیدن تو شاد شود آدمی</p><h2><a id="poem-31261" href="https://ganjoor.net/moulavi/shams/robaeesh/sh1803">رباعی شمارهٔ ۱۸۰۳</a></h2>
<p>بوئی ز تو و گل معطر نی نی</p><p>با دیدنت آفتاب و اختر نی نی</p><p>گوئی که شب است سوی روزن بنگر</p><p>گر تو بروی شب است دیگر نی نی</p><h2><a id="poem-31262" href="https://ganjoor.net/moulavi/shams/robaeesh/sh1804">رباعی شمارهٔ ۱۸۰۴</a></h2>
<p>بی‌آتش عشق تو تو نخوردم آبی</p><p>بی‌نقش خیال تو ندیدم آبی</p><p>در آب تو کوست چون شراب نابی</p><p>می‌نالم و می‌گردم چون دولابی</p><h2><a id="poem-31263" href="https://ganjoor.net/moulavi/shams/robaeesh/sh1805">رباعی شمارهٔ ۱۸۰۵</a></h2>
<p>بیچاره دلا که آینهٔ هر اثری</p><p>گر سر کشی از صفات با دردسری</p><p>ای آینه‌ای که قابل خیر وشری</p><p>زان عکس ترا چه غم که تو بیخبری</p><h2><a id="poem-31264" href="https://ganjoor.net/moulavi/shams/robaeesh/sh1806">رباعی شمارهٔ ۱۸۰۶</a></h2>
<p>بی‌جهد به عالم معانی نرسی</p><p>زنده به حیات جاودانی نرسی</p><p>تا همچو خلیل آتش اندر نشوی</p><p>چون خضر به آب زندگانی نرسی</p><h2><a id="poem-31265" href="https://ganjoor.net/moulavi/shams/robaeesh/sh1807">رباعی شمارهٔ ۱۸۰۷</a></h2>
<p>بیخود باشی هزار رحمت بینی</p><p>با خود باشی هزار زحمت بینی</p><p>همچون فرعون ریش را شانه مکن</p><p>گر شانه کنی سزای سبلت بینی</p><h2><a id="poem-31266" href="https://ganjoor.net/moulavi/shams/robaeesh/sh1808">رباعی شمارهٔ ۱۸۰۸</a></h2>
<p>بیرون نگری صورت انسان بینی</p><p>خلقی عجب از روم و خراسان بینی</p><p>فرمود که ارجعی رجوع آن باشد</p><p>بنگر به درون که به جز انسان بینی</p><h2><a id="poem-31267" href="https://ganjoor.net/moulavi/shams/robaeesh/sh1809">رباعی شمارهٔ ۱۸۰۹</a></h2>
<p>پیش آی خیال او که شوری داری</p><p>بر دیدهٔ من نشین که نوری داری</p><p>در طالع خود ز زهره سوری داری</p><p>در سینه چو داود زبوری داری</p><h2><a id="poem-31268" href="https://ganjoor.net/moulavi/shams/robaeesh/sh1810">رباعی شمارهٔ ۱۸۱۰</a></h2>
<p>بی‌نام و نشان چون دل و جانم کردی</p><p>بی‌کیف طرب دست زنانم کردی</p><p>گفتم به کجا روم که جان را جانیست</p><p>بی‌جا و روان همچو روانم کردی</p><h2><a id="poem-31269" href="https://ganjoor.net/moulavi/shams/robaeesh/sh1811">رباعی شمارهٔ ۱۸۱۱</a></h2>
<p>پیوسته مها عزم سفر می‌داری</p><p>چون چرخ مرا زیر و زبر می‌داری</p><p>شیری و منم شکار در پنجهٔ تو</p><p>دل خوردئی و قصد جگر می‌داری</p><h2><a id="poem-31270" href="https://ganjoor.net/moulavi/shams/robaeesh/sh1812">رباعی شمارهٔ ۱۸۱۲</a></h2>
<p>تا چند ز جان مستمند اندیشی</p><p>تا کی ز جهان پرگزند اندیشی</p><p>آنچه از تو ستد همین کالبد است</p><p>یک مزبله گو مباش چند اندیشی</p><h2><a id="poem-31271" href="https://ganjoor.net/moulavi/shams/robaeesh/sh1813">رباعی شمارهٔ ۱۸۱۳</a></h2>
<p>تا خاک قدوم هر مقدم نشوی</p><p>سالار سپاه نفس و آدم نشوی</p><p>تا از من و مای خود مسلم نشوی</p><p>با این ملکان محروم و همدم نشوی</p><h2><a id="poem-31272" href="https://ganjoor.net/moulavi/shams/robaeesh/sh1814">رباعی شمارهٔ ۱۸۱۴</a></h2>
<p>تا درد نیابی تو به درمان نرسی</p><p>تا جان ندهی به وصل جانان نرسی</p><p>تا همچو خلیل اندر آتش نروی</p><p>چون خضر به سرچشمهٔ حیوان نرسی</p><h2><a id="poem-31273" href="https://ganjoor.net/moulavi/shams/robaeesh/sh1815">رباعی شمارهٔ ۱۸۱۵</a></h2>
<p>تا در طلب گوهر کانی کانی</p><p>تا در هوس لقمهٔ نانی نانی</p><p>این نکتهٔ رمز اگر بدانی دانی</p><p>هر چیز که در جستن آنی آنی</p><h2><a id="poem-31274" href="https://ganjoor.net/moulavi/shams/robaeesh/sh1816">رباعی شمارهٔ ۱۸۱۶</a></h2>
<p>تا عشق آن روی پریزاد شوی</p><p>وانگه هردم چو خاک برباد شوی</p><p>دانم که در آتشی و بگذاشتمت</p><p>باشد که در این واقعه استاد شوی</p><h2><a id="poem-31275" href="https://ganjoor.net/moulavi/shams/robaeesh/sh1817">رباعی شمارهٔ ۱۸۱۷</a></h2>
<p>تا هشیاری به طعم مستی نرسی</p><p>تا تن ندهی به جان پرستی نرسی</p><p>تا در غم عشق دوست چون آتش و آب</p><p>از خود نشوی نیست به هستی نرسی</p><h2><a id="poem-31276" href="https://ganjoor.net/moulavi/shams/robaeesh/sh1818">رباعی شمارهٔ ۱۸۱۸</a></h2>
<p>تقصیر نکرد عشق در خماری</p><p>تقصیر مکن تو ساقی از دلداری</p><p>از خود گله کن اگر خماری داری</p><p>تا خشت به آسیا بری خاک آری</p><h2><a id="poem-31277" href="https://ganjoor.net/moulavi/shams/robaeesh/sh1819">رباعی شمارهٔ ۱۸۱۹</a></h2>
<p>تو آب نی خاک نی تو دگری</p><p>بیرون ز جهان آب و گل در سفری</p><p>قالب جویست و جان در او آب حیات</p><p>آنجا که توئی از این دو هم بی‌خبری</p><h2><a id="poem-31278" href="https://ganjoor.net/moulavi/shams/robaeesh/sh1820">رباعی شمارهٔ ۱۸۲۰</a></h2>
<p>توبه کردم ز شور و بی‌خویشتنی</p><p>عشقت بشنید از من به این ممتحنی</p><p>از هیزم توبهٔ من آتش بفروخت</p><p>می‌سوخت مرا که توبه دیگر نکنی</p><h2><a id="poem-31279" href="https://ganjoor.net/moulavi/shams/robaeesh/sh1821">رباعی شمارهٔ ۱۸۲۱</a></h2>
<p>تو دوش چه خواب دیده‌ای می‌دانی</p><p>نی دانش آن نیست بدین آسانی</p><p>در دست و تن تو کاله پنهان کرده است</p><p>ای شحنه چراش زو نمی‌رنجانی</p><h2><a id="poem-31280" href="https://ganjoor.net/moulavi/shams/robaeesh/sh1822">رباعی شمارهٔ ۱۸۲۲</a></h2>
<p>تو سیر شدی من نشدم زین مستی</p><p>من نیست شدم تو آنچه هستی هستی</p><p>تا آب ز نا و آسیا می‌ریزد</p><p>می‌گردد سنگ و می‌زخد در پستی</p><h2><a id="poem-31281" href="https://ganjoor.net/moulavi/shams/robaeesh/sh1823">رباعی شمارهٔ ۱۸۲۳</a></h2>
<p>جانا ز تو بیزار شوم نی نی نی</p><p>با جز تو دگر یار شوم نی نی نی</p><p>در باغ وصالت چو همه گل بینم</p><p>سرگشته بهر خار شوم نی نی نی</p><h2><a id="poem-31282" href="https://ganjoor.net/moulavi/shams/robaeesh/sh1824">رباعی شمارهٔ ۱۸۲۴</a></h2>
<p>جان بگریزد اگر ز جان بگریزی</p><p>وز دل بگریزم ار از آن بگریزی</p><p>تو تیری و ما همچو کمانیم هنوز</p><p>تیری چه عجب گر ز کمان بگریزی</p><h2><a id="poem-31283" href="https://ganjoor.net/moulavi/shams/robaeesh/sh1825">رباعی شمارهٔ ۱۸۲۵</a></h2>
<p>جان در ره ما بباز اگر مرد دلی</p><p>ورنی سر خویش گیر کز ما بحلی</p><p>این ملک کسی نیافت از تنگ دلی</p><p>حق می‌طلبی و مانده در آب و گلی</p><h2><a id="poem-31284" href="https://ganjoor.net/moulavi/shams/robaeesh/sh1826">رباعی شمارهٔ ۱۸۲۶</a></h2>
<p>جان دید ز جانان ازل دمسازی</p><p>می‌خواهد کز من ببرد هنبازی</p><p>این بازیها که جان برون آورده است</p><p>ما را به خود تمام بازی بازی</p><h2><a id="poem-31285" href="https://ganjoor.net/moulavi/shams/robaeesh/sh1827">رباعی شمارهٔ ۱۸۲۷</a></h2>
<p>جان روز چو مار است به شب چون ماهی</p><p>بنگر که تو با کدام جان همراهی</p><p>گه با هاروت ساحر اندر چاهی</p><p>گه در دل زهره پاسبان ماهی</p><h2><a id="poem-31286" href="https://ganjoor.net/moulavi/shams/robaeesh/sh1828">رباعی شمارهٔ ۱۸۲۸</a></h2>
<p>جانم دارد ز عشق جان‌افزائی</p><p>از سوداها لطیفتر سودائی</p><p>وز شهر تنم چو لولیان آواره است</p><p>هر روز به منزلی و هر شب جائی</p><h2><a id="poem-31287" href="https://ganjoor.net/moulavi/shams/robaeesh/sh1829">رباعی شمارهٔ ۱۸۲۹</a></h2>
<p>چشمان خمار و روی رخشان داری</p><p>کان گوهر و لعل بدخشان داری</p><p>گیرم که چو غنچه خنده پنهان داری</p><p>گل را ز جمال خود تو خندان داری</p><h2><a id="poem-31288" href="https://ganjoor.net/moulavi/shams/robaeesh/sh1830">رباعی شمارهٔ ۱۸۳۰</a></h2>
<p>چشم تو بهر غمزه بسوزد مستی</p><p>گر دلبندی هزار خون کردستی</p><p>از پای درآمد دل و دل پای نداشت</p><p>از دست کسی که او ندارد رستی</p><h2><a id="poem-31289" href="https://ganjoor.net/moulavi/shams/robaeesh/sh1831">رباعی شمارهٔ ۱۸۳۱</a></h2>
<p>چشم مستت ز عادت خماری</p><p>افغان که نهاد رسم تنها خواری</p><p>چون می مددیست ای بخیلیت چراست</p><p>می می نخوری و شیره می‌افشاری</p><h2><a id="poem-31290" href="https://ganjoor.net/moulavi/shams/robaeesh/sh1832">رباعی شمارهٔ ۱۸۳۲</a></h2>
<p>چندان گفتی که از بیان بگذشتی</p><p>چندان گشتی بگرد آن کان گشتی</p><p>کشتی سخن در آب چندان راندی</p><p>نی تخته بماند نی تو و نی کشتی</p><h2><a id="poem-31291" href="https://ganjoor.net/moulavi/shams/robaeesh/sh1833">رباعی شمارهٔ ۱۸۳۳</a></h2>
<p>چون جمله خطا کنم صوابم تو بسی</p><p>مقصود از این عمر خرابم تو بسی</p><p>من میدانم که چون بخواهم رفتن</p><p>پرسند چه کرده‌ای جوابم تو بسی</p><h2><a id="poem-31292" href="https://ganjoor.net/moulavi/shams/robaeesh/sh1834">رباعی شمارهٔ ۱۸۳۴</a></h2>
<p>چون خار بکاری رخ گل می‌خاری</p><p>تا گل ناری بر ندهد گلناری</p><p>فعل تو چو تخم و این جهان طاهون است</p><p>تا خشت بر آسیا بری خاک آری</p><h2><a id="poem-31293" href="https://ganjoor.net/moulavi/shams/robaeesh/sh1835">رباعی شمارهٔ ۱۸۳۵</a></h2>
<p>چون ساز کند عدم حیات افزائی</p><p>گیری ز عدم لقمه و خوش می‌خائی</p><p>در می‌رسدت طبق طبق حلواها</p><p>آنجا نه دکان پدید و نه حلوائی</p><h2><a id="poem-31294" href="https://ganjoor.net/moulavi/shams/robaeesh/sh1836">رباعی شمارهٔ ۱۸۳۶</a></h2>
<p>چونست به درد دیگران درمانی</p><p>چون نوبت درد ما رسد درمانی</p><p>من صبر کنم تا ز همه وامانی</p><p>آئی بر ما چو حلقه بر درمانی</p><h2><a id="poem-31295" href="https://ganjoor.net/moulavi/shams/robaeesh/sh1837">رباعی شمارهٔ ۱۸۳۷</a></h2>
<p>چون شب بر من زنان و گویان آئی</p><p>در نیم شبی صبح طرب بنمائی</p><p>زلف شب را گره گره بگشائی</p><p>چشمت مرسا که سخت بی‌همتائی</p><h2><a id="poem-31296" href="https://ganjoor.net/moulavi/shams/robaeesh/sh1838">رباعی شمارهٔ ۱۸۳۸</a></h2>
<p>چون کار مسافران دینم کردی</p><p>حمال امانت یقینم کردی</p><p>گفتم که ضعیفم و گرانست این بار</p><p>زورم دادی و آهنینم کردی</p><h2><a id="poem-31297" href="https://ganjoor.net/moulavi/shams/robaeesh/sh1839">رباعی شمارهٔ ۱۸۳۹</a></h2>
<p>چون مست شوی قرابه بر پای زنی</p><p>با دشمن جان خویشتن رای زنی</p><p>هم باده خوری مها هم نای زنی</p><p>این طمع مکن که هر دو یک جای زنی</p><h2><a id="poem-31298" href="https://ganjoor.net/moulavi/shams/robaeesh/sh1840">رباعی شمارهٔ ۱۸۴۰</a></h2>
<p>چون ممکن آن نیست اینکه از بر ما برهی</p><p>یا حیله کنی ز حیلهٔ ما بجهی</p><p>یا بازخری تو خویش و مالی بدهی</p><p>آن به که دگر سر نکشی سر بنهی</p><h2><a id="poem-31299" href="https://ganjoor.net/moulavi/shams/robaeesh/sh1841">رباعی شمارهٔ ۱۸۴۱</a></h2>
<p>چونی ای آنکه از جمال فردی</p><p>صدبار ز چو نیم برون آوردی</p><p>چون دانستم ترا و چونت دیدم</p><p>بی‌دانش و بینشم به کلی ویران بردی</p><h2><a id="poem-31300" href="https://ganjoor.net/moulavi/shams/robaeesh/sh1842">رباعی شمارهٔ ۱۸۴۲</a></h2>
<p>چون نیشکر است این نیت ای نائی</p><p>شیرین نشود خسرو ما گر نائی</p><p>هر صبحدم آدم که هر صبحدمی</p><p>از عالم پیر بردمد برنائی</p><h2><a id="poem-31301" href="https://ganjoor.net/moulavi/shams/robaeesh/sh1843">رباعی شمارهٔ ۱۸۴۳</a></h2>
<p>حاشا که به ماه گویمت میمانی</p><p>یا چون قد تو سرو بود بستانی</p><p>مه را لب لعل شکرافشان ز کجاست</p><p>در سرو کجاست جنبش روحانی</p><h2><a id="poem-31302" href="https://ganjoor.net/moulavi/shams/robaeesh/sh1844">رباعی شمارهٔ ۱۸۴۴</a></h2>
<p>حیف است که پیش کر زنی طنبوری</p><p>یا یوسف همخانه کنی با کوری</p><p>یا قند نهی در دو لب رنجوری</p><p>یا جفت شود مخنثی با حوری</p><h2><a id="poem-31303" href="https://ganjoor.net/moulavi/shams/robaeesh/sh1845">رباعی شمارهٔ ۱۸۴۵</a></h2>
<p>خواهی که حیات جاودانه بینی</p><p>وز فقر نشانهٔ عیانی بینی</p><p>اندر ره فقر بد مرو تا نرود</p><p>مردانه درآ که زندگانی بینی</p><h2><a id="poem-31304" href="https://ganjoor.net/moulavi/shams/robaeesh/sh1846">رباعی شمارهٔ ۱۸۴۶</a></h2>
<p>خواهی که در این زمانه فردی گردی</p><p>یا در ره دین صاحب دردی گردی</p><p>این را به جز از صحبت مردان مطلب</p><p>مردی گردی چو گرد مردی گردی</p><h2><a id="poem-31305" href="https://ganjoor.net/moulavi/shams/robaeesh/sh1847">رباعی شمارهٔ ۱۸۴۷</a></h2>
<p>خود را چو دمی ز یار محرم یابی</p><p>در عمر نصیب خویش آن دم یابی</p><p>زنهار که ضایع نکنی آن دم را</p><p>زیرا که دگر چنان دمی کم‌یابی</p><h2><a id="poem-31306" href="https://ganjoor.net/moulavi/shams/robaeesh/sh1848">رباعی شمارهٔ ۱۸۴۸</a></h2>
<p>خود هیچ بسوی ما نگاهی نکنی</p><p>گیرم که گناهست گناهی نکنی</p><p>دل در گل رخسار تو می‌نالد زار</p><p>بر آینهٔ دلم تو آهی نکنی</p><h2><a id="poem-31307" href="https://ganjoor.net/moulavi/shams/robaeesh/sh1849">رباعی شمارهٔ ۱۸۴۹</a></h2>
<p>خوش باش که خوش نهاد باشد صوفی</p><p>از باطن خویش شاد باشد صوفی</p><p>صوفی صاف است غم بر او ننشیند</p><p>کیخسرو و کیقباد باشد صوفی</p><h2><a id="poem-31308" href="https://ganjoor.net/moulavi/shams/robaeesh/sh1850">رباعی شمارهٔ ۱۸۵۰</a></h2>
<p>خوش می‌سازی مرا و خوش می‌سوزی</p><p>خوش پرده همی دری و خوش می‌دوزی</p><p>آموختیم جوانی اندر پیری</p><p>از بخت جوان صلای پیرآموزی</p><h2><a id="poem-31309" href="https://ganjoor.net/moulavi/shams/robaeesh/sh1851">رباعی شمارهٔ ۱۸۵۱</a></h2>
<p>خیری بنمودی و ولیکن شری</p><p>نرمی و خبیث همچو مار نری</p><p>صدری و بزرگی و زرت هست ولیک</p><p>انصاف بده که سخت مادر غری</p><h2><a id="poem-31310" href="https://ganjoor.net/moulavi/shams/robaeesh/sh1852">رباعی شمارهٔ ۱۸۵۲</a></h2>
<p>در بادیهٔ عشق تو کردم سفری</p><p>تا بو که بیایم ز وصالت خبری</p><p>در هر منزل که می‌نهادم قدمی</p><p>افکنده تنی دیدم و افتاده سری</p><h2><a id="poem-31311" href="https://ganjoor.net/moulavi/shams/robaeesh/sh1853">رباعی شمارهٔ ۱۸۵۳</a></h2>
<p>در بی‌خبری خبر نبودی چه بدی</p><p>و اندیشهٔ خیر و شر نبودی چه بدی</p><p>ای هوش تو و گوش من و حلقهٔ در</p><p>گر حلقهٔ سیم و زر نبودی چه بدی</p><h2><a id="poem-31312" href="https://ganjoor.net/moulavi/shams/robaeesh/sh1854">رباعی شمارهٔ ۱۸۵۴</a></h2>
<p>در چشم منست این زمان ناز کسی</p><p>در گوش منست این دم آواز کسی</p><p>در سینه منم حریف و انباز کسی</p><p>سرمستم کی نهان کنم راز کسی</p><h2><a id="poem-31313" href="https://ganjoor.net/moulavi/shams/robaeesh/sh1855">رباعی شمارهٔ ۱۸۵۵</a></h2>
<p>در چشم منی و گرنه بینا کیمی</p><p>در مغز منی و گرنه شیدا کیمی</p><p>آنجا که نمی‌دانم آنجای کجاست</p><p>گر عشق تو نیستی من آنجا کیمی</p><h2><a id="poem-31314" href="https://ganjoor.net/moulavi/shams/robaeesh/sh1856">رباعی شمارهٔ ۱۸۵۶</a></h2>
<p>در خاک اگر رفت تن بیجانی</p><p>جان بر فلک افرازد و شاذروانی</p><p>در خاک بنفشه‌ای بپایید و برست</p><p>چون برندهد سرو چنان بستانی</p><h2><a id="poem-31315" href="https://ganjoor.net/moulavi/shams/robaeesh/sh1857">رباعی شمارهٔ ۱۸۵۷</a></h2>
<p>در دست اجل چو درنهم من پائی</p><p>در کتم عدم در افکنم غوغائی</p><p>حیران گردد عدم که هرگز جائی</p><p>در هر دو جهان نیست چنین شیدائی</p><h2><a id="poem-31316" href="https://ganjoor.net/moulavi/shams/robaeesh/sh1858">رباعی شمارهٔ ۱۸۵۸</a></h2>
<p>در دل نگذشت کز دلم بگذاری</p><p>یا رخت فتاده در گلم بگذاری</p><p>بسیار زدم لاف تو با دشمن و دوست</p><p>ای وای به من گر خجلم بگذاری</p><h2><a id="poem-31317" href="https://ganjoor.net/moulavi/shams/robaeesh/sh1859">رباعی شمارهٔ ۱۸۵۹</a></h2>
<p>در دل نگذارمت که افگار شوی</p><p>در دیده ندارمت که بس خار شوی</p><p>در جان کنمت جای نه در دیده و دل</p><p>تا در نفس بازپسین یار شوی</p><h2><a id="poem-31318" href="https://ganjoor.net/moulavi/shams/robaeesh/sh1860">رباعی شمارهٔ ۱۸۶۰</a></h2>
<p>در روزه چو از طبع دمی پاک شوی</p><p>اندر پی پاکان تو بر افلاک شوی</p><p>از سوزش روزه نور گردی چون شمع</p><p>وز ظلمت لقمه لقمهٔ خاک شوی</p><h2><a id="poem-31319" href="https://ganjoor.net/moulavi/shams/robaeesh/sh1861">رباعی شمارهٔ ۱۸۶۱</a></h2>
<p>در زهد اگر موسی و هارون آئی</p><p>وانگاه چو جبرئیل بیرون آئی</p><p>از صورت زهد خود چه مقصود ترا</p><p>در سیرت اگر یزید و قارون آئی</p><h2><a id="poem-31320" href="https://ganjoor.net/moulavi/shams/robaeesh/sh1862">رباعی شمارهٔ ۱۸۶۲</a></h2>
<p>در زیر غزل‌ها و نفیر و زاری</p><p>دردیست مرا ز چهره‌های ناری</p><p>هرچند که رسم دلبریهاش خوشست</p><p>کو آن خوشی‌ئیکه او کند دلداری</p><h2><a id="poem-31321" href="https://ganjoor.net/moulavi/shams/robaeesh/sh1863">رباعی شمارهٔ ۱۸۶۳</a></h2>
<p>در عالم حسن اینت سلطان که توئی</p><p>در خطهٔ لطف شهره برهان که توئی</p><p>در قالب عاشقان بی‌جان گشته</p><p>انصاف بدادیم زهی جان که توئی</p><h2><a id="poem-31322" href="https://ganjoor.net/moulavi/shams/robaeesh/sh1864">رباعی شمارهٔ ۱۸۶۴</a></h2>
<p>در عشق تو خون دیده بارید بسی</p><p>جان در تن من ز غم بنالید بسی</p><p>آگاه نی ز حالم ای جان جهان</p><p>چرخم به بهانه تو مالید بسی</p><h2><a id="poem-31323" href="https://ganjoor.net/moulavi/shams/robaeesh/sh1865">رباعی شمارهٔ ۱۸۶۵</a></h2>
<p>در عشق تو خون دیده بارید بسی</p><p>جان در تن من ز غم بنالید بسی</p><p>آگاه نی ز حالم ای جان جهان</p><p>چرخم به بهانه تو مالید بسی</p><h2><a id="poem-31324" href="https://ganjoor.net/moulavi/shams/robaeesh/sh1866">رباعی شمارهٔ ۱۸۶۶</a></h2>
<p>در عشق موافقت بود چون جانی</p><p>در مذهب هر ظریف معنی دانی</p><p>از سی و دو دندان چو یکی گشت دراز</p><p>بی‌دندان شد از چنان دندانی</p><h2><a id="poem-31325" href="https://ganjoor.net/moulavi/shams/robaeesh/sh1867">رباعی شمارهٔ ۱۸۶۷</a></h2>
<p>در عشق هر آن که برگزیند چیزی</p><p>از نفس هوس بر او نشیند چیزی</p><p>عشق آینه است هرکه در وی بیند</p><p>جز ذات و صفات خود نبیند چیزی</p><h2><a id="poem-31326" href="https://ganjoor.net/moulavi/shams/robaeesh/sh1868">رباعی شمارهٔ ۱۸۶۸</a></h2>
<p>درویشان را عار بود محتشمی</p><p>واندر دلشان بار بود محتشمی</p><p>اندر ره دوست فقر مطلق خوشتر</p><p>کاندر ره او خوار بود محتشمی</p><h2><a id="poem-31327" href="https://ganjoor.net/moulavi/shams/robaeesh/sh1869">رباعی شمارهٔ ۱۸۶۹</a></h2>
<p>در هر دو جهان دلبر و یارم تو بسی</p><p>زیرا که به هر غمیم فریاد رسی</p><p>کس نیست به جز تو ایمه اندر دو جهان</p><p>جز آن که ببخشیش باکرام کسی</p><h2><a id="poem-31328" href="https://ganjoor.net/moulavi/shams/robaeesh/sh1870">رباعی شمارهٔ ۱۸۷۰</a></h2>
<p>دستار نهاده‌ای به مطرب ندهی</p><p>دستار بده تا ز تکبر برهی</p><p>خود را برهان از اینکه دستار نهی</p><p>دستار بده عوض ستان تاج شهی</p><h2><a id="poem-31329" href="https://ganjoor.net/moulavi/shams/robaeesh/sh1871">رباعی شمارهٔ ۱۸۷۱</a></h2>
<p>دل از می عشق مست می‌پنداری</p><p>جان شیفتهٔ الست می‌پنداری</p><p>تو نیستی و بلای تو در ره تو</p><p>آنست که خویش هست می‌پنداری</p><h2><a id="poem-31330" href="https://ganjoor.net/moulavi/shams/robaeesh/sh1872">رباعی شمارهٔ ۱۸۷۲</a></h2>
<p>دلدار به زیر لب بخواند چیزی</p><p>دیوانه شوی عقل نماند چیزی</p><p>یارب چه فسونست که او می‌خواند</p><p>کاندر دل سنگ می‌نشاند چیزی</p><h2><a id="poem-31331" href="https://ganjoor.net/moulavi/shams/robaeesh/sh1873">رباعی شمارهٔ ۱۸۷۳</a></h2>
<p>دلدار مرا گفت ز هر دلداری</p><p>گر بوسه خری بوسه ز من خر باری</p><p>گفتم که به زر گفت که زر را چکنم</p><p>گفتم که به جان گفت که آری آری</p><h2><a id="poem-31332" href="https://ganjoor.net/moulavi/shams/robaeesh/sh1874">رباعی شمارهٔ ۱۸۷۴</a></h2>
<p>دل گفت مرا بگو کرا می‌جوئی</p><p>بر گرد جهان خیره چرا می‌پوئی</p><p>گفتم که برو مرا همین خواهی گفت</p><p>سرگشته من از توام مرا می‌گوئی</p><h2><a id="poem-31333" href="https://ganjoor.net/moulavi/shams/robaeesh/sh1875">رباعی شمارهٔ ۱۸۷۵</a></h2>
<p>دل کیست همه کار و گیائیش توئی</p><p>نیک و بد و کفر و پارسائیش توئی</p><p>گفتم که برو مرا همین خواهی گفت</p><p>سرگشته من از توام مرا می‌گوئی</p><h2><a id="poem-31334" href="https://ganjoor.net/moulavi/shams/robaeesh/sh1876">رباعی شمارهٔ ۱۸۷۶</a></h2>
<p>دوش آمد آن خیال تو رهگذری</p><p>گفتم بر ما باش ز صاحب نظری</p><p>تا صبح دو چشم من بگفتش بتری</p><p>مهمان منی به آب چندانکه خوری</p><h2><a id="poem-31335" href="https://ganjoor.net/moulavi/shams/robaeesh/sh1877">رباعی شمارهٔ ۱۸۷۷</a></h2>
<p>دوش از سر عاشقی و از مشتاقی</p><p>می‌کردم التماس می از ساقی</p><p>چون جاه و جمال خویش بنمود به من</p><p>من نیست شدم بماند ساقی ساقی</p><h2><a id="poem-31336" href="https://ganjoor.net/moulavi/shams/robaeesh/sh1878">رباعی شمارهٔ ۱۸۷۸</a></h2>
<p>دوشینه مرا گذاشتی خوش خفتی</p><p>امشب به دغل به هر سویی می‌افتی</p><p>گفتم که مرا تا به قیامت جفتی</p><p>گو آن سخنی که وقت مستی گفتی</p><h2><a id="poem-31337" href="https://ganjoor.net/moulavi/shams/robaeesh/sh1879">رباعی شمارهٔ ۱۸۷۹</a></h2>
<p>دی بلبلکی لطیفکی خوش گوئی</p><p>می‌گفت ترانه‌ای کنار جوئی</p><p>کز لعل و زمرد و زر و زیره توان</p><p>برساخت گلی ولی ندارد بوئی</p><h2><a id="poem-31338" href="https://ganjoor.net/moulavi/shams/robaeesh/sh1880">رباعی شمارهٔ ۱۸۸۰</a></h2>
<p>دی بود چنان دولت و جان افروزی</p><p>و امروز چنین آتش عالم سوزی</p><p>افسوس که در دفتر ما دست خدا</p><p>آن را روزی نبشت این را روزی</p><h2><a id="poem-31339" href="https://ganjoor.net/moulavi/shams/robaeesh/sh1881">رباعی شمارهٔ ۱۸۸۱</a></h2>
<p>دیروز فسون سرد برخواند کسی</p><p>او سردتر از فسون خود بود بسی</p><p>بر مایدهٔ عشق مگس بسیار است</p><p>ای کم ز مگس کو برمد از مگسی</p><h2><a id="poem-31340" href="https://ganjoor.net/moulavi/shams/robaeesh/sh1882">رباعی شمارهٔ ۱۸۸۲</a></h2>
<p>دی عاقل و هشیار شدم در کاری</p><p>برهم زدم دوش مر مرا عیاری</p><p>دیدم که دل آن اوست من اغیارش</p><p>بیرون رفتم از آن میان من باری</p><h2><a id="poem-31341" href="https://ganjoor.net/moulavi/shams/robaeesh/sh1883">رباعی شمارهٔ ۱۸۸۳</a></h2>
<p>دی مست بدی دلا و چست و سفری</p><p>امروز چه خورده‌ای که از دی بتری</p><p>رقصان شده سر سبز مثال شجری</p><p>یا حاجب خورشید بسان سحری</p><h2><a id="poem-31342" href="https://ganjoor.net/moulavi/shams/robaeesh/sh1884">رباعی شمارهٔ ۱۸۸۴</a></h2>
<p>رفتم بر یار از سر سر دستی</p><p>گفتا ز درم برو که این دم مستی</p><p>گفتم بگشای در که من مست نیم</p><p>گفتا که برو چنانکه هستی هستی</p><h2><a id="poem-31343" href="https://ganjoor.net/moulavi/shams/robaeesh/sh1885">رباعی شمارهٔ ۱۸۸۵</a></h2>
<p>رفتم به طبیب گفتم ای بینائی</p><p>افتادهٔ عشق را چه می‌فرمایی</p><p>ترک صفت و محو وجودم فرمود</p><p>یعنی که ز هر چه هست بیرون آئی</p><h2><a id="poem-31344" href="https://ganjoor.net/moulavi/shams/robaeesh/sh1886">رباعی شمارهٔ ۱۸۸۶</a></h2>
<p>رقص آن نبود که هر زمان برخیزی</p><p>بی‌درد چو گرد از میان برخیزی</p><p>رقص آن باشد کز دو جهان برخیزی</p><p>دل پاره کنی ور سر جان برخیزی</p><h2><a id="poem-31345" href="https://ganjoor.net/moulavi/shams/robaeesh/sh1887">رباعی شمارهٔ ۱۸۸۷</a></h2>
<p>رو ای غم و اندیشه خطا می‌گوئی</p><p>از کان وفا چرا جفا می‌گوئی</p><p>هر کودک را گر از جفا ترسانند</p><p>من پیر شدم در این مرا می‌گوئی</p><h2><a id="poem-31346" href="https://ganjoor.net/moulavi/shams/robaeesh/sh1888">رباعی شمارهٔ ۱۸۸۸</a></h2>
<p>روزی به خرابات گذر می‌کردی</p><p>کژ کژ به کرشمه‌ای نظر می‌کردی</p><p>آنها که جهان زیر و زبر می‌کردند</p><p>چون کار جهان زیر و زبر می‌کردی</p><h2><a id="poem-31347" href="https://ganjoor.net/moulavi/shams/robaeesh/sh1889">رباعی شمارهٔ ۱۸۸۹</a></h2>
<p>زان ماه چهارده که بود اشراقی</p><p>گشتم زر ده دهی من از براقی</p><p>آن نیز ببرد از من تا هیچ شدم</p><p>ار ده ببرد چهار ماند باقی</p><h2><a id="poem-31348" href="https://ganjoor.net/moulavi/shams/robaeesh/sh1890">رباعی شمارهٔ ۱۸۹۰</a></h2>
<p>زاهد بودم ترانه گویم کردی</p><p>سر فتنهٔ بزم و باده‌جویم کردی</p><p>سجاده‌نشین با وقارم دیدی</p><p>بازیچهٔ کودکان کویم کردی</p><h2><a id="poem-31349" href="https://ganjoor.net/moulavi/shams/robaeesh/sh1891">رباعی شمارهٔ ۱۸۹۱</a></h2>
<p>زاهد که نبرد هیچ سود ای ساقی</p><p>آن زهد نبود می‌نمود ای ساقی</p><p>مردانه درآ مرو تو زود ای ساقی</p><p>کاندر ازل آنچه هست بود ای ساقی</p><h2><a id="poem-31350" href="https://ganjoor.net/moulavi/shams/robaeesh/sh1892">رباعی شمارهٔ ۱۸۹۲</a></h2>
<p>سرسبزتر از تو من ندیدم شجری</p><p>پرنورتر از تو من ندیدم قمری</p><p>شبخیزتر از تو من ندیدم سحری</p><p>پرذوق‌تر از تو من ندیدم شکری</p><h2><a id="poem-31351" href="https://ganjoor.net/moulavi/shams/robaeesh/sh1893">رباعی شمارهٔ ۱۸۹۳</a></h2>
<p>سرسبزی باغ و گلشن و شمشادی</p><p>رقاص کن دلی و اصل شادی</p><p>ای آنکه هزار مرده را جان دادی</p><p>شاگرد تو می‌شوم که بس استادی</p><h2><a id="poem-31352" href="https://ganjoor.net/moulavi/shams/robaeesh/sh1894">رباعی شمارهٔ ۱۸۹۴</a></h2>
<p>سرمستم و سرمستم و سرمست کسی</p><p>می خوردم و می خوردم و از دست کسی</p><p>همچون قدحم شکست وانگه پرکرد</p><p>آخر ز گزاف نیست اشکست کسی</p><h2><a id="poem-31353" href="https://ganjoor.net/moulavi/shams/robaeesh/sh1895">رباعی شمارهٔ ۱۸۹۵</a></h2>
<p>سوگند همی خورد پریر آن ساقی</p><p>می‌گفت به حق صحبت مشتاقی</p><p>گر باده دهم به شهری و آفاقی</p><p>عقلی نگذارم به جهان من باقی</p><h2><a id="poem-31354" href="https://ganjoor.net/moulavi/shams/robaeesh/sh1896">رباعی شمارهٔ ۱۸۹۶</a></h2>
<p>شادی شادی و ای حریفان شادی</p><p>زان سوسن آزاد هزار آزادی</p><p>می‌گفت که دادی عاشقی من دادم</p><p>آری دادی مها و دادی دادی</p><h2><a id="poem-31355" href="https://ganjoor.net/moulavi/shams/robaeesh/sh1897">رباعی شمارهٔ ۱۸۹۷</a></h2>
<p>شب رفت و دلت نگشت سیر، ای ایچی</p><p>دست تو اگر نگیرد آن مه هیچی</p><p>خفتند حریفان همه چاره‌ات اینست</p><p>کاندر می لعل و در سر خود پیچی</p><h2><a id="poem-31356" href="https://ganjoor.net/moulavi/shams/robaeesh/sh1898">رباعی شمارهٔ ۱۸۹۸</a></h2>
<p>شمشیر اگر گردن جان ببریدی</p><p>بل احیاء بربهم که شنیدی</p><p>روح یحیی اگر نه باقی بودی</p><p>در خون سر او سه ماه کی گردیدی</p><h2><a id="poem-31357" href="https://ganjoor.net/moulavi/shams/robaeesh/sh1899">رباعی شمارهٔ ۱۸۹۹</a></h2>
<p>شمعی است دل مراد افروختنی</p><p>چاکیست ز هجر دوست بردوختنی</p><p>ای بی‌خبر از ساختن و سوختنی</p><p>عشق آمدنی بود نه آموختنی</p><h2><a id="poem-31358" href="https://ganjoor.net/moulavi/shams/robaeesh/sh1900">رباعی شمارهٔ ۱۹۰۰</a></h2>
<p>صد روز دراز گر به هم پیوندی</p><p>جان را نشود از این فغان خرسندی</p><p>ای آن که به این حدیث ما می‌خندی</p><p>مجنون نشدی هنوز دانشمندی</p><h2><a id="poem-31359" href="https://ganjoor.net/moulavi/shams/robaeesh/sh1901">رباعی شمارهٔ ۱۹۰۱</a></h2>
<p>عاشق شوی ای دل و ز جان اندیشی</p><p>دزدی کنی و ز پاسبان اندیشی</p><p>دعوی محبت کنی ای بی‌معنی</p><p>وانگه ز زبان این و آن اندیشی</p><h2><a id="poem-31360" href="https://ganjoor.net/moulavi/shams/robaeesh/sh1902">رباعی شمارهٔ ۱۹۰۲</a></h2>
<p>عالم سبز است و هر طرف بستانی</p><p>از عکس جمال گل‌رخی خندانی</p><p>هر سو گهریست مشتعل از کانی</p><p>هر سو جانیست متصل با جانی</p><h2><a id="poem-31361" href="https://ganjoor.net/moulavi/shams/robaeesh/sh1903">رباعی شمارهٔ ۱۹۰۳</a></h2>
<p>عاینت حمامة تحاکی حالی</p><p>تبکی و تصیح فوق غصن عالی</p><p>او ناله همی‌کرد و منش می‌گفتم</p><p>می‌نال بر این پرده که خوش می‌نالی</p><h2><a id="poem-31362" href="https://ganjoor.net/moulavi/shams/robaeesh/sh1904">رباعی شمارهٔ ۱۹۰۴</a></h2>
<p>عشق آن نبود که هر زمان برخیزی</p><p>وز زیر دو پای خویش گردانگیزی</p><p>عشق آن باشد که چون درآئی به سماع</p><p>جان در بازی وز دو جهان برخیزی</p><h2><a id="poem-31363" href="https://ganjoor.net/moulavi/shams/robaeesh/sh1905">رباعی شمارهٔ ۱۹۰۵</a></h2>
<p>عشقت صنما چه دلبریها کردی</p><p>در کشتن بنده ساحریها کردی</p><p>بخشی همه عشقت به سمرقند دلم</p><p>آگاه نی چه کافریها کردی</p><h2><a id="poem-31364" href="https://ganjoor.net/moulavi/shams/robaeesh/sh1906">رباعی شمارهٔ ۱۹۰۶</a></h2>
<p>عید آمد و عید بس مبارک عیدی</p><p>گر گردون را دهان بدی خندیدی</p><p>این هست ولیک اگر ز من بشنیدی</p><p>افسوس که عید عید ما را دیدی</p><h2><a id="poem-31365" href="https://ganjoor.net/moulavi/shams/robaeesh/sh1907">رباعی شمارهٔ ۱۹۰۷</a></h2>
<p>عید آمد و هرکس قدری مقداری</p><p>آراسته خود را ز پی دیداری</p><p>ما را چو توئی عید بکن تیماری</p><p>ای خلعت گل فکنده بر هر خاری</p><h2><a id="poem-31366" href="https://ganjoor.net/moulavi/shams/robaeesh/sh1908">رباعی شمارهٔ ۱۹۰۸</a></h2>
<p>غم را دیدم گرفته جام دردی</p><p>گفتم که غما خبر بود رخ زردی</p><p>گفتا چکنم که شادیی آوردی</p><p>بازار مرا خراب و کاسد کردی</p><h2><a id="poem-31367" href="https://ganjoor.net/moulavi/shams/robaeesh/sh1909">رباعی شمارهٔ ۱۹۰۹</a></h2>
<p>غمهای مرا همه بناغم داری</p><p>واندر غم خود همچو بناغم داری</p><p>گویی که تراام و چرا غم داری</p><p>ترسم که نباشی و چراغم داری</p><h2><a id="poem-31368" href="https://ganjoor.net/moulavi/shams/robaeesh/sh1910">رباعی شمارهٔ ۱۹۱۰</a></h2>
<p>کافر نشدی حدیث ایمان چکنی</p><p>بی‌جان نشدی حدیث جانان چکنی</p><p>در عربدهٔ نفس رکیکی تو هنوز</p><p>بیهوده حدیث سر سلطان چکنی</p><h2><a id="poem-31369" href="https://ganjoor.net/moulavi/shams/robaeesh/sh1911">رباعی شمارهٔ ۱۹۱۱</a></h2>
<p>گاه از غم او دست ز جان می‌شوئی</p><p>گه قصهٔ آ، به درد دل می‌گوئی</p><p>سرگشته چرا گرد جهان می‌پوئی</p><p>کو از تو برون نیست کرا می‌جویی</p><h2><a id="poem-31370" href="https://ganjoor.net/moulavi/shams/robaeesh/sh1912">رباعی شمارهٔ ۱۹۱۲</a></h2>
<p>گر آنکه امین و محرم این رازی</p><p>در بازی بیدلان مکن طنازی</p><p>بازیست ولیک آتش راستیش</p><p>بس عاشق را که کشت بازی بازی</p><h2><a id="poem-31371" href="https://ganjoor.net/moulavi/shams/robaeesh/sh1913">رباعی شمارهٔ ۱۹۱۳</a></h2>
<p>گر بگریزی چو آهوان بگریزی</p><p>ور بستیزی چون آهنان بستیزی</p><p>زان شاخ گلی که ما درآویخته‌ایم</p><p>ای مرغک زیرک به دو پا آویزی</p><h2><a id="poem-31372" href="https://ganjoor.net/moulavi/shams/robaeesh/sh1914">رباعی شمارهٔ ۱۹۱۴</a></h2>
<p>گر تو نکنی سلام ما را در پی</p><p>چون جمله نشاطی و سلامی چون می</p><p>چوپان جهانی و امان جانها</p><p>دفع گرگی گر نکنی هی هی هی</p><h2><a id="poem-31373" href="https://ganjoor.net/moulavi/shams/robaeesh/sh1915">رباعی شمارهٔ ۱۹۱۵</a></h2>
<p>گر خار بدین دیدهٔ چون جوی زنی</p><p>ور تیر جفا بر دل چون موی زنی</p><p>من دست ز دامن تو کوته نکنم</p><p>گر همچو دفم هزار بر روی زنی</p><h2><a id="poem-31374" href="https://ganjoor.net/moulavi/shams/robaeesh/sh1916">رباعی شمارهٔ ۱۹۱۶</a></h2>
<p>گر خوب نیم خوب پرستم باری</p><p>ور باده نیم ز باده مستم باری</p><p>گر نیستم از اهل مناجات رواست</p><p>از اهل خرابات تو هستم باری</p><h2><a id="poem-31375" href="https://ganjoor.net/moulavi/shams/robaeesh/sh1917">رباعی شمارهٔ ۱۹۱۷</a></h2>
<p>گر داد کنی درخور خود داد کنی</p><p>بیچاره کسی را که تواش یاد کنی</p><p>گفتی تو که بسیار بیادت کردم</p><p>من میدانم که چون مرا یاد کنی</p><h2><a id="poem-31376" href="https://ganjoor.net/moulavi/shams/robaeesh/sh1918">رباعی شمارهٔ ۱۹۱۸</a></h2>
<p>گر درد دلم به نقش پیدا بودی</p><p>هر ذره ز غم سیاه سیما بودی</p><p>ور راه به سوی گوهر ما بودی</p><p>هر قطره ز جوش همچو دریا بودی</p><h2><a id="poem-31377" href="https://ganjoor.net/moulavi/shams/robaeesh/sh1919">رباعی شمارهٔ ۱۹۱۹</a></h2>
<p>گر سوزش سینه را به کس می‌داری</p><p>وز مهر ضمیر پر هوس می‌داری</p><p>باید که چو نالهٔ تو آرام دلست</p><p>آن ناله قرین هر نفس می‌داری</p><h2><a id="poem-31378" href="https://ganjoor.net/moulavi/shams/robaeesh/sh1920">رباعی شمارهٔ ۱۹۲۰</a></h2>
<p>گر صید خدا شوی ز غم رسته شوی</p><p>ور در صفت خویش روی بسته شوی</p><p>میدان که وجود تو حجاب ره تست</p><p>با خود منشین که هر زمان خسته شوی</p><h2><a id="poem-31379" href="https://ganjoor.net/moulavi/shams/robaeesh/sh1921">رباعی شمارهٔ ۱۹۲۱</a></h2>
<p>گر عاشق روی قیصر روم شوی</p><p>امید بود که حی قیوم شوی</p><p>از هجر مگو به پیش سلطان وصال</p><p>میترس کزین حدیث محروم شوی</p><h2><a id="poem-31380" href="https://ganjoor.net/moulavi/shams/robaeesh/sh1922">رباعی شمارهٔ ۱۹۲۲</a></h2>
<p>گر عاشق زار روی تو نیستمی</p><p>چندان به در سرای تو نه ایستمی</p><p>گفتی که مایست بردرم خیز برو</p><p>ای دوست اگر نه ایستمی نیستمی</p><h2><a id="poem-31381" href="https://ganjoor.net/moulavi/shams/robaeesh/sh1923">رباعی شمارهٔ ۱۹۲۳</a></h2>
<p>گر عقل به کوی دوست رهبر نبدی</p><p>روی عاشق چنین مزعفر نبدی</p><p>گر آنکه صدف را غم گوهر نبدی</p><p>بگشاده لب و عاشق و مضطر نبدی</p><h2><a id="poem-31382" href="https://ganjoor.net/moulavi/shams/robaeesh/sh1924">رباعی شمارهٔ ۱۹۲۴</a></h2>
<p>گر قدر کمال خویش بشناختمی</p><p>دامان خود از خاک بپرداختمی</p><p>خالی و سبک بر آسمان تاختمی</p><p>سر بر فلک نهم برافراختمی</p><h2><a id="poem-31383" href="https://ganjoor.net/moulavi/shams/robaeesh/sh1925">رباعی شمارهٔ ۱۹۲۵</a></h2>
<p>گر گفتن اسرار تو امکان بودی</p><p>پست و بالا همه گلستان بودی</p><p>گر غیرت نخوت نه در ایام بدی</p><p>هر فرعونی موسی عمران بودی</p><h2><a id="poem-31384" href="https://ganjoor.net/moulavi/shams/robaeesh/sh1926">رباعی شمارهٔ ۱۹۲۶</a></h2>
<p>گر مجلس انس را به کار آمدمی</p><p>هردم بدر تو بنده وار آمدمی</p><p>گر آفت تصدیع نبودی و ملال</p><p>هر روز برت هزار بار آمدمی</p><h2><a id="poem-31385" href="https://ganjoor.net/moulavi/shams/robaeesh/sh1927">رباعی شمارهٔ ۱۹۲۷</a></h2>
<p>گر من مستم ز روی بدکرداری</p><p>ای خواجه برو تو عاقل و هشیاری</p><p>تو غره به طاعتی و طاعت داری</p><p>این آن سر پل نیست که می‌پنداری</p><h2><a id="poem-31386" href="https://ganjoor.net/moulavi/shams/robaeesh/sh1928">رباعی شمارهٔ ۱۹۲۸</a></h2>
<p>گر نقل و کباب و بادهٔ ناب خوری</p><p>میدان که به خواب در، همی آب خوری</p><p>چون برخیزی ز خواب باشی تشنه</p><p>سودت ندهد آب که در خواب خوری</p><h2><a id="poem-31387" href="https://ganjoor.net/moulavi/shams/robaeesh/sh1929">رباعی شمارهٔ ۱۹۲۹</a></h2>
<p>گرنه حذر از غیرت مردان کنمی</p><p>آن کار که دوش گفته‌ام آن کنمی</p><p>ور رشک نبودی همه هشیاران را</p><p>بی‌خویش و خراب و مست و حیران کنمی</p><h2><a id="poem-31388" href="https://ganjoor.net/moulavi/shams/robaeesh/sh1930">رباعی شمارهٔ ۱۹۳۰</a></h2>
<p>گرنه کشش یار مرا یار بدی</p><p>با شاه و گدا مرا کجا کاربدی</p><p>گرنه کرم قدیم بسیار بدی</p><p>کی یوسف جان میان بازار بدی</p><h2><a id="poem-31389" href="https://ganjoor.net/moulavi/shams/robaeesh/sh1931">رباعی شمارهٔ ۱۹۳۱</a></h2>
<p>گر هیچ نشانه نیست اندر وادی</p><p>بسیار امیدهاست در نومیدی</p><p>ای دل مبر امید که در روضهٔ جان</p><p>خرما دهی، ار نیز درخت بیدی</p><h2><a id="poem-31390" href="https://ganjoor.net/moulavi/shams/robaeesh/sh1932">رباعی شمارهٔ ۱۹۳۲</a></h2>
<p>گر یک نفسی واقف اسرار شوی</p><p>جانبازی را به جان خریدار شوی</p><p>تا منست خود تو تا ابد تیره‌ستی</p><p>چون مست از او شوی تو هشیار شوی</p><h2><a id="poem-31391" href="https://ganjoor.net/moulavi/shams/robaeesh/sh1933">رباعی شمارهٔ ۱۹۳۳</a></h2>
<p>گر یک ورق از کتاب ما برخوانی</p><p>حیران ابد شوی زهی حیرانی</p><p>گر یک نفسی به درس دل بنشینی</p><p>استادان را به درس خود بنشانی</p><h2><a id="poem-31392" href="https://ganjoor.net/moulavi/shams/robaeesh/sh1934">رباعی شمارهٔ ۱۹۳۴</a></h2>
<p>گفتم به طبیب دارویی فرمایی</p><p>نبضم بگرفت از سر دانایی</p><p>گفتا که چه درد می‌کند بنمایی</p><p>بردم دستش سوی دل سودایی</p><h2><a id="poem-31393" href="https://ganjoor.net/moulavi/shams/robaeesh/sh1935">رباعی شمارهٔ ۱۹۳۵</a></h2>
<p>گفتم صنما مگر که جانان منی</p><p>اکنون که همی نظر کنم جان منی</p><p>مرتد گردم گر ز تو من برگردی</p><p>ای جان جهان تو کفر و ایمان منی</p><h2><a id="poem-31394" href="https://ganjoor.net/moulavi/shams/robaeesh/sh1936">رباعی شمارهٔ ۱۹۳۶</a></h2>
<p>گفتم صنمی شدی که جان را وطنی</p><p>گفتا که حدیث جان مکن گر ز منی</p><p>گفتم که به تیغ حجتم چند زنی</p><p>گفتا که هنوز عاشق خویشتنی</p><h2><a id="poem-31395" href="https://ganjoor.net/moulavi/shams/robaeesh/sh1937">رباعی شمارهٔ ۱۹۳۷</a></h2>
<p>گفتم که چونی مها خوشی محزونی</p><p>گفتا مه را کسی نپرسد چونی</p><p>چون باشد طلعت مه گردونی</p><p>تابان و لطیف و خوبی و موزونی</p><h2><a id="poem-31396" href="https://ganjoor.net/moulavi/shams/robaeesh/sh1938">رباعی شمارهٔ ۱۹۳۸</a></h2>
<p>گفتم که دلا تو در بلا افتادی</p><p>گفتا که خوشم تو به کجا افتادی</p><p>گفتم که دماغ را دوا باید، گفت</p><p>دیوانه توئی که در دوا افتادی</p><h2><a id="poem-31397" href="https://ganjoor.net/moulavi/shams/robaeesh/sh1939">رباعی شمارهٔ ۱۹۳۹</a></h2>
<p>گفتم که کدامست طریق هستی</p><p>دل گفت طریق هستی اندر پستی</p><p>پس گفتم دل چرا ز پستی برمد</p><p>گفتا زانرو که در درین دربستی</p><h2><a id="poem-31398" href="https://ganjoor.net/moulavi/shams/robaeesh/sh1940">رباعی شمارهٔ ۱۹۴۰</a></h2>
<p>گفتند که هست یار را شور وشری</p><p>گفتم که دوم بار بگو خوش خبری</p><p>گفتا ترش است روی خوبش قدری</p><p>گفتم که زهی تهمت کژ بر شکری</p><h2><a id="poem-31399" href="https://ganjoor.net/moulavi/shams/robaeesh/sh1941">رباعی شمارهٔ ۱۹۴۱</a></h2>
<p>گفتی که تو دیوانه و مجنون خوئی</p><p>دیوانه توئی که عقل از من جوئی</p><p>گفتی که چه بی‌شرم و چه آهن روئی</p><p>آئینه کند همیشه آهن روئی</p><h2><a id="poem-31400" href="https://ganjoor.net/moulavi/shams/robaeesh/sh1942">رباعی شمارهٔ ۱۹۴۲</a></h2>
<p>گوهر چه بود به بحر او جز سنگی</p><p>گردون چه بود بر در او سرهنگی</p><p>از دولت دوست هیچ چیزم کم نیست</p><p>جز صبر که از صبر ندارم رنگی</p><h2><a id="poem-31401" href="https://ganjoor.net/moulavi/shams/robaeesh/sh1943">رباعی شمارهٔ ۱۹۴۳</a></h2>
<p>گوئی که مگر به باغ رز رشته‌امی</p><p>یا بر رخ خویش زعفران کشته‌امی</p><p>آن وعده که کرده‌ای رها می‌نکند</p><p>ور نی خود را به رایگان کشته‌امی</p><h2><a id="poem-31402" href="https://ganjoor.net/moulavi/shams/robaeesh/sh1944">رباعی شمارهٔ ۱۹۴۴</a></h2>
<p>کی پست شود آنکه بلندش تو کنی</p><p>شادان بود آنجا که نژندش تو کنی</p><p>گردون سرافراشته صد بوسه زند</p><p>هر روز بر آن پای که بندش تو کنی</p><h2><a id="poem-31403" href="https://ganjoor.net/moulavi/shams/robaeesh/sh1945">رباعی شمارهٔ ۱۹۴۵</a></h2>
<p>کیوان گردی چو گرد مردان گردی</p><p>مردی گردی چو گرد مردان گردی</p><p>لعلی گردی چو گرد این کان گردی</p><p>جانی گردی چو گرد جانان گردی</p><h2><a id="poem-31404" href="https://ganjoor.net/moulavi/shams/robaeesh/sh1946">رباعی شمارهٔ ۱۹۴۶</a></h2>
<p>لب بر لب هر بوسه ربائی بنهی</p><p>نوبت چو به ما رسد بهائی بنهی</p><p>جرم را همه عفو کنی بی‌سببی</p><p>وین جرم مرا تو دست و پائی نهی</p><h2><a id="poem-31405" href="https://ganjoor.net/moulavi/shams/robaeesh/sh1947">رباعی شمارهٔ ۱۹۴۷</a></h2>
<p>مادام که در راه هوا و هوسی</p><p>از کعبهٔ وصل هردمی باز پسی</p><p>در بادیهٔ طلب چو جهدی بنمای</p><p>باشد که به کعبهٔ وصالش برسی</p><h2><a id="poem-31406" href="https://ganjoor.net/moulavi/shams/robaeesh/sh1948">رباعی شمارهٔ ۱۹۴۸</a></h2>
<p>ما را ز هوای خویش دف زن کردی</p><p>صد دریا را ز خویش کف زن کردی</p><p>آن وسوسه‌ای را که ز لاحول دمید</p><p>در کشتی ما دلبر وصف‌زن کردی</p><h2><a id="poem-31407" href="https://ganjoor.net/moulavi/shams/robaeesh/sh1949">رباعی شمارهٔ ۱۹۴۹</a></h2>
<p>مانندهٔ گل ز اصل خندان زادی</p><p>وز طالع و بخت خویش شادی شادی</p><p>سرسبز چو شاخ گل و آزاده چو سرو</p><p>سروی عجبی که از زمین آزادی</p><h2><a id="poem-31408" href="https://ganjoor.net/moulavi/shams/robaeesh/sh1950">رباعی شمارهٔ ۱۹۵۰</a></h2>
<p>ماه آمد پیش او که تو جان منی</p><p>گفتش که تو کمترین غلامان منی</p><p>هر چند بدان جمع تکبر می‌کرد</p><p>می‌داشت طمع که گویمش آن منی</p><h2><a id="poem-31409" href="https://ganjoor.net/moulavi/shams/robaeesh/sh1951">رباعی شمارهٔ ۱۹۵۱</a></h2>
<p>مائیم در این زمان زمین پیمائی</p><p>بگذاشته هر شهر به شهر آرائی</p><p>چون کشتی یاوه گشته در دریائی</p><p>هر روز به منزلی و هرشب جائی</p><h2><a id="poem-31410" href="https://ganjoor.net/moulavi/shams/robaeesh/sh1952">رباعی شمارهٔ ۱۹۵۲</a></h2>
<p>مائیم و هوای روی شاهنشاهی</p><p>در آب حیات عشق او چون ماهی</p><p>بیگاه شده است روز ما را صبح است</p><p>فریاد از این ولولهٔ بیگاهی</p><h2><a id="poem-31411" href="https://ganjoor.net/moulavi/shams/robaeesh/sh1953">رباعی شمارهٔ ۱۹۵۳</a></h2>
<p>مردی که فلک رخنه کند از دردی</p><p>مردی که خداش کاشکی ناوردی</p><p>غبن است و هزار غبن کاین خلق لقب</p><p>آن را مردی نهند و این را مردی</p><h2><a id="poem-31412" href="https://ganjoor.net/moulavi/shams/robaeesh/sh1954">رباعی شمارهٔ ۱۹۵۴</a></h2>
<p>مرغان ز قفس قفس ز مرغان خالی</p><p>تو مرغ کجائی که چنین خوشحالی</p><p>از نالهٔ تو بوی بقا می‌آید</p><p>می‌نال بر این پرده که خوش می‌نالی</p><h2><a id="poem-31413" href="https://ganjoor.net/moulavi/shams/robaeesh/sh1955">رباعی شمارهٔ ۱۹۵۵</a></h2>
<p>مست است خبر از تو و یا خود خبری</p><p>خیره است نظر در تو و با تو نظری</p><p>درهم شده خانهٔ دل از حور و پری</p><p>وز دیده تو از گو شککی می‌نگری</p><h2><a id="poem-31414" href="https://ganjoor.net/moulavi/shams/robaeesh/sh1956">رباعی شمارهٔ ۱۹۵۶</a></h2>
<p>من با تو چنین سوخته خرمن تا کی</p><p>وز ما تو چنین کشیده دامن تا کی</p><p>این کار به کام دشمنانم تا چند</p><p>من در غم تو، تو فارغ از من تا کی</p><h2><a id="poem-31415" href="https://ganjoor.net/moulavi/shams/robaeesh/sh1957">رباعی شمارهٔ ۱۹۵۷</a></h2>
<p>من بادم و تو برگ نلرزی چکنی</p><p>کاری که منت دهم نورزی چکنی</p><p>چون سنگ زدم سبوی تو بشکستم</p><p>صد گوهر و صد بحر نیرزی چکنی</p><h2><a id="poem-31416" href="https://ganjoor.net/moulavi/shams/robaeesh/sh1958">رباعی شمارهٔ ۱۹۵۸</a></h2>
<p>من بی‌دلم ای نگار و تو دلداری</p><p>شاید که بهر سخن ز من نازاری</p><p>یا آن دل من که برده‌ای بازدهی</p><p>یا هر چه کنم ز بیدلی برداری</p><h2><a id="poem-31417" href="https://ganjoor.net/moulavi/shams/robaeesh/sh1959">رباعی شمارهٔ ۱۹۵۹</a></h2>
<p>من پیر فنا بدم جوانم کردی</p><p>من مرده بدم ز زندگانم کردی</p><p>می‌ترسیدم که گم شوم در ره تو</p><p>اکنون نشوم گم که نشانم کردی</p><h2><a id="poem-31418" href="https://ganjoor.net/moulavi/shams/robaeesh/sh1960">رباعی شمارهٔ ۱۹۶۰</a></h2>
<p>من جان تو نیستم مگو جان غلطی</p><p>من جان جنیدم و سری سقطی</p><p>کی باشم جان هر خری کوردلی</p><p>کو باز نداند سقطی از سخطی</p><h2><a id="poem-31419" href="https://ganjoor.net/moulavi/shams/robaeesh/sh1961">رباعی شمارهٔ ۱۹۶۱</a></h2>
<p>من جمله خطا کنم صوابم تو بسی</p><p>مقصود از این عمر خرابم تو بسی</p><p>من میدانم که چون بخواهم رفتن</p><p>پرسند چه کرده‌ای جوابم تو بسی</p><h2><a id="poem-31420" href="https://ganjoor.net/moulavi/shams/robaeesh/sh1962">رباعی شمارهٔ ۱۹۶۲</a></h2>
<p>من خشک لب ار با تو دم تر زدمی</p><p>در عشق تو عالمی به هم برزدمی</p><p>یک بوسه اگر لبم توانستی داد</p><p>بر پای تو دستک ز بر سر زدمی</p><h2><a id="poem-31421" href="https://ganjoor.net/moulavi/shams/robaeesh/sh1963">رباعی شمارهٔ ۱۹۶۳</a></h2>
<p>من دوش به خواب در بدیدم قمری</p><p>دریا صفتی عجایبی سیم‌بری</p><p>امروز بگرد هر دری میگردم</p><p>کز یارک دوشینه چه دارد خبری</p><h2><a id="poem-31422" href="https://ganjoor.net/moulavi/shams/robaeesh/sh1964">رباعی شمارهٔ ۱۹۶۴</a></h2>
<p>من دوش به کاسهٔ رباب سحری</p><p>می‌نالیدم ترانهٔ کاسه‌گری</p><p>با کاسهٔ می درآمد آن رشک پری</p><p>گفتا که اگر کاسه زنی کوزه خوری</p><h2><a id="poem-31423" href="https://ganjoor.net/moulavi/shams/robaeesh/sh1965">رباعی شمارهٔ ۱۹۶۵</a></h2>
<p>من ذره بدم ز کوه بیشم کردی</p><p>پس مانده بدم از همه پیشم کردی</p><p>درمان دل خراب و ریشم کردی</p><p>سرمستک و دستک زن خویشم کردی</p><h2><a id="poem-31424" href="https://ganjoor.net/moulavi/shams/robaeesh/sh1966">رباعی شمارهٔ ۱۹۶۶</a></h2>
<p>من من نیم و اگر دمی من منمی</p><p>این عالم چو ذره بر هم زنمی</p><p>گر آن منمی که دل ز من برکنده است</p><p>خود را چو درخت از زمین برکنمی</p><h2><a id="poem-31425" href="https://ganjoor.net/moulavi/shams/robaeesh/sh1967">رباعی شمارهٔ ۱۹۶۷</a></h2>
<p>مه دوش به بالین تو آمد به سرای</p><p>گفتم که ز غیرتش بکوبم سر و پای</p><p>مه کیست که او با تو نشیند یک جای</p><p>شب گرد جهان دیده و انگشت نمای</p><h2><a id="poem-31426" href="https://ganjoor.net/moulavi/shams/robaeesh/sh1968">رباعی شمارهٔ ۱۹۶۸</a></h2>
<p>مهمان دو دیده شد خیالت گذری</p><p>در دیده وطن ساخت ز نیکو گهری</p><p>ساقی خیال شد دو دیده میگفت</p><p>مهمان منی به آب چندان که خوری</p><h2><a id="poem-31427" href="https://ganjoor.net/moulavi/shams/robaeesh/sh1969">رباعی شمارهٔ ۱۹۶۹</a></h2>
<p>میدان و مگو تا نشود رسوائی</p><p>زیبائی مرد هست در تنهائی</p><p>گفتا که چه حاجتست اینجا ملکی است</p><p>کو موی همی شکافد از بینائی</p><h2><a id="poem-31428" href="https://ganjoor.net/moulavi/shams/robaeesh/sh1970">رباعی شمارهٔ ۱۹۷۰</a></h2>
<p>می‌فرماید خدا که ای هرجائی</p><p>از عام ببر که خاص آن مائی</p><p>با ما خو کن که عاقبت آن دلدار</p><p>پیشت آید شبانگه تنهائی</p><h2><a id="poem-31429" href="https://ganjoor.net/moulavi/shams/robaeesh/sh1971">رباعی شمارهٔ ۱۹۷۱</a></h2>
<p>ناخوانده به هرجا که روی غم باشی</p><p>ور خوانده روی تو محرم آن دم باشی</p><p>تا کافر را خدا نخواند نرود</p><p>شرمت بادا ز کافری کم باشی</p><h2><a id="poem-31430" href="https://ganjoor.net/moulavi/shams/robaeesh/sh1972">رباعی شمارهٔ ۱۹۷۲</a></h2>
<p>نقاش رخت اگر نه یزدان بودی</p><p>استاد تو در نقش تو حیران بودی</p><p>داغ مهرت اگر نه در جان بودی</p><p>در عشق تو جان بدادن آسان بودی</p><h2><a id="poem-31431" href="https://ganjoor.net/moulavi/shams/robaeesh/sh1973">رباعی شمارهٔ ۱۹۷۳</a></h2>
<p>نومید نیم گرچه ز من ببریدی</p><p>یا بر سر من یار دگر بگزیدی</p><p>تا جان دارم غم تو خواهم خوردن</p><p>بسیار امیدهاست در نومیدی</p><h2><a id="poem-31432" href="https://ganjoor.net/moulavi/shams/robaeesh/sh1974">رباعی شمارهٔ ۱۹۷۴</a></h2>
<p>نی گفت که پای من به گل بود بسی</p><p>ناگاه بریدند سرم در هوسی</p><p>نه زخم گران بخوردم از دست خسی</p><p>معذورم دار اگر بنالم نفسی</p><h2><a id="poem-31433" href="https://ganjoor.net/moulavi/shams/robaeesh/sh1975">رباعی شمارهٔ ۱۹۷۵</a></h2>
<p>نی من منم و نی تو توئی نی تو منی</p><p>هم من منم و هم تو توئی و هم تو منی</p><p>من با تو چنانم ای نگار ختنی</p><p>کاندر غلطم که من توام یا تو منی</p><h2><a id="poem-31434" href="https://ganjoor.net/moulavi/shams/robaeesh/sh1976">رباعی شمارهٔ ۱۹۷۶</a></h2>
<p>واپس مانی ز یار واپس باشی</p><p>از شاخ درخت بگسلی خس باشی</p><p>در چشم کسی تو خویش را جای کنی</p><p>تو مردمک دیدهٔ آن کس باشی</p><h2><a id="poem-31435" href="https://ganjoor.net/moulavi/shams/robaeesh/sh1977">رباعی شمارهٔ ۱۹۷۷</a></h2>
<p>وقف است مرا عمر در این مشتاقی</p><p>احسنت زهی طراوت و رواقی</p><p>من کف نزنم تا تو نباشی مطرب</p><p>من می نخورم تا نباشی ساقی</p><h2><a id="poem-31436" href="https://ganjoor.net/moulavi/shams/robaeesh/sh1978">رباعی شمارهٔ ۱۹۷۸</a></h2>
<p>هر پارهٔ خاک را چو ماهی کردی</p><p>وانگه مه را قرین شاهی کردی</p><p>آخر ز فراق هر دو آهی کردی</p><p>زان آه بسوی خویش راهی کردی</p><h2><a id="poem-31437" href="https://ganjoor.net/moulavi/shams/robaeesh/sh1979">رباعی شمارهٔ ۱۹۷۹</a></h2>
<p>هر روز پگاه خیمه بر جوی زنی</p><p>صد نقش تو بر گلشن خوشبوی زنی</p><p>چون دف دل ما سماع آنگاه کند</p><p>کش هر نفسی هزار بر روی زنی</p><h2><a id="poem-31438" href="https://ganjoor.net/moulavi/shams/robaeesh/sh1980">رباعی شمارهٔ ۱۹۸۰</a></h2>
<p>هر روز ز عاشقی و شیرین رائی</p><p>مر عاشق را پیرهنی فرمائی</p><p>ای یوسف روزگار ما یعقوبیم</p><p>پیراهن تست چشم را بینائی</p><h2><a id="poem-31439" href="https://ganjoor.net/moulavi/shams/robaeesh/sh1981">رباعی شمارهٔ ۱۹۸۱</a></h2>
<p>هر روز یکی شور بر این جمع زنی</p><p>بنیاد هزار عاقبت را بکنی</p><p>تا دور ابد این دوران قائم بود</p><p>بر جا فقیران کرم چون تو غنی</p><h2><a id="poem-31440" href="https://ganjoor.net/moulavi/shams/robaeesh/sh1982">رباعی شمارهٔ ۱۹۸۲</a></h2>
<p>هرشب که به بنده هم‌نشین می‌افتی</p><p>چون نور مهی که بر زمین می‌افتی</p><p>من بندهٔ چشم مست پرخواب توام</p><p>آن دم که چنان و اینچنین می‌افتی</p><h2><a id="poem-31441" href="https://ganjoor.net/moulavi/shams/robaeesh/sh1983">رباعی شمارهٔ ۱۹۸۳</a></h2>
<p>هرگز به مزاج خود یکی دم نزنی</p><p>تا از دم خویش گردن غم نزنی</p><p>هر چند ملولی تو یقین است که تو</p><p>با اینکه ملولی ز کسی کم نزنی</p><h2><a id="poem-31442" href="https://ganjoor.net/moulavi/shams/robaeesh/sh1984">رباعی شمارهٔ ۱۹۸۴</a></h2>
<p>هرگز نبود میل تو کافراشت کنی</p><p>تا عاشق آنی که فرو داشت کنی</p><p>بسم الله ناگفته تو گوئی الحمد</p><p>ناآمده صبح از طمع چاشت کنی</p><h2><a id="poem-31443" href="https://ganjoor.net/moulavi/shams/robaeesh/sh1985">رباعی شمارهٔ ۱۹۸۵</a></h2>
<p>هرکس کسکی دارد و هرکس یاری</p><p>آن یار وفادار کجا شد باری</p><p>گر پیش سگی شکر نهی خرواری</p><p>میل دل او بود سوی مرداری</p><h2><a id="poem-31444" href="https://ganjoor.net/moulavi/shams/robaeesh/sh1986">رباعی شمارهٔ ۱۹۸۶</a></h2>
<p>هرکس کسکی دارد و هرکس یاری</p><p>هرکس هنری دارد و هرکس کاری</p><p>مائیم و خیال یار و این گوشهٔ دل</p><p>چون احمد و بوبکر به گوشهٔ غاری</p><h2><a id="poem-31445" href="https://ganjoor.net/moulavi/shams/robaeesh/sh1987">رباعی شمارهٔ ۱۹۸۷</a></h2>
<p>هر لحظه مها پیش خودم می‌خوانی</p><p>احوال همی پرسی و خود می‌دانی</p><p>تو سرو روانی و سخن پیش تو باد</p><p>می‌گویم و سر به خیره می‌جنبانی</p><h2><a id="poem-31446" href="https://ganjoor.net/moulavi/shams/robaeesh/sh1988">رباعی شمارهٔ ۱۹۸۸</a></h2>
<p>هم‌دست همه دست زنانم کردی</p><p>دو گوش کشان همچو کمانم کردی</p><p>خائیه بهر دهان چو نانم کردی</p><p>فی‌الجمله چنان شد که چنانم کردی</p><h2><a id="poem-31447" href="https://ganjoor.net/moulavi/shams/robaeesh/sh1989">رباعی شمارهٔ ۱۹۸۹</a></h2>
<p>هم دل به دلستانت رساند روزی</p><p>هم جان سوی جانانت رساند روزی</p><p>از دست مده دامن دردی که تراست</p><p>کان درد به درمانت رساند روزی</p><h2><a id="poem-31448" href="https://ganjoor.net/moulavi/shams/robaeesh/sh1990">رباعی شمارهٔ ۱۹۹۰</a></h2>
<p>همسایگی مست فزاید مستی</p><p>چون مست شوی بازرهی از هستی</p><p>در رستهٔ مردان چو نشستی رستی</p><p>بر باده زنی ز آب و آتش دستی</p><h2><a id="poem-31449" href="https://ganjoor.net/moulavi/shams/robaeesh/sh1991">رباعی شمارهٔ ۱۹۹۱</a></h2>
<p>یاد تو کنم میان یادم باشی</p><p>لب بگشایم در این گشادم باشی</p><p>گر شاد شوم ضمیر شادم باشی</p><p>حیله طلبم تو اوستادم باشی</p><h2><a id="poem-31450" href="https://ganjoor.net/moulavi/shams/robaeesh/sh1992">رباعی شمارهٔ ۱۹۹۲</a></h2>
<p>یک بوسه ز تو خواستم و شش دادی</p><p>شاگرد که بودی که چنین استادی</p><p>خوبی و کرم را چو نکو بنیادی</p><p>ای دنیا را ز تو هزار آزادی</p><h2><a id="poem-31451" href="https://ganjoor.net/moulavi/shams/robaeesh/sh1993">رباعی شمارهٔ ۱۹۹۳</a></h2>
<p>یکدم غم جان دار غم نان تا کی</p><p>وز پرورش این تن نادان تا کی</p><p>اندر ره طبل اشکم و نای و گلو</p><p>این رنج ز نخ به ضرب دندان تا کی</p><h2><a id="poem-31452" href="https://ganjoor.net/moulavi/shams/robaeesh/sh1994">رباعی شمارهٔ ۱۹۹۴</a></h2>
<p>یک شفتالو از آن لب عنابی</p><p>پر کرد جهان ز بوی سیب و آبی</p><p>هم پردهٔ شب درید و هم پردهٔ روز</p><p>از عشق رخ خویش زهی بی‌آبی</p>
</body></html>