<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5145" href="https://ganjoor.net/moulavi/shams/ghazalsh/sh2521">غزل شمارهٔ ۲۵۲۱</a></h2>
<p>اگر یار مرا از من غم و سودا نبایستی</p><p>مرا صد در دکان بودی مرا صد عقل و رایستی</p><p>وگر کشتی رخت من نگشتی غرقه دریا</p><p>فلک با جمله گوهرهاش پیش من گدایستی</p><p>وگر از راه اندیشه بدین مستان رهی بودی</p><p>خرد در کار عشق ما چرا بی‌دست و پایستی</p><p>وگر خسرو از این شیرین یکی انگشت لیسیدی</p><p>چرا قید کله بودی چرا قید قبایستی</p><p>طبیب عشق اگر دادی به جالینوس یک معجون</p><p>چرا بهر حشایش او بدین حد ژاژخایستی</p><p>ز مستی تجلی گر سر هر کوه را بودی</p><p>مثال ابر هر کوهی معلق بر هوایستی</p><p>وگر غولان اندیشه همه یک گوشه رفتندی</p><p>بیابان‌های بی‌مایه پر از نوش و نوایستی</p><p>وگر در عهدهٔ عهدی وفایی آمدی از ما</p><p>دلارام جهان پرور بر آن عهد و وفایستی</p><p>وگر این گندم هستی سبکتر آرد می‌گشتی</p><p>متاع هستی خلقان برون زین آسیایستی</p><p>وگر خضری دراشکستی به ناگه کشتی تن را</p><p>در این دریا همه جان‌ها چو ماهی آشنایستی</p><p>ستایش می‌کند شاعر ملک را و اگر او را</p><p>ز خویش خود خبر بودی ملک شاعر ستایستی</p><p>وگر جبار بربستی شکسته ساق و دستش را</p><p>نه در جبر و قدر بودی نه در خوف و رجایستی</p><p>در آن اشکستگی او گر بدیدی ذوق اشکستن</p><p>نه از مرهم بپرسیدی نه جویای دوایستی</p><p>نشان از جان تو این داری که می‌باید نمی‌باید</p><p>نمی‌باید شدی باید اگر او را ببایستی</p><p>وگر از خرمن خدمت تو ده سالار منبل را</p><p>یکی برگ کهی بودی گنه بر کهربایستی</p><p>فراز آسمان صوفی همی‌رقصید و می‌گفت این</p><p>زمین کل آسمان گشتی گرش چون من صفایستی</p><p>خمش کن شعر می‌ماند و می‌پرند معنی‌ها</p><p>پر از معنی بدی عالم اگر معنی بپایستی</p><h2><a id="poem-5146" href="https://ganjoor.net/moulavi/shams/ghazalsh/sh2522">غزل شمارهٔ ۲۵۲۲</a></h2>
<p>دل پردرد من امشب بنوشیده‌ست یک دردی</p><p>از آنچ زهره ساقی بیاوردش ره آوردی</p><p>چه زهره دارد و یارا که خواب آرد حشر ما را</p><p>که امشب می‌نماید عشق بر عشاق پامردی</p><p>زنان در تعزیت شب‌ها نمی‌خسبند از نوحه</p><p>تو مرد عاشقی آخر زبون خواب چون گردی</p><p>دلا می‌گرد چون بیدق به گرد خانه آن شه</p><p>بترس از مات و از قایم چو نطع عشق گستردی</p><p>مرا هم خواب می‌باید ولیکن خواب می‌ناید</p><p>که بیرون شد مزاج من هم از گرمی هم از سردی</p><h2><a id="poem-5147" href="https://ganjoor.net/moulavi/shams/ghazalsh/sh2523">غزل شمارهٔ ۲۵۲۳</a></h2>
<p>دل آتش پرست من که در آتش چو گوگردی</p><p>به ساقی گو که زود آخر هم از اول قدح دردی</p><p>بیا ای ساقی لب گز تو خامان را بدان می‌پز</p><p>زهی بستان و باغ و رز کز آن انگور افشردی</p><p>نشان بدهم که کس ندهد نشان این است ای خوش قد</p><p>که آن شب بردیم بیخود بدان مه روم بسپردی</p><p>تو عقلا یاد می‌داری که شاه عقلم از یاری</p><p>چو داد آن باده ناری به اول دم فرومردی</p><p>دو طشت آورد آن دلبر یکی ز آتش یکی پرزر</p><p>چو زر گیری بود آذر ور آتش برزنی بردی</p><p>ببین ساقی سرکش را بکش آن آتش خوش را</p><p>چه دانی قدر آتش را که آن جا کودک خردی</p><p>ز آتش شاد برخیزی ز شمس الدین تبریزی</p><p>ور اندر زر تو بگریزی مثال زر بیفسردی</p><h2><a id="poem-5148" href="https://ganjoor.net/moulavi/shams/ghazalsh/sh2524">غزل شمارهٔ ۲۵۲۴</a></h2>
<p>اگر آب و گل ما را چو جان و دل پری بودی</p><p>به تبریز آمدی این دم بیابان را بپیمودی</p><p>بپر ای دل که پر داری برو آن جا که بیماری</p><p>نماندی هیچ بیماری گر او رخسار بنمودی</p><p>چه کردی آن دل مسکین اگر چون تن گران بودی</p><p>اگر پرش ببخشیدی بر او دلبر ببخشودی</p><p>دریغا قالبم را هم ز بخشش نیم پر بودی</p><p>که بر تبریزیان در ره دواسپه او برافزودی</p><p>مبارک بادشان این ره به توفیق و امان الله</p><p>به هر شهری و هر جایی به هر دشتی و هر رودی</p><p>دلم همراه ایشان شد که شبشان پاسبان باشد</p><p>اگر پیدا بدی پاسش یکی همراه نغنودی</p><p>بپرید ای شهان آن سو که یابید آنچ قسمت شد</p><p>نحاسی را ز اکسیری ایازی را ز محمودی</p><p>روید ای عاشقان حق به اقبال ابد ملحق</p><p>روان باشید همچون مه به سوی برج مسعودی</p><p>به برج عاشقان شه میان صادقان ره</p><p>که از سردان و مردودان شود جوینده مردودی</p><p>بپر ای دل به پنهانی به پر و بال روحانی</p><p>گرت طالب نبودی شه چنین پرهات نگشودی</p><p>در احسان سابق است آن شه به وعده صادق است آن شه</p><p>اگر نه خالق است آن شه تو را از خلق نربودی</p><p>برون از نور و دود است او که افروزید این آتش</p><p>از این آتش خرد نوری از این آذر هوا دودی</p><p>دلا اندر چه وسواسی که دود از نور نشناسی</p><p>بسوز از عشق نور او درون نار چون عودی</p><p>نه از اولاد نمرودی که بسته آتش و دودی</p><p>چو فرزند خلیلی تو مترس از دود نمرودی</p><p>در آتش باش جان من یکی چندی چو نرم آهن</p><p>که گر آتش نبودی خود رخ آیینه که زدودی</p><p>چه آسان می‌شود مشکل به نور پاک اهل دل</p><p>چنانک آهن شود مومی ز کف شمع داوودی</p><p>ز شمس الدین شناس ای دل چو بر تو حل شود مشکل</p><p>تجلی بهر موسی دان به جودی که رسد جودی</p><h2><a id="poem-5149" href="https://ganjoor.net/moulavi/shams/ghazalsh/sh2525">غزل شمارهٔ ۲۵۲۵</a></h2>
<p>اگر گل‌های رخسارش از آن گلشن بخندیدی</p><p>بهار جان شدی تازه نهال تن بخندیدی</p><p>وگر آن جان جان جان به تن‌ها روی بنمودی</p><p>تنم از لطف جان گشتی و جان من بخندیدی</p><p>ور آن نور دو صد فردوس گفتی هی قنق گلدم</p><p>شدی این خانه فردوسی چو گل مسکن بخندیدی</p><p>وگر آن ناطق کلی زبان نطق بگشادی</p><p>تن مرده شدی گویا دل الکن بخندیدی</p><p>گر آن معشوق معشوقان بدیدستی به مکر و فن</p><p>روان‌ها ذوفنون گشتی و هر یک فن بخندیدی</p><p>دریدی پرده‌ها از عشق و آشوبی درافتادی</p><p>شدندی فاش مستوران گر او معلن بخندیدی</p><p>گر آن سلطان خوبی از گریبان سر برآوردی</p><p>همه دراعه‌های حسن تا دامن بخندیدی</p><p>ور آن ماه دو صد گردون به ناگه خرمنی کردی</p><p>طرب چون خوشه‌ها کردی و چون خرمن بخندیدی</p><p>ور او یک لطف بنمودی گشادی چشم جان‌ها را</p><p>خشونت‌ها گرفتی لطف و هر اخشن بخندیدی</p><p>شهنشاه شهنشاهان و قانان چون عطا دادی</p><p>به مسکینی شدی او گنج و بر مخزن بخندیدی</p><p>از آن می‌های لعل او ز پرده غیب رو دادی</p><p>حسن مستک شدی بی‌می و بر احسن بخندیدی</p><p>ور آن لعل لبان او گهرها دادی از حکمت</p><p>شدی مرمر مثال لعل و بر معدن بخندیدی</p><p>ور آن قهار عاشق کش به مهر آمیزشی کردی</p><p>که خارا بدادی شیر و تا آهن بخندیدی</p><p>وگر زالی از آن رستم بیابیدی نظر یک دم</p><p>به حق بر رستم دستان صف اشکن بخندیدی</p><p>در آن روزی که آن شیر وغا مردی کند پیدا</p><p>نه بر شیران مست آن روز مرد و زن بخندیدی</p><p>پیاپی ساقی دولت روان کردی می خلت</p><p>که تا ساغر شدی سرمست وز می دن بخندیدی</p><p>هر آن جانی که دست شمس تبریزی ببوسیدی</p><p>حیاتش جاودان گشتی و بر مردن بخندیدی</p><p>بدیدی زود امن او ز مردی جنگ می‌جستی</p><p>کراهت داشتی بر امن و بر مؤمن بخندیدی</p><h2><a id="poem-5150" href="https://ganjoor.net/moulavi/shams/ghazalsh/sh2526">غزل شمارهٔ ۲۵۲۶</a></h2>
<p>نکو بنگر به روی من نه آنم من که هر باری</p><p>ببین دریای شیرینی ببین موج گهر باری</p><p>کی بگریزد ز دست حق کی پرهیزد ز شست حق</p><p>قیامت کو که تا بیند به نقد این شور و شر باری</p><p>یکی دستش چو قبض آمد یکی دستش چو بسط آمد</p><p>نداری زین دو بیرون شو گه باش و سفر باری</p><p>چو عیسی گر شکر خندی شکرخنده ببین از وی</p><p>چو موسی گر کمر بندی بر آن کوه کمر باری</p><p>شدی دربان هر دونی به زیر بام گردونی</p><p>به کوی یار ما دررو که بینی بام و در باری</p><p>به شاخ گل همی‌گفتم چه می‌رقصی در این گلخن</p><p>درآ در باغ جان بنگر شکوفه و شاخ تر باری</p><p>عطارد را همی‌گفتم به فضل و فن شدی غره</p><p>قلم بشکن بیا بشنو پیام نیشکر باری</p><p>به گوش زهره می‌گفتم که گوشت گرم شد از می</p><p>سر اندر بزم سلطان کن ببین سودای سر باری</p><p>چو سوسن صد زبان داری زبان درکش از این زاری</p><p>ز غنچه بسته لب بشنو ز خاموشان خبر باری</p><h2><a id="poem-5151" href="https://ganjoor.net/moulavi/shams/ghazalsh/sh2527">غزل شمارهٔ ۲۵۲۷</a></h2>
<p>بنامیزد نگویم من که تو آنی که هر باری</p><p>زهی صورت بدان صورت نمی‌مانی که هر باری</p><p>بسوزد دل اگر گویم همان دلدار پیشینی</p><p>بسوزد جان اگر گویم همان جانی که هر باری</p><p>فلک هم خرقه ازرق بدرد زود تا دامن</p><p>اگر تو آستین زان سان برافشانی که هر باری</p><p>زهی خلوت زهی شاهی مسلم گشت آگاهی</p><p>اگر زان سان من و ما را برون رانی که هر باری</p><p>بنال ای بلبل بیخود که سوز دیگر آوردی</p><p>بدان دم نامه گل را نمی‌خوانی که هر باری</p><h2><a id="poem-5152" href="https://ganjoor.net/moulavi/shams/ghazalsh/sh2528">غزل شمارهٔ ۲۵۲۸</a></h2>
<p>مروت نیست در سرها که اندازند دستاری</p><p>کجا گیرد نظام ای جان به صرفه خشک بازاری</p><p>رها کن گرگ خونی را که رو نارد بدان صیدی</p><p>رها کن صرفه جویی را که برناید بدین کاری</p><p>چه باشد زر چه باشد جان چه باشد گوهر و مرجان</p><p>چو نبود خرج سودایی فدای خوبی یاری</p><p>ز بخل ار طوق زر دارم مرا غلی بود غلی</p><p>وگر خلخال زر دارم مرا خاری بود خاری</p><p>برو ای شاخ بی‌میوه تهی می‌گرد چون چرخی</p><p>شدستی پاسبان زر هلا می‌پیچ چون ماری</p><p>تو زر سرخ می‌گویش که او زرد است و رنجوری</p><p>تو خواجه شهر می‌خوانش که او را نیست شلواری</p><p>چرا از بهر همدردان نبازم سیم چون مردان</p><p>چرا چون شربت شافی نباشم نوش بیماری</p><p>نتانم بد کم از چنگی حریف هر دل تنگی</p><p>غذای گوش‌ها گشته به هر زخمی و هر تاری</p><p>نتانم بد کم از باده ز ینبوع طرب زاده</p><p>صلای عیش می‌گوید به هر مخمور و خماری</p><p>کرم آموز تو یارا ز سنگ مرمر و خارا</p><p>که می‌جوشد ز هر عرقش عطابخشی و ایثاری</p><p>چگونه میر و سرهنگی که ننگ صخره و سنگی</p><p>چگونه شیر حق باشد اسیر نفس سگساری</p><p>خمش کردم که رب دین نهان‌ها را کند تعیین</p><p>نماید شاخ زشتش را وگر چه هست ستاری</p><h2><a id="poem-5153" href="https://ganjoor.net/moulavi/shams/ghazalsh/sh2529">غزل شمارهٔ ۲۵۲۹</a></h2>
<p>ایا نزدیک جان و دل چنین دوری روا داری</p><p>به جانی کز وصالت زاد مهجوری روا داری</p><p>گرفتم دانه تلخم نشاید کشت و خوردن را</p><p>تو با آن لطف شیرین کار این شوری روا داری</p><p>تو آن نوری که دوزخ را به آب خود بمیرانی</p><p>مرا در دل چنین سوزی و محروری روا داری</p><p>اگر در جنت وصلت چو آدم گندمی خوردم</p><p>مرا بی‌حله وصلت بدین عوری روا داری</p><p>مرا در معرکه هجران میان خون و زخم جان</p><p>مثال لشکر خوارزم با غوری روا داری</p><p>مرا گفتی تو مغفوری قبول قبله نوری</p><p>چنین تعذیب بعد از عفو و مغفوری روا داری</p><p>مها چشمی که او روزی بدید آن چشم پرنورت</p><p>به زخم چشم بدخواهان در او کوری روا داری</p><p>جهان عشق را اکنون سلیمان بن داوودی</p><p>معاذالله که آزار یکی موری روا داری</p><p>تو آن شمسی که نور تو محیط نورها گشته‌ست</p><p>سوی تبریز واگردی و مستوری روا داری</p><h2><a id="poem-5154" href="https://ganjoor.net/moulavi/shams/ghazalsh/sh2530">غزل شمارهٔ ۲۵۳۰</a></h2>
<p>دلم همچون قلم آمد در انگشتان دلداری</p><p>که امشب می‌نویسد زی نویسد باز فردا ری</p><p>قلم را هم تراشد او رقاع و نسخ و غیر آن</p><p>قلم گوید که تسلیمم تو دانی من کیم باری</p><p>گهی رویش سیه دارد گهی در موی خود مالد</p><p>گه او را سرنگون دارد گهی سازد بدو کاری</p><p>به یک رقعه جهانی را قلم بکشد کند بی‌سر</p><p>به یک رقعه قرانی را رهاند از بلا آری</p><p>کر و فر قلم باشد به قدر حرمت کاتب</p><p>اگر در دست سلطانی اگر در کف سالاری</p><p>سرش را می‌شکافد او برای آنچ او داند</p><p>که جالینوس به داند صلاح حال بیماری</p><p>نیارد آن قلم گفتن به عقل خویش تحسینی</p><p>نداند آن قلم کردن به طبع خویش انکاری</p><p>اگر او را قلم خوانم و اگر او را علم خوانم</p><p>در او هوش است و بی‌هوشی زهی بی‌هوش هشیاری</p><p>نگنجد در خرد وصفش که او را جمع ضدین است</p><p>چه بی‌ترکیب ترکیبی عجب مجبور مختاری</p><h2><a id="poem-5155" href="https://ganjoor.net/moulavi/shams/ghazalsh/sh2531">غزل شمارهٔ ۲۵۳۱</a></h2>
<p>چو سرمست منی ای جان ز درد سر چه غم داری</p><p>چو آهوی منی ای جان ز شیر نر چه غم داری</p><p>چو مه روی تو من باشم ز سال و مه چه اندیشی</p><p>چو شور و شوق من هستت ز شور و شر چه غم داری</p><p>چو کان نیشکر گشتی ترش رو از چه می‌باشی</p><p>براق عشق رامت شد ز مرگ خر چه غم داری</p><p>چو من با تو چنین گرمم چه آه سرد می‌آری</p><p>چو بر بام فلک رفتی ز خشک و تر چه غم داری</p><p>خوش آوازی من دیدی دواسازی من دیدی</p><p>رسن بازی من دیدی از این چنبر چه غم داری</p><p>بر این صورت چه می‌چفسی ز بی‌معنی چه می‌ترسی</p><p>چو گوهر در بغل داری ز بی‌گوهر چه غم داری</p><p>ایا یوسف ز دست تو کی بگریزد ز شست تو</p><p>همه مصرند مست تو ز کور و کر چه غم داری</p><p>چو با دل یار غاری تو چراغ چار یاری تو</p><p>فقیر ذوالفقاری تو از آن خنجر چه غم داری</p><p>گرفتی باغ و برها را همی‌خور آن شکرها را</p><p>اگر بستند درها را ز بند در چه غم داری</p><p>چو مد و جر خود دیدی چو بال و پر خود دیدی</p><p>چو کر و فر خود دیدی ز هر بی‌فر چه غم داری</p><p>ایا ای جان جان جان پناه جان مهمانان</p><p>ایا سلطان سلطانان تو از سنجر چه غم داری</p><p>خمش کن همچو ماهی تو در آن دریای خوش دررو</p><p>چو اندر قعر دریایی تو از آذر چه غم داری</p><h2><a id="poem-5156" href="https://ganjoor.net/moulavi/shams/ghazalsh/sh2532">غزل شمارهٔ ۲۵۳۲</a></h2>
<p>کی افسون خواند در گوشت که ابرو پرگره داری</p><p>نگفتم با کسی منشین که باشد از طرب عاری</p><p>یکی پرزهر افسونی فروخواند به گوش تو</p><p>ز صحن سینه پرغم دهد پیغام بیماری</p><p>چو دیدی آن ترش رو را مخلل کرده ابرو را</p><p>از او بگریز و بشناسش چرا موقوف گفتاری</p><p>چه حاجت آب دریا را چشش چون رنگ او دیدی</p><p>که پرزهرت کند آبش اگر چه نوش منقاری</p><p>لطیفان و ظریفانی که بودستند در عالم</p><p>رمیده و بدگمان بودند همچون کبک کهساری</p><p>گر استفراغ می‌خواهی از آن طزغوی گندیده</p><p>مفرح بدهمت لیکن مکن دیگر وحل خواری</p><p>الا یا صاحب الدار ادر کأسا من النار</p><p>فدفینی و صفینی و صفو عینک الجاری</p><p>فطفینا و عزینا فان عدنا فجازینا</p><p>فانا مسنا ضر فلا ترضی باضراری</p><p>ادر کأسا عهدناه فانا ما جحدناه</p><p>فعندی منه آثار و انی مدرک ثاری</p><p>ادر کأسا باجفانی فدا روحی و ریحانی</p><p>و انت المحشر الثانی فاحیینا بمدرار</p><p>فاوقد لی مصابیحی و ناولنی مفاتیحی</p><p>و غیرنی و سیرنی بجود کفک الساری</p><p>چو نامت پارسی گویم کند تازی مرا لابه</p><p>چو تازی وصف تو گویم برآرد پارسی زاری</p><p>بگه امروز زنجیری دگر در گردنم کردی</p><p>زهی طوق و زهی منصب که هست آن سلسله داری</p><p>چو زنجیری نهی بر سگ شود شاه همه شیران</p><p>چو زنگی را دهی رنگی شود رومی و روم آری</p><p>الا یا صاحب الکاس و یا من قلبه قاسی</p><p>اتبلینی بافلاسی و تعلینی باکثاری</p><p>لسان العرب و الترک هما فی کاسک المر</p><p>فناول قهوه تغنی من اعساری و ایساری</p><p>مگر شاه عرب را من بدیدم دوش خواب اندر</p><p>چه جای خواب می‌بینم جمالش را به بیداری</p><h2><a id="poem-5157" href="https://ganjoor.net/moulavi/shams/ghazalsh/sh2533">غزل شمارهٔ ۲۵۳۳</a></h2>
<p>برآ بر بام ای عارف بکن هر نیم شب زاری</p><p>کبوترهای دل‌ها را تویی شاهین اشکاری</p><p>بود جان‌های پابسته شوند از بند تن رسته</p><p>بود دل‌های افسرده ز حر تو شود جاری</p><p>بسی اشکوفه و دل‌ها که بنهادند در گل‌ها</p><p>همی‌پایند یاران را به دعوتشان بکن یاری</p><p>به کوری دی و بهمن بهاری کن بر این گلشن</p><p>درآور باغ مزمن را به پرواز و به طیاری</p><p>ز بالا الصلایی زن که خندان است این گلشن</p><p>بخندان خار محزون را که تو ساقی اقطاری</p><p>دلی دارم پر از آتش بزن بر وی تو آبی خوش</p><p>نه ز آب چشمه جیحون از آن آبی که تو داری</p><p>به خاک پای تو امشب مبند از پرسش من لب</p><p>بیا ای خوب خوش مذهب بکن با روح سیاری</p><p>چو امشب خواب من بستی مبند آخر ره مستی</p><p>که سلطان قوی دستی و هش بخشی و هشیاری</p><p>چرا بستی تو خواب من برای نیکویی کردن</p><p>ازیرا گنج پنهانی و اندر قصد اظهاری</p><p>زهی بی‌خوابی شیرین بهیتر از گل و نسرین</p><p>فزون از شهد و از شکر به شیرینی خوش خواری</p><p>به جان پاکت ای ساقی که امشب ترک کن عاقی</p><p>که جان از سوز مشتاقی ندارد هیچ صباری</p><p>بیا تا روز بر روزن بگردیم ای حریف من</p><p>ازیرا مرد خواب افکن درآمد شب به کراری</p><p>بر این گردش حسد آرد دوار چرخ گردونی</p><p>که این مغز است و آن قشر است و این نور است و آن ناری</p><p>چه کوتاه است پیش من شب و روز اندر این مستی</p><p>ز روز و شب رهیدم من بدین مستی و خماری</p><p>حریف من شو ای سلطان به رغم دیده شیطان</p><p>که تا بینی رخ خوبان سر آن شاهدان خاری</p><p>مرا امشب شهنشاهی لطیف و خوب و دلخواهی</p><p>برآورده‌ست از چاهی رهانیده ز بیماری</p><p>به گرد بام می‌گردم که جام حارسان خوردم</p><p>تو هم می‌گرد گرد من گرت عزم است میخواری</p><p>چو با مستان او گردی اگر مسی تو زر گردی</p><p>وگر پایی تو سر گردی وگر گنگی شوی قاری</p><p>در این دل موج‌ها دارم سر غواص می‌خارم</p><p>ولی کو دامن فهمی سزاوار گهرباری</p><p>دهان بستم خمش کردم اگر چه پرغم و دردم</p><p>خدایا صبرم افزون کن در این آتش به ستاری</p><h2><a id="poem-5158" href="https://ganjoor.net/moulavi/shams/ghazalsh/sh2534">غزل شمارهٔ ۲۵۳۴</a></h2>
<p>مها یک دم رعیت شو مرا شه دان و سالاری</p><p>اگر مه را جفا گویم بجنبان سر بگو آری</p><p>مرا بر تخت خود بنشان دوزانو پیش من بنشین</p><p>مرا سلطان کن و می‌دو به پیشم چون سلحداری</p><p>شها شیری تو من روبه تو من شو یک زمان من تو</p><p>چو روبه شیرگیر آید جهان گوید خوش اشکاری</p><p>چنان نادر خداوندی ز نادر خسروی آید</p><p>که بخشد تاج و تخت خود مگر چون تو کلهداری</p><p>ز بس احسان که فرمودی چنانم آرزو آمد</p><p>که موسی چون سخن بشنود در می‌خواست دیداری</p><p>یکی کف خاک بستان شد یکی کف خاک بستانبان</p><p>که زنده می‌شود زین لطف هر خاکی و مرداری</p><p>تو خود بی‌تخت سلطانی و بی‌خاتم سلیمانی</p><p>تو ماهی وین فلک پیشت یکی طشت نگوساری</p><p>کی باشد عقل کل پیشت یکی طفلی نوآموزی</p><p>چه دارد با کمال تو به جز ریشی و دستاری</p><p>گلیم موسی و هارون به از مال و زر قارون</p><p>چرا شاید که بفروشی تو دیداری به دیناری</p><p>مرا باری بحمدالله چه قرص مه چه برگ که</p><p>ز مستی خود نمی‌دانم یکی جو را ز قنطاری</p><p>سر عالم نمی‌دارم بیار آن جام خمارم</p><p>ز هست خویش بیزارم چه باشد هست من باری</p><p>سگ کهفی که مجنون شد ز شیر شرزه افزون شد</p><p>خمش کردم که سرمستم نباید بسکلد تاری</p><p>بهل ای دل چو بینایی سخن گویی و رعنایی</p><p>هلا بگذار تا یابی از این اطلس کلهواری</p><h2><a id="poem-5159" href="https://ganjoor.net/moulavi/shams/ghazalsh/sh2535">غزل شمارهٔ ۲۵۳۵</a></h2>
<p>هر آن بیمار مسکین را که از حد رفت بیماری</p><p>نماند مر ورا ناله نباشد مر ورا زاری</p><p>نباشد خامشی او را از آن کان درد ساکن شد</p><p>چو طاقت طاق شد او را خموش است او ز ناچاری</p><p>زمان رقت و رحمت بنالید از برای او</p><p>شما یاران دلدارید گرییدش ز دلداری</p><p>ازیرا ناله یاران بود تسکین بیماران</p><p>نگنجد در چنین حالت به جز ناله شما یاری</p><p>بود کاین ناله‌ها درهم شود آن درد را مرهم</p><p>درآرد آن پری رو را ز رحمت در کم آزاری</p><p>به ناگاهان فرود آید بگوید هی قنق گلدم</p><p>شود خرگاه مسکینان طربگاه شکرباری</p><p>خمار هجر برخیزد امیر بزم بنشیند</p><p>قدح گردان کند در حین به قانون‌های خماری</p><p>همه اجزای عشاقان شود رقصان سوی کیوان</p><p>هوا را زیر پا آرد شکافد کره ناری</p><p>به سوی آسمان جان خرامان گشته آن مستان</p><p>همه ره جوی از باده مثال دجله‌ها جاری</p><p>زهی کوچ و زهی رحلت زهی بخت و زهی دولت</p><p>من این را بی‌خبر گفتم حریفا تو خبر داری</p><p>زره کاسد شود آن جا سلح بی‌قیمتی گردد</p><p>سیاست‌های شاه ما چو درهم سوخت غداری</p><p>چو خوف از خوف او گم شد خجل شد امن از امنش</p><p>به پیش شمع علم او فضیحت گشته طراری</p><p>فضیحت شد کژی لیکن به زودی دامن لطفش</p><p>بر او هم رحمتی کرد و بپوشیدش به ستاری</p><p>که تا الطاف مخدومی شمس الحق تبریزی</p><p>ببیند دیده دشمن نماند کفر و انکاری</p><p>همه اضداد از لطفش بپوشد خلعتی دیگر</p><p>ز خجلت جمله محو آمد چو گیرد لطف بسیاری</p><p>دگربار از میان محو عجب نومستیی یابند</p><p>برویند از میان نفی چون کز خار گلزاری</p><p>پس آنگه دیده بگشایند جمال عشق را بینند</p><p>همه حکم و همه علم و همه حلم است و غفاری</p><h2><a id="poem-5160" href="https://ganjoor.net/moulavi/shams/ghazalsh/sh2536">غزل شمارهٔ ۲۵۳۶</a></h2>
<p>مثال باز رنجورم زمین بر من ز بیماری</p><p>نه با اهل زمین جنسم نه امکان است طیاری</p><p>چو دست شاه یاد آید فتد آتش به جان من</p><p>نه پر دارم که بگریزم نه بالم می‌کند یاری</p><p>الا ای باز مسکین تو میان جغدها چونی</p><p>نفاقی کردیی گر عشق رو بستی به ستاری</p><p>ولیکن عشق کی پنهان شود با شعله سینه</p><p>خصوصا از دو دیده سیل همچون چشمه جاری</p><p>بس استت عزت و دوران ز ذوق عشق پرلذت</p><p>کجا پیدا شود با عشق یا تلخی و یا خواری</p><p>اگر چه تو نداری هیچ مانند الف عشقت</p><p>به صدر حرف‌ها دارد چرا زان رو که آن داری</p><p>حلاوت‌های جاویدان درون جان عشاق است</p><p>ز بهر چشم زخم است این نفیر و این همه زاری</p><p>تن عاشق چو رنجوران فتاده زار بر خاکی</p><p>نیابد گرد ایشان را به معنی مه به سیاری</p><p>مغفل وار پنداری تو عاشق را ولیکن او</p><p>به هر دم پرده می‌سوزد ز آتش‌های هشیاری</p><p>لباس خویش می‌درد قبای جسم می‌سوزد</p><p>که تا وقت کنار دوست باشد از همه عاری</p><p>به غیر دوست هر چش هست طراران همی‌دزدند</p><p>به معنی کرده او زین فعل بر طرار طراری</p><p>که تا خلوت کند ز ایشان کند مشغول ایشان را</p><p>بگیرد خانه تجرید و خلوت را به عیاری</p><p>ندانی سر این را تو که علم و عقل تو پرده است</p><p>برون غار و تو شادان که خود در عین آن غاری</p><p>بدرد زهره جانت اگر ناگاه بینی تو</p><p>که از اصحاب کهف دل چگونه دور و اغیاری</p><p>ز یک حرفی ز رمز دل نبردی بوی اندر عمر</p><p>اگر چه حافظ اهلی و استادی تو ای قاری</p><p>چه دورت داشتند ایشان که قطب کارها گشتی</p><p>و از این اشغال بی‌کاران نداری تاب بی‌کاری</p><p>تو را دم دم همی‌آرند کاری نو به هر لحظه</p><p>که تا نبود فراغت هیچ بر قانون مکاری</p><p>گهی سودای استادی گهی شهوت درافتادی</p><p>گهی پشت سپه باشی گهی دربند سالاری</p><p>دمار و ویل بر جانت اگر مخدوم شمس الدین</p><p>ز تبریزت نفرماید زکات جان خود یاری</p><h2><a id="poem-5161" href="https://ganjoor.net/moulavi/shams/ghazalsh/sh2537">غزل شمارهٔ ۲۵۳۷</a></h2>
<p>مگر دانید با دلبر به حق صحبت و یاری</p><p>هر آنچ دوش می‌گفتم ز بی‌خویشی و بیماری</p><p>وگر ناگه قضاء الله از این‌ها بشنود آن مه</p><p>خود او داند که سودایی چه گوید در شب تاری</p><p>چو نبود عقل در خانه پریشان باشد افسانه</p><p>گهی زیر و گهی بالا گهی جنگ و گهی زاری</p><p>اگر شور مرا یزدان کند توزیع بر عالم</p><p>نبینی هیچ یک عاقل شوند از عقل‌ها عاری</p><p>مگر ای عقل تو بر من همه وسواس می‌ریزی</p><p>مگر ای ابر تو بر من شراب شور می‌باری</p><p>مسلمانان مسلمانان شما دل‌ها نگهدارید</p><p>مگردا کس به گرد من نه نظاره نه دلداری</p><h2><a id="poem-5162" href="https://ganjoor.net/moulavi/shams/ghazalsh/sh2538">غزل شمارهٔ ۲۵۳۸</a></h2>
<p>حجاب از چشم بگشایی که سبحان الذی اسری</p><p>جمال خویش بنمایی که سبحان الذی اسری</p><p>شراب عشق می‌جوشی از آن سوتر ز بی‌هوشی</p><p>هزاران عقل بربایی که سبحان الذی اسری</p><p>نهی بر فرق جان تاجی بری دل را به معراجی</p><p>ز دو کونش برافزایی که سبحان الذی اسری</p><p>بپرد دل بیابان‌ها شود پیش از همه جان‌ها</p><p>به ناگاهش تو پیش آیی که سبحان الذی اسری</p><p>هر آن کس را که برداری به اجلالش فرود آری</p><p>در آن بستان بی‌جایی که سبحان الذی اسری</p><p>دلم هر لحظه می‌پرد لباس صبر می‌درد</p><p>از آن شادی که با مایی که سبحان الذی اسری</p><p>ز هر شش سوی بگریزم در آن حضرت درآویزم</p><p>که بس دلبند و زیبایی که سبحان الذی اسری</p><p>حیاتی داد جان‌ها را به رقص آورده دل‌ها را</p><p>عدم را کرده سودایی که سبحان الذی اسری</p><p>گریزان شو به علیین دلا یعنی صلاح الدین</p><p>چو تو بی‌دست و بی‌پایی که سبحان الذی اسری</p><h2><a id="poem-5163" href="https://ganjoor.net/moulavi/shams/ghazalsh/sh2539">غزل شمارهٔ ۲۵۳۹</a></h2>
<p>یکی طوطی مژده آور یکی مرغی خوش آوازی</p><p>چه باشد گر به سوی ما کند هر روز پروازی</p><p>دراندازد به جان عاقلان بی‌خبر سوزی</p><p>بسازد بهر مشتاقان به رسم مطربان سازی</p><p>کند هنبازی طوطی صبا را از برای شه</p><p>که او را نیست در پاکی و بیناییش هنبازی</p><p>بجوشد بار دیگر از جمالش شادی تازه</p><p>درآید بار دیگر از وصالش در فلک تازی</p><p>به ناگاهان نماید روی آن پشت و پناه من</p><p>ببینی عقل ترسان را به پای عشق سربازی</p><p>همه عاشق شوندش زار هم بی‌دین و هم بادین</p><p>همه صادق شوند او را نماند هیچ طنازی</p><p>شود گوش طبیعت هم ز سر غیب‌ها واقف</p><p>شود دیده فروبسته ز خاک پای او بازی</p><p>شود بازار مه رویان از آن مه رو فروبسته</p><p>شود دروازه عشرت از آن می‌روی در بازی</p><p>شود شب‌های تاریک فراق آن صنم روشن</p><p>بگوید وصل خوش نکته به گوش هجر یک رازی</p><p>که رسم و قاعده غم‌ها ز جان خلق بردارند</p><p>رسیده عمر ما آخر نهد از عیش آغازی</p><p>درون بحر بی‌پایان مرگ و نیستی جان‌ها</p><p>بود ایمن چو بر دریا بود مرغاب یا قازی</p><p>به غیر ناطقه غیرت نبودت هیچ بدگویی</p><p>نبودستت به جز هم مشک زلفین تو غمازی</p><p>که از عشقت بسی جان‌ها چو چوب خشک می‌سوزد</p><p>ز غیرت گشته با خلقان یکی بدگو و همازی</p><p>الا ای آنک یک پرتو از آن رخسار بنمایی</p><p>خنک گردد همه دل‌ها نماند حسرت و آزی</p><p>الا ای کان ربانی شمس الدین تبریزی</p><p>رخ همچون زرم دارد برای وصل تو گازی</p><h2><a id="poem-5164" href="https://ganjoor.net/moulavi/shams/ghazalsh/sh2540">غزل شمارهٔ ۲۵۴۰</a></h2>
<p>چو شیر و انگبین جانا چه باشد گر درآمیزی</p><p>عسل از شیر نگریزد تو هم باید که نگریزی</p><p>اگر نالایقم جانا شوم لایق به فر تو</p><p>وگر ناچیز و معدومم بیابم از تو من چیزی</p><p>یکی قطره شود گوهر چو یابد او علف از تو</p><p>که قافی شود ذره چو دربندی و بستیزی</p><p>همه خاکیم روینده ز آب ذکر و باد دم</p><p>گلی که خندد و گرید کز او فکری بینگیزی</p><p>گلستانی کنش خندان و فرمانی به دستش ده</p><p>که ای گلشن شدی ایمن ز آفت‌های پاییزی</p><p>گهی در صورت آبی بیایی جان دهی گل را</p><p>گهی در صورت بادی به هر شاخی درآویزی</p><p>درختی بیخ او بالا نگونه شاخه‌های او</p><p>به عکس آن درختانی که سعدی‌اند و شونیزی</p><p>گهی گویی به گوش دل که در دوغ من افتادی</p><p>منم جان همه عالم تو چون از جان بپرهیزی</p><p>گهی زانوت بربندم چو اشتر تا فروخسپی</p><p>گهی زانوت بگشایم که تا از جای برخیزی</p><p>منال ای اشتر و خامش به من بنگر به چشم هش</p><p>که تمییز نوت بخشم اگر چه کان تمییزی</p><p>تویی شمع و منم آتش چو افتم در دماغت خوش</p><p>یکی نیمه فروسوزی یکی نیمه فروریزی</p><p>به هر سوزی چو پروانه مشو قانع بسوزان سر</p><p>به پیش شمع چون لافی این سودای دهلیزی</p><p>اگر داری سر مستان کله بگذار و سر بستان</p><p>کله دارند و سرها نی کلهداران پالیزی</p><p>سر آن‌ها راست که با او درآوردند سر با سر</p><p>کم از خاری که زد با گل ز چالاکی و سرتیزی</p><p>تو هر چیزی که می‌جویی مجویش جز ز کان او</p><p>که از زر هم زری یابند و از ارزیز ارزیزی</p><p>خمش کن قصه عمری به روزی کی توان گفتن</p><p>کجا آید ز یک خشتک گریبانی و تیریزی</p><h2><a id="poem-5165" href="https://ganjoor.net/moulavi/shams/ghazalsh/sh2541">غزل شمارهٔ ۲۵۴۱</a></h2>
<p>الا ای جان جان جان چو می‌بینی چه می‌پرسی</p><p>الا ای کان کان کان چو با مایی چه می‌ترسی</p><p>ز لا و لم مسلم شو به هر سو کت کشم می‌رو</p><p>به قدوست کشم آخر که خانه زاده قدسی</p><p>چه در بحث اصولی تو چه دربند فصولی تو</p><p>چه جنس و نوع می‌جویی کز این نوعی و زین جنسی</p><p>اگر دامان جان گیری به ترک این و آن گیری</p><p>که از جمله مبرایی نه از جنی نه از انسی</p><h2><a id="poem-5166" href="https://ganjoor.net/moulavi/shams/ghazalsh/sh2542">غزل شمارهٔ ۲۵۴۲</a></h2>
<p>بتاب ای ماه بر یارم بگو یارا اغا پوسی</p><p>بزن ای باد بر زلفش که ای زیبا اغا پوسی</p><p>گر این جایی گر آن جایی وگر آیی وگر نایی</p><p>همه قندی و حلوایی زهی حلوا اغا پوسی</p><p>ملامت نشنوم هرگز نگردم در طلب عاجز</p><p>نباشد عشق بازیچه بیا حقا اغا پوسی</p><p>اگر در خاک بنهندم تویی دلدار و دلبندم</p><p>وگر بر چرخ آرندم از آن بالا اغا پوسی</p><p>اگر بالای که باشم چو رهبان عشق تو جویم</p><p>وگر در قعر دریاام در آن دریا اغا پوسی</p><p>ز تاب روی تو ماها ز احسان‌های تو شاها</p><p>شده زندان مرا صحرا در آن صحرا اغا پوسی</p><p>چو مست دیدن اویم دو دست از شرم واشویم</p><p>بگیرم در رهش گویم که ای مولا اغا پوسی</p><p>دلارام خوش روشن ستیزه می‌کند با من</p><p>بیار ای اشک و بر وی زن بگو ایلا اغا پوسی</p><p>تو را هر جان همی‌جوید که تا پای تو را بوسد</p><p>ندارد زهره تا گوید بیا این جا اغا پوسی</p><p>وگر از بنده سیرابی بگیری خشم و دیر آیی</p><p>بماند بی‌کس و تنها تو را تنها اغا پوسی</p><p>بیا ای باغ و ای گلشن بیا ای سرو و ای سوسن</p><p>برای کوری دشمن بگو ما را اغا پوسی</p><p>بیا پهلوی من بنشین به رسم و عادت پیشین</p><p>بجنبان آن لب شیرین که مولانا اغا پوسی</p><p>منم نادان تویی دانا تو باقی را بگو جانا</p><p>به گویایی افیغومی به ناگویا اغا پوسی</p><h2><a id="poem-5167" href="https://ganjoor.net/moulavi/shams/ghazalsh/sh2543">غزل شمارهٔ ۲۵۴۳</a></h2>
<p>بیا ای شاه خودکامه نشین بر تخت خودکامی</p><p>بیا بر قلب رندان زن که صاحب قرن ایامی</p><p>برآور دودها از دل به جز در خون مکن منزل</p><p>فلک را از فلک بگسل که جان آتش اندامی</p><p>در آن دریا که خون است آن ز خشک و تر برون است آن</p><p>بیا بنما که چون است آن که حوت موج آشامی</p><p>اشارت کن بدان سرده که رندانند اندر ده</p><p>سبک رطل گران درده که تو ساقی آن جامی</p><p>قدح در کار شیران کن ز زرشان چشم سیران کن</p><p>به جامی عقل ویران کن که عقل آن جا بود خامی</p><p>بسوز از حسن ای خاقان تو نام و ننگ مشتاقان</p><p>که سرد آید ز عشاقان حذر کردن ز بدنامی</p><p>بدیدم عقل کل را من نهاده ذبح بر گردن</p><p>بگفتم پیش این پرفن چو اسماعیل چون رامی</p><p>بگفت از عشق شمس الدین که تبریز است از او چون چین</p><p>چو مه رویان نوآیین به گرد مجلس سامی</p><h2><a id="poem-5168" href="https://ganjoor.net/moulavi/shams/ghazalsh/sh2544">غزل شمارهٔ ۲۵۴۴</a></h2>
<p>شنیدم کاشتری گم شد ز کردی در بیابانی</p><p>بسی اشتر بجست از هر سوی کرد بیابانی</p><p>چو اشتر را ندید از غم بخفت اندر کنار ره</p><p>دلش از حسرت اشتر میان صد پریشانی</p><p>در آخر چون درآمد شب بجست از خواب و دل پرغم</p><p>برآمد گوی مه تابان ز روی چرخ چوگانی</p><p>به نور مه بدید اشتر میان راه استاده</p><p>ز شادی آمدش گریه به سان ابر نیسانی</p><p>رخ اندر ماه روشن کرد و گفتا چون دهم شرحت</p><p>که هم خوبی و نیکویی و هم زیبا و تابانی</p><p>خداوندا در این منزل برافروز از کرم نوری</p><p>که تا گم کرده خود را بیابد عقل انسانی</p><p>شب قدر است در جانب چرا قدرش نمی‌دانی</p><p>تو را می‌شورد او هر دم چرا او را نشورانی</p><p>تو را دیوانه کرده‌ست او قرار جانت برده‌ست او</p><p>غم جان تو خورده‌ست او چرا در جانش ننشانی</p><p>چو او آب است و تو جویی چرا خود را نمی‌جویی</p><p>چو او مشک است و تو بویی چرا خود را نیفشانی</p><h2><a id="poem-5169" href="https://ganjoor.net/moulavi/shams/ghazalsh/sh2545">غزل شمارهٔ ۲۵۴۵</a></h2>
<p>مگر مستی نمی‌دانی که چون زنجیر جنبانی</p><p>ز مجنونان زندانی جهانی را بشورانی</p><p>مگر نشنیده‌ای دستان ز بی‌خویشان و سرمستان</p><p>وگر نشنیده‌ای بستان به جان تو که بستانی</p><p>تو دانی من نمی‌دانم که چیست این بانگ از جانم</p><p>وزین آواز حیرانم زهی پرذوق حیرانی</p><p>صلا مستان و بی‌خویشان صلا ای عیش اندیشان</p><p>صلا ای آنک می‌دانی که تو خود عین ایشانی</p><h2><a id="poem-5170" href="https://ganjoor.net/moulavi/shams/ghazalsh/sh2546">غزل شمارهٔ ۲۵۴۶</a></h2>
<p>سحرگه گفتم آن مه را که ای من جسم و تو جانی</p><p>بدین حالم که می‌بینی وزان نالم که می‌دانی</p><p>ورای کفر و ایمانی و مرکب تند می‌رانی</p><p>چه بس بی‌باک سلطانی همین می‌کن که تو آنی</p><p>یکی بازآ به ما بگذر به بیشه جان‌ها بنگر</p><p>درختان بین ز خون تر به شکل شاخ مرجانی</p><p>شنودی تو که یک خامی ز مردان می‌برد نامی</p><p>نمی‌ترسد که خودکامی نهد داغش به پیشانی</p><p>مشو تو منکر پاکان بترس از زخم بی‌باکان</p><p>که صبر جان غمناکان تو را فانی کند فانی</p><p>تو باخویشی به بی‌خویشان مپیچ ای خصم درویشان</p><p>مزن تو پنجه با ایشان به دستانی که نتوانی</p><p>که شمس الدین تبریزی به جان بخشی و خون ریزی</p><p>ز آتش برکند تیزی به قدرت‌های ربانی</p><h2><a id="poem-5171" href="https://ganjoor.net/moulavi/shams/ghazalsh/sh2547">غزل شمارهٔ ۲۵۴۷</a></h2>
<p>شدم از دست یک باره ز دست عشق تا دانی</p><p>در این مستی اگر جرمی کنم تا رو نگردانی</p><p>زهی پیدای ناپیدا پناه امشب و فردا</p><p>زهی جانم ز تو شیدا زهی حال پریشانی</p><p>ز زلف جعد چون سلسل بشد این حال من مشکل</p><p>میان موج خون دل مرا تا چند بنشانی</p><p>چو آرم پیش تو زاری بهانه نو برون آری</p><p>زهی شنگی و طراری زهی شوخی و پیشانی</p><p>زبان داری تو چون سوسن نمایی آب را روغن</p><p>چرا بیگانه ای با من چو تو از عین خویشانی</p><p>زهی مجلس زهی ساقی زهی مستان زهی باده</p><p>زهی عشاق دل داده زهی معشوق روحانی</p><p>شراب عشق تو آنگه جهان حسن بر جاگه</p><p>جمال روی تو آنگه کند جان کسی جانی</p><p>بکرده روح را حق بین خداوندی شمس الدین</p><p>ز تبریز نکوآیین به قدرت‌های ربانی</p><h2><a id="poem-5172" href="https://ganjoor.net/moulavi/shams/ghazalsh/sh2548">غزل شمارهٔ ۲۵۴۸</a></h2>
<p>تو استظهار آن داری که رو از ما بگردانی</p><p>ولی چون کعبه برپرد کجا ماند مسلمانی</p><p>تو سلطانی و جانداری تو هم آنی و آن داری</p><p>مشوران مرغ جان‌ها را که ایشان را سلیمانی</p><p>فلک ایمن ز هر غوغا زمین پرغارت و یغما</p><p>ولیکن از فلک دارد زمین جمع و پریشانی</p><p>زمین مانند تن آمد فلک چون عقل و جان آمد</p><p>تن ار فربه وگر لاغر ز جان باشد همی‌دانی</p><p>چو تن را عقل بگذارد پریشانی کند این تن</p><p>بگوید تن که معذورم تو رفتی که نگهبانی</p><p>عنایت‌های تو جان را چو عقل عقل ما آمد</p><p>چو تو از عقل برگردی چه دارد عقل عقلانی</p><p>شود یوسف یکی گرگی شود موسی چو فرعونی</p><p>چو بیرون شد رکاب تو سرآخر گشت پالانی</p><p>چو ما دستیم و تو کانی بیاور هر چه می‌آری</p><p>چو ما خاکیم و تو آبی برویان هر چه رویانی</p><p>تو جویایی و ناجویا چو مغناطیس ای مولا</p><p>تو گویایی و ناگویا چو اسطرلاب و میزانی</p><h2><a id="poem-5173" href="https://ganjoor.net/moulavi/shams/ghazalsh/sh2549">غزل شمارهٔ ۲۵۴۹</a></h2>
<p>چو دید آن طره کافر مسلمان شد مسلمانی</p><p>صلا ای کهنه اسلامان به مهمانی به مهمانی</p><p>دل ایمان ز تو شادان زهی استاد استادان</p><p>تو خود اسلام اسلامی تو خود ایمان ایمانی</p><p>بصیرت را بصیرت تو حقیقت را حقیقت تو</p><p>تو نور نور اسراری تو روح روح را جانی</p><p>اگر امداد لطف تو نباشد در جهان تابان</p><p>درافتد سقف این گردون بیارد رو به ویرانی</p><p>چو بردابرد جاه تو ورای هر دو کون آمد</p><p>زهی سرگشتگی جان‌ها زهی تشکیک و حیرانی</p><p>همی‌جویم به دو عالم مثالی تا تو را گویم</p><p>نمی‌یابم خداوندا نمی‌گویی که را مانی</p><p>ز درمان‌ها بری گشتم نخواهم درد را درمان</p><p>بمیرم در وفای تو که تو درمان درمانی</p><p>الا ای جان خون ریزم همی‌پر سوی تبریزم</p><p>همی‌گو نام شمس الدین اگر جایی تو درمانی</p><p>صفاتت ای مه روشن عجایب خاصیت دارد</p><p>که او مر ابر گریان را دراندازد به خندانی</p><p>ایا دولت چو بگریزی و زین بی‌دل بپرهیزی</p><p>ز لطف شاه پابرجا به دست آیی به آسانی</p><h2><a id="poem-5174" href="https://ganjoor.net/moulavi/shams/ghazalsh/sh2550">غزل شمارهٔ ۲۵۵۰</a></h2>
<p>یکی دودی پدید آمد سحرگاهی به هامونی</p><p>دل عشاق چون آتش تن عشاق کانونی</p><p>بیا بخرام و دامن کش در آن دود و در آن آتش</p><p>که می‌سوزد در آن جا خوش به هر اطراف ذاالنونی</p><p>چو شمعی برفروزی تو ایا اقبال و روزی تو</p><p>چو چونی را بسوزی تو درآید جان بی‌چونی</p><p>نیاید جز ز مه رویی طواف برج‌ها کردن</p><p>که مادون را رها کردن نباشد کار هر دونی</p><p>برو تو دست اندازان به سوی شاه چون باران</p><p>ببینی بحر را تازان در آن بحر پر از خونی</p><p>چه لاله است و گل و ریحان از آن خون رسته در بستان</p><p>ببینی و بشوید جان دو دست خود به صابونی</p><p>چو دررفتی در آن مخزن منزه از در و روزن</p><p>چو عیسی سوزنت گردد حجب چون گنج قارونی</p><p>ببینی شاه قدوسی بیابی بی‌دهن بوسی</p><p>ز سر خضر چون موسی شوی در فقر هارونی</p><p>چو آبی ساکن و خفته و چون موجی برآشفته</p><p>به بحر کم زنان رفته شده اندر کم افزونی</p><p>چو اندر شه نظر کردی ز مستی آن چنان گردی</p><p>که گویی تو مگر خوردی هزاران رطل افیونی</p><p>چو دیدی شمس تبریزی ز جان کردی شکرریزی</p><p>در آن دم هر دو جا باشی درون مصر و بیرونی</p><h2><a id="poem-5175" href="https://ganjoor.net/moulavi/shams/ghazalsh/sh2551">غزل شمارهٔ ۲۵۵۱</a></h2>
<p>دلی یا دیده عقلی تو یا نور خدابینی</p><p>چراغ افروز عشاقی تو یا خورشیدآیینی</p><p>چو نامت بشنود دل‌ها نگنجد در منازل‌ها</p><p>شود حل جمله مشکل‌ها به نور لم یزل بینی</p><p>بگفتم آفتابا تو مرا همراه کن با تو</p><p>که جمله دردها را تو شفا گشتی و تسکینی</p><p>بگفتا جان ربایم من قدم بر عرش سایم من</p><p>به آب و گل کم آیم من مگر در وقت و هر حینی</p><p>چو تو از خویش آگاهی ندانی کرد همراهی</p><p>که آن معراج اللهی نیابد جز که مسکینی</p><p>تو مسکینی در این ظاهر درونت نفس بس قاهر</p><p>یکی سالوسک کافر که رهزن گشت و ره شینی</p><p>مکن پوشیده از پیری چنین مو در چنین شیری</p><p>یکی پیری که علم غیب زیر او است بالینی</p><p>طبیب عاشقان است او جهان را همچو جان است او</p><p>گداز آهنان است او به آهن داده تلبینی</p><p>کند در حال گل را زر دهد در حال تن را سر</p><p>از او انوار دین یابد روان و جان بی‌دینی</p><p>در آن دهلیز و ایوانش بیا بنگر تو برهانش</p><p>شده هر مرده از جانش یکی ویسی و رامینی</p><p>ز شمس الدین تبریزی دلا این حرف می‌بیزی</p><p>به امیدی که بازآید از آن خوش شاه شاهینی</p><h2><a id="poem-5176" href="https://ganjoor.net/moulavi/shams/ghazalsh/sh2552">غزل شمارهٔ ۲۵۵۲</a></h2>
<p>کجا باشد دورویان را میان عاشقان جایی</p><p>که با صد رو طمع دارد ز روز عشق فردایی</p><p>طمع دارند و نبودشان که شاه جان کند ردشان</p><p>ز آهن سازد او سدشان چو ذوالقرنین آسایی</p><p>دورویی با چنان رویی پلیدی در چنان جویی</p><p>چه گنجد پیش صدیقان نفاقی کارفرمایی</p><p>که بیخ بیشه جان را همه رگ‌های شیران را</p><p>بداند یک به یک آن را بدیده نورافزایی</p><p>بداند عاقبت‌ها را فرستد راتبت‌ها را</p><p>ببخشد عافیت‌ها را به هر صدیق و یکتایی</p><p>براندازد نقابی را نماید آفتابی را</p><p>دهد نوری خدایی را کند او تازه انشایی</p><p>اگر این شه دورو باشد نه آتش خلق و خو باشد</p><p>برای جست و جو باشد ز فکر نفس کژپایی</p><p>دورویی او است بی‌کینه ازیرا او است آیینه</p><p>ز عکس تو در آن سینه نماید کین و بدرایی</p><p>مزن پهلو به آن نوری که مانی تا ابد کوری</p><p>تو با شیران مکن زوری که روباهی به سودایی</p><p>که با شیران مری کردن سگان را بشکند گردن</p><p>نه مکری ماند و نی فن و نه دورویی نه صدتایی</p><h2><a id="poem-5177" href="https://ganjoor.net/moulavi/shams/ghazalsh/sh2553">غزل شمارهٔ ۲۵۵۳</a></h2>
<p>کجا شد عهد و پیمانی که می‌کردی نمی‌گویی</p><p>کسی را کو به جان و دل تو را جوید نمی‌جویی</p><p>دل افکاری که روی خود به خون دیده می‌شوید</p><p>چرا از وی نمی‌داری دو دست خود نمی‌شویی</p><p>مثال تیر مژگانت شدم من راست یک سانت</p><p>چرا ای چشم بخت من تو با من کژ چو ابرویی</p><p>چه با لذت جفاکاری که می‌بکشی بدین زاری</p><p>پس آنگه عاشق کشته تو را گوید چو خوش خویی</p><p>ز شیران جمله آهویان گریزان دیدم و پویان</p><p>دلا جویای آن شیری خدا داند چه آهویی</p><p>دلا گر چه نزاری تو مقیم کوی یاری تو</p><p>مرا بس شد ز جان و تن تو را مژده کز آن کویی</p><p>به پیش شاه خوش می‌دو گهی بالا و گه در گو</p><p>از او ضربت ز تو خدمت که او چوگان و تو گویی</p><p>دلا جستیم سرتاسر ندیدم در تو جز دلبر</p><p>مخوان ای دل مرا کافر اگر گویم که تو اویی</p><p>غلام بیخودی ز آنم که اندر بیخودی آنم</p><p>چو بازآیم به سوی خود من این سویم تو آن سویی</p><p>خمش کن کز ملامت او بدان ماند که می‌گوید</p><p>زبان تو نمی‌دانم که من ترکم تو هندویی</p><h2><a id="poem-5178" href="https://ganjoor.net/moulavi/shams/ghazalsh/sh2554">غزل شمارهٔ ۲۵۵۴</a></h2>
<p>اگر بی‌من خوشی یارا به صد دامم چه می‌بندی</p><p>وگر ما را همی‌خواهی چرا تندی نمی‌خندی</p><p>کسی کو در شکرخانه شکر نوشد به پیمانه</p><p>بدین سرکای نه ساله نداند کرد خرسندی</p><p>بخند ای دوست چون گلشن مبادا خاطر دشمن</p><p>کند شادی و پندارد که دل زین بنده برکندی</p><p>چو رشک ماه و گل گشتی چو در دل‌ها طمع کشتی</p><p>نباشد لایق از حسنت که برگردی ز پیوندی</p><p>خوشا آن حالت مستی که با ما عهد می‌بستی</p><p>مرا مستانه می‌گفتی که ما را خویش و فرزندی</p><p>پیاپی باده می‌دادی به صد لطف و به صد شادی</p><p>که گیر این جام بی‌خویشی که باخویشی و هشمندی</p><p>سلام علیک ای خواجه بهانه چیست این ساعت</p><p>نه دریایی و دریادل نه ساقی و خداوندی</p><p>نه یاقوتی نه مرجانی نه آرام دل و جانی</p><p>نه بستان و گلستانی نه کان شکر و قندی</p><p>خمش باشم بدان شرطی که بدهی می خموشانه</p><p>من از گولی دهم پندت نه ز آنک قابل پندی</p><h2><a id="poem-5179" href="https://ganjoor.net/moulavi/shams/ghazalsh/sh2555">غزل شمارهٔ ۲۵۵۵</a></h2>
<p>چرا چون ای حیات جان در این عالم وطن داری</p><p>نباشد خاک ره ناطق ندارد سنگ هشیاری</p><p>چرا زهری دهد تلخی چرا خاری کند تیزی</p><p>چرا خشمی کند تندی چرا باشد شبی تاری</p><p>در آن گلزار روی او عجب می‌ماندم روزی</p><p>که خاری اندر این عالم کند در عهد او خاری</p><p>مگر حضرت نقابی بست از غیرت بر آن چهره</p><p>که تا غیری نبیند آن برون ناید ز اغیاری</p><p>مگر خود دیده عالم غلیظ و درد و قلب آمد</p><p>نمی‌تاند که دریابد ز لطف آن چهره ناری</p><p>دو چشم زشت رویان را لباس زشت می‌باید</p><p>و کی شاید که درپوشد لباس زشت آن عاری</p><p>که از عریانی لطفش لباس لطف شرمنده</p><p>که از شرم صفای او عرق‌ها می‌شود جاری</p><p>و او با این همه جسمی فروبرید و درپوشید</p><p>برون زد لطف از چشمش ز هر سو شد به دیداری</p><p>فروپوشید لطف او نهانی کرده چشمش را</p><p>که تا شد دیده‌ها محروم و کند از سیر و سیاری</p><p>ولیک آن نور ناپیدا همی‌فرمایدت هر دم</p><p>شراب می که بفزاید ز بی‌هوشیت هشیاری</p><p>که خوبان به غایت را فراغت باشد از شیوه</p><p>ولیکن عشقشان دارد هزاران مکر و عیاری</p><p>چنانک از شهوتی تو خوش به جسم و جان شهوانی</p><p>نباشی زان طرب غافل اگر تو جان جان داری</p><p>درون خود طلب آن را نه پیش و پس نه بر گردون</p><p>نمی‌بینی که اندر خواب تو در باغ و گلزاری</p><p>کدامین سوی می‌دانی کدامین سوی می‌بینی</p><p>تو آن باغی که می‌بینی به خواب اندر به بیداری</p><p>چو دیده جان گشادی تو بدیدی ملک روحانی</p><p>از آن جا طفل ره باشی چو رو زین سو به شه آری</p><p>کدامین شه نیارم گفت رمزی از صفات او</p><p>ولیکن از مثالی تو بدانی گر خرد داری</p><p>خردهایی نمی‌خواهم که از دونی و طماعی</p><p>سر و سرور نمی‌جوید همی‌جوید کلهداری</p><p>که بگذار و سر می‌جو کز آن سر سر به دست آید</p><p>به سر بنشین به بزم سر ببین زان سر تو خماری</p><p>ز جامی کز صفای آن نماید غیب‌ها یک یک</p><p>چه مه رویان نماید غیب اندر حجب و عماری</p><p>به روی هر مهی بینی تو داغی بس ظریف و کش</p><p>نشان بندگی شه که فرد است او به دلداری</p><p>به نزد حسن انس و جن مخدومی شمس الدین</p><p>زهی تبریز دریاوش که بر هر ابر در باری</p><h2><a id="poem-5180" href="https://ganjoor.net/moulavi/shams/ghazalsh/sh2556">غزل شمارهٔ ۲۵۵۶</a></h2>
<p>زهی چشم مرا حاصل شده آیین خون ریزی</p><p>ز هجران خداوندی شمس الدین تبریزی</p><p>ایا خورشید رخشنده متاب از امر او سر را</p><p>که تاریک ابد گردی اگر با او تو بستیزی</p><p>ایا ای ابر گر تو یک نظر از نرگسش یابی</p><p>به جای آب آب زندگانی و گهربیزی</p><p>اگر آتش شبی در خواب لطف و حلم او دیدی</p><p>گلستان‌ها شدی آتش نکردی ذره‌ای تیزی</p><p>به هنگامی که هر جانی به جانی جفت می‌گردند</p><p>بفرمودند گر جانی به جان او نیامیزی</p><p>که جان او چنان صاف و لطیف آمد که جان‌ها را</p><p>ز روی شرم و لطف او فریضه گشت پرهیزی</p><p>هر آنچ از روح او آید به وهم روح‌ها ناید</p><p>که خشتک کی تواند کرد اندر جامه تیریزی</p><p>کسی کاندر جهان از بوش انا لا غیر می گفته‌ست</p><p>گر از جاهش ببردی بو ز حسرت کرده خون ریزی</p><p>بیا ای عقل کل با من که بردابرد او بینی</p><p>ورای بحر روحانی بدان شرطی که نگریزی</p><p>از آن بحری گذشته‌ست او که دل‌ها دل از او یابند</p><p>و جان‌ها جان از او گیرند و هر چیزی از او چیزی</p><p>اگر انکار خواهی کرد از عجزی است اندر تو</p><p>چه داند قوت حیدر مزاج حیز از حیزی</p><p>علی الله خانه کعبه و فی الله بیت معمورا</p><p>گهی که بشنوی تبریز از تعظیم برخیزی</p><p>ایا ای عقل و تمییزی که لاف دیدنش داری</p><p>وآنگه باخودی بالله که بی‌الهام و تمییزی</p><h2><a id="poem-5181" href="https://ganjoor.net/moulavi/shams/ghazalsh/sh2557">غزل شمارهٔ ۲۵۵۷</a></h2>
<p>هر آن چشمی که گریان است در عشق دلارامی</p><p>بشارت آیدش روزی ز وصل او به پیغامی</p><p>هر آن چشم سپیدی کو سیه کرده‌ست تن جامه</p><p>سیاهش شد سپید آخر سپیدش شد سیه فامی</p><p>چو گریان بود آن یعقوب کنعان از پی یوسف</p><p>بشارت آمدش ناگه از آن خوش روی خوش نامی</p><p>مثال نردبان باشد به نالیدن به عشق اندر</p><p>چو او بر نردبان کوشد رسد ناگاه بر بامی</p><p>حریف عشق پیش آید چو بیند مر تو را بیخود</p><p>کبابی از جگر در کف ز خون دل یکی جامی</p><p>که آب لطف آن دلبر گرفته قاف تا قاف است</p><p>از آن است آتش هجران که تا پخته شود خامی</p><p>برای امتحان مرغ جان عاشق وحشی</p><p>بلا چون ضربت دامی و زلف یار چون دامی</p><p>که تا زین دام و زین ضربت کشاکش یابد این وحشی</p><p>نماند ناز و تندی او شود همراز و هم رامی</p><p>چنان چون میوه‌های خام از آن پخته شود شیرین</p><p>که گاهش تاب خورشید است و گاهش طره شامی</p><p>ز رنج عام و لطف خاص حکمت‌ها شود پیدا</p><p>که تا صافی شود دردی که تا خاصه شود عامی</p><p>گهی از خوف محرومی و هجران ابد سوزی</p><p>گهی اندر امید وصل یکتا زفت انعامی</p><p>خصوصا درد این مسکین که عالم سوز طوفان است</p><p>زهی تلخی و ناکامی که شیرین است از او کامی</p><p>به هر گامی اگر صد تیر آید از هوای او</p><p>نگردم از هوای او نگردانم یکی گامی</p><p>منم در وام عشق شاه تا گردن بحمدالله</p><p>مبارک صاحب وامی مبارک کردن وامی</p><p>زهی دریای لطف حق زهی خورشید ربانی</p><p>به هر صد قرن نبود این چه جای سال و ایامی</p><p>ز مخدومی شمس الدین تبریزی بیابد جان</p><p>خلاصه نور ایمانی صفای جان اسلامی</p><p>چه جای نور اسلام است که نورانی و روحانی</p><p>شود واله اگر پیدا شود از دفترش لامی</p><h2><a id="poem-5182" href="https://ganjoor.net/moulavi/shams/ghazalsh/sh2558">غزل شمارهٔ ۲۵۵۸</a></h2>
<p>الا ای نقش روحانی چرا از ما گریزانی</p><p>تو خود از خانه آخر ز حال بنده می دانی</p><p>به حق اشک گرم من به حق روی زرد من</p><p>به پیوندی که با تستم ورای طور انسانی</p><p>اگر عالم بود خندان مرا بی‌تو بود زندان</p><p>بس است آخر بکن رحمی بر این محروم زندانی</p><p>اگر با جمله خویشانم چو تو دوری پریشانم</p><p>مبادا ای خدا کس را بدین غایت پریشانی</p><p>بر آن پای گریزانت چه بربندم که نگریزی</p><p>به جان بی‌وفا مانی چو یار ما گریزانی</p><p>ور از نه چرخ برتازی بسوزی هفت دریا را</p><p>بدرم چرخ و دریا را به عشق و صبر و پیشانی</p><p>وگر چو آفتابی هم روی بر طارم چارم</p><p>چو سایه در رکاب تو همی‌آیم به پنهانی</p><h2><a id="poem-5183" href="https://ganjoor.net/moulavi/shams/ghazalsh/sh2559">غزل شمارهٔ ۲۵۵۹</a></h2>
<p>الا ای یوسف مصری از این دریای ظلمانی</p><p>روان کن کشتی وصلت برای پیر کنعانی</p><p>یکی کشتی که این دریا ز نور او بگیرد چشم</p><p>که از شعشاع آن کشتی بگردد بحر نورانی</p><p>نه زان نوری که آن باشد به جان چاکران لایق</p><p>از آن نوری که آن باشد جمال و فر سلطانی</p><p>در آن بحر جلالت‌ها که آن کشتی همی‌گردد</p><p>چو باشد عاشق او حق که باشد روح روحانی</p><p>چو آن کشتی نماید رخ برآید گرد آن دریا</p><p>نماند صعبیی دیگر بگردد جمله آسانی</p><p>چه آسانی که از شادی ز عاشق هر سر مویی</p><p>در آن دریا به رقص اندرشده غلطان و خندانی</p><p>نبیند خنده جان را مگر که دیده جان‌ها</p><p>نماید خدها در جسم آب و خاک ارکانی</p><p>ز عریانی نشانی‌هاست بر درز لباس او</p><p>ز چشم و گوش و فهم و وهم اگر خواهی تو برهانی</p><p>تو برهان را چه خواهی کرد که غرق عالم حسی</p><p>برو می‌چر چو استوران در این مرعای شهوانی</p><p>مگر الطاف مخدومی خداوندی شمس دین</p><p>رباید مر تو را چون باد از وسواس شیطانی</p><p>کز این جمله اشارت‌ها هم از کشتی هم از دریا</p><p>مکن فهمی مگر در حق آن دریای ربانی</p><p>چو این را فهم کردی تو سجودی بر سوی تبریز</p><p>که تا او را بیابد جان ز رحمت‌های یزدانی</p><h2><a id="poem-5184" href="https://ganjoor.net/moulavi/shams/ghazalsh/sh2560">غزل شمارهٔ ۲۵۶۰</a></h2>
<p>الا ای جان قدس آخر به سوی من نمی‌آیی</p><p>هماره جان به تن آید تو سوی تن نمی‌آیی</p><p>بدم دامن کشان تا تو ز من دامن کشیدستی</p><p>ز اشک خون همی‌ریزم در این دامن نمی‌آیی</p><p>زهی بی‌آبی جانم چو نیسانت نمی‌بارد</p><p>زهی خرمن که سوی این سیه خرمن نمی‌آیی</p><p>چو دورم زان نظر کردن نظاره عالمی گشتم</p><p>نظاره من بیا گر تو نظر کردن نمی‌آیی</p><p>الا ای دل پری خوانی نگویی آن پری را تو</p><p>چرا خوابم ببردی گر به سحر و فن نمی‌آیی</p><p>الا ای طوق وصل او که در گردن همی‌زیبی</p><p>چو قمری ناله می‌دارم که در گردن نمی‌آیی</p><p>دل تو همچو سنگ و من چو آهن ثابت اندر عشق</p><p>ایا آهن ربا آخر سوی آهن نمی‌آیی</p><p>ز ما و من برست آن کس که تو رویی بدو آری</p><p>چرا تو سوی این هجران صد چون من نمی‌آیی</p><p>فزایش از کجا باشد بهارا چون نمی‌باری</p><p>سکونت از کجا آخر سوی مسکن نمی‌آیی</p><p>الا ای نور غایب بین در این دیده نمی‌تابی</p><p>الا ای ناطقه کلی بدین الکن نمی‌آیی</p><p>چو ارزن خرد گشتستم ز بهر مرغ مژده آور</p><p>الا ای مرغ مژده آور بدین ارزن نمی‌آیی</p><p>همه جان‌ها شده لرزان در این مکمن گه هجران</p><p>برای امن این جان‌ها در این مکمن نمی‌آیی</p><p>زبان چون سوسن تازه به مدحت ای خوش آوازه</p><p>الا گلزار ربانی بدین سوسن نمی‌آیی</p><p>الا ای باده شادان به عشق اندر چو استادان</p><p>درونت خنب سرمستی چرا از دن نمی‌آیی</p><p>معاش خانه جانم اگر نه از قرص خورشید است</p><p>چرا ای خانه بی‌خورشید تو روشن نمی‌آیی</p><p>اگر نه طالب اویی به خانه خانه خورشید</p><p>چرا چون شکل شب دزدان به هر روزن نمی‌آیی</p><p>چو صحرای جمال او برای جان بود مؤمن</p><p>چرا در خوف می‌باشی چرامؤمننمی‌آیی</p><p>تو بشکن جوز این تن را بکوب این مغز را درهم</p><p>چرا اندر چراغ عشق چون روغن نمی‌آیی</p><p>تو آب و روغنی کردی به نورت ره کجا باشد</p><p>مبر تو آب بی‌روغن که بی‌دشمن نمی‌آیی</p><p>چه نقد پاک می‌دانی تو خود را وین نمی‌بینی</p><p>که اندر دست خود ماندی و در مخزن نمی‌آیی</p><p>ز عشق شمس تبریزی چو موسی گفته‌ام ارنی</p><p>ز سوی طور تبریزی چرا چون لن نمی‌آیی</p><h2><a id="poem-5185" href="https://ganjoor.net/moulavi/shams/ghazalsh/sh2561">غزل شمارهٔ ۲۵۶۱</a></h2>
<p>مسلمانان مسلمانان مرا جانی است سودایی</p><p>چو طوفان بر سرم بارد از این سودا ز بالایی</p><p>مسلمانان مسلمانان به هر روزی یکی شوری</p><p>به کوی لولیان افتد از آن لولی سرنایی</p><p>مسلمانان مسلمانان ز جان پرسید کای سابق</p><p>ورای طور اندیشه حریفان را چه می‌پایی</p><p>مسلمانان مسلمانان بشویید از دل من دست</p><p>کز این اندیشه دادم دل به دست موج دریایی</p><p>مسلمانان مسلمانان خبر آن کارفرما را</p><p>که سخت از کار رفتم من مرا کاری بفرمایی</p><p>مسلمانان مسلمانان امانت دست من گیرید</p><p>که مستم ره نمی‌دانم بدان معشوق زیبایی</p><p>مسلمانان مسلمانان به کوی او سپاریدم</p><p>بر آن خاکم بخسپانید زان خاک است بینایی</p><p>مسلمانان مسلمانان زبان پارسی گویم</p><p>که نبود شرط در جمعی شکر خوردن به تنهایی</p><p>بیا ای شمس تبریزی که بر دست این سخن بیزی</p><p>به غیر تو نمی‌باید تویی آنک همی‌بایی</p><h2><a id="poem-5186" href="https://ganjoor.net/moulavi/shams/ghazalsh/sh2562">غزل شمارهٔ ۲۵۶۲</a></h2>
<p>یکی فرهنگ دیگر نو برآر ای اصل دانایی</p><p>ببین تو چاره‌ای از نو که الحق سخت بینایی</p><p>بسی دل‌ها چو گوهرها ز نور لعل تو تابان</p><p>بسی طوطی که آموزند از قندت شکرخایی</p><p>زدی طعنه که دود تو ندارد آتش عاشق</p><p>گر آتش نیستش حقی وگر دارد چه فرمایی</p><p>برو ای جان دولت جو چه خواهم کرد دولت را</p><p>من و عشق و شب تیره نگار و باده پیمایی</p><p>بیا ای مونس روزم نگفتم دوش در گوشت</p><p>که عشرت در کمی خندد تو کم زن تا بیفزایی</p><p>دلا آخر نمی‌گویی کجا شد مکر و دستانت</p><p>چو جام از دست جان نوشی از آن بی‌دست و بی‌پایی</p><p>به هر شب شمس تبریزی چه گوهرها که می‌بیزی</p><p>چه سلطانی چه جان بخشی چه خورشیدی چه دریایی</p><h2><a id="poem-5187" href="https://ganjoor.net/moulavi/shams/ghazalsh/sh2563">غزل شمارهٔ ۲۵۶۳</a></h2>
<p>من پای همی‌کوبم ای جان و جهان دستی</p><p>ای جان و جهان برجه از بهر دل مستی</p><p>ای مست مکش محشر بازآی ز شور و شر</p><p>آن دست بر آن دل نه ای کاش دلی هستی</p><p>ترک دل و جان کردم تا بی‌دل و جان گردم</p><p>یک دل چه محل دارد صد دلکده بایستی</p><p>بنگر به درخت ای جان در رقص و سراندازی</p><p>اشکوفه چرا کردی گر باده نخوردستی</p><p>آن باد بهاری بین آمیزش و یاری بین</p><p>گر نی همه لطفستی با خاک نپیوستی</p><p>از یار مکن افغان بی‌جور نیامد عشق</p><p>گر نی ره عشق این است او کی دل ما خستی</p><p>صد لطف و عطا دارد صد مهر و وفا دارد</p><p>گر غیرت بگذارد دل بر دل ما بستی</p><p>با جمله جفاکاری پشتی کند و یاری</p><p>گر پشتی او نبود پشت همه بشکستی</p><p>دامی که در او عنقا بی‌پر شود و بی‌پا</p><p>بی‌رحمت او صعوه زین دام کجا خستی</p><p>خامش کن و ساکن شو ای باد سخن گر چه</p><p>در جنبش باد دل صد مروحه بایستی</p><p>شمس الحق تبریزی ماییم و شب وحشت</p><p>گر شمس نبودی شب از خویش کجا رستی</p><h2><a id="poem-5188" href="https://ganjoor.net/moulavi/shams/ghazalsh/sh2564">غزل شمارهٔ ۲۵۶۴</a></h2>
<p>گر عشق بزد راهم ور عقل شد از مستی</p><p>ای دولت و اقبالم آخر نه توام هستی</p><p>رستن ز جهان شک هرگز نبود اندک</p><p>خاک کف پای شه کی باشد سردستی</p><p>ای طوطی جان پر زن بر خرمن شکر زن</p><p>بر عمر موفر زن کز بند قفس رستی</p><p>ای جان سوی جانان رو در حلقه مردان رو</p><p>در روضه و بستان رو کز هستی خود جستی</p><p>در حیرت تو ماندم از گریه و از خنده</p><p>با رفعت تو رستم از رفعت و از پستی</p><p>ای دل بزن انگشتک بی‌زحمت لی و لک</p><p>در دولت پیوسته رفتی و بپیوستی</p><p>آن باده فروش تو بس گفت به گوش تو</p><p>جان‌ها بپرستندت گر جسم بنپرستی</p><p>ای خواجه شنگولی ای فتنه صد لولی</p><p>بشتاب چه می مولی آخر دل ما خستی</p><p>گر خیر و شرت باشد ور کر و فرت باشد</p><p>ور صد هنرت باشد آخر نه در آن شستی</p><p>چالاک کسی یارا با آن دل چون خارا</p><p>تا ره نزدی ما را از پای بننشستی</p><p>درجست در این گفتن بنمودن و بنهفتن</p><p>یک پرده برافکندی صد پرده نو بستی</p>
</body></html>