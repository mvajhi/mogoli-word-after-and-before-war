<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3445" href="https://ganjoor.net/moulavi/shams/ghazalsh/sh821">غزل شمارهٔ ۸۲۱</a></h2>
<p>خنده از لطفت حکایت می‌کند</p><p>ناله از قهرت شکایت می‌کند</p><p>این دو پیغام مخالف در جهان</p><p>از یکی دلبر روایت می‌کند</p><p>غافلی را لطف بفریبد چنان</p><p>قهر نندیشد جنایت می‌کند</p><p>وان یکی را قهر نومیدی دهد</p><p>یأس کلی را رعایت می‌کند</p><p>عشق مانند شفیعی مشفقی</p><p>این دو گمره را حمایت می‌کند</p><p>شکرها داریم زین عشق ای خدا</p><p>لطف‌های بی‌نهایت می‌کند</p><p>هر چه ما در شکر تقصیری کنیم</p><p>عشق کفران را کفایت می‌کند</p><p>کوثر است این عشق یا آب حیات</p><p>عمر را بی‌حد و غایت می‌کند</p><p>در میان مجرم و حق چون رسول</p><p>بس دوادو بس سعایت می‌کند</p><p>بس کن آیت آیت این را برمخوان</p><p>عشق خود تفسیر آیت می‌کند</p><h2><a id="poem-3446" href="https://ganjoor.net/moulavi/shams/ghazalsh/sh822">غزل شمارهٔ ۸۲۲</a></h2>
<p>عشق اکنون مهربانی می‌کند</p><p>جان جان امروز جانی می‌کند</p><p>در شعاع آفتاب معرفت</p><p>ذره ذره غیب دانی می‌کند</p><p>کیمیای کیمیاسازست عشق</p><p>خاک را گنج معانی می‌کند</p><p>گاه درها می‌گشاید بر فلک</p><p>گه خرد را نردبانی می‌کند</p><p>گه چو صهبا بزم شادی می‌نهد</p><p>گه چو دریا درفشانی می‌کند</p><p>گه چو روح الله طبیبی می‌شود</p><p>گه خلیلش میزبانی می‌کند</p><p>اعتمادی دارد او بر عشق دوست</p><p>گر سماع لن ترانی می‌کند</p><p>اندر این طوفان که خونست آب او</p><p>لطف خود را نوح ثانی می‌کند</p><p>بانگ انانستعین ما شنید</p><p>لطف و داد و مستعانی می‌کند</p><p>چون قرین شد عشق او با جان‌ها</p><p>مو به مو صاحب قرانی می‌کند</p><p>ارمغان‌های غریب آورده است</p><p>قسمت آن ارمغانی می‌کند</p><p>هر که می‌بندد ره عشاق را</p><p>جاهلی و قلتبانی می‌کند</p><p>سرنگون اندررود در آب شور</p><p>هر که چون لنگر گرانی می‌کند</p><p>تا چه خوردست این دهان کز ذوق آن</p><p>اقتضای بی‌زبانی می‌کند</p><h2><a id="poem-3447" href="https://ganjoor.net/moulavi/shams/ghazalsh/sh823">غزل شمارهٔ ۸۲۳</a></h2>
<p>عمر بر اومید فردا می‌رود</p><p>غافلانه سوی غوغا می‌رود</p><p>روزگار خویش را امروز دان</p><p>بنگرش تا در چه سودا می‌رود</p><p>گه به کیسه گه به کاسه عمر رفت</p><p>هر نفس از کیسه ما می‌رود</p><p>مرگ یک یک می‌برد وز هیبتش</p><p>عاقلان را رنگ و سیما می‌رود</p><p>مرگ در ره ایستاده منتظر</p><p>خواجه بر عزم تماشا می‌رود</p><p>مرگ از خاطر به ما نزدیکتر</p><p>خاطر غافل کجاها می‌رود</p><p>تن مپرور زانک قربانیست تن</p><p>دل بپرور دل به بالا می‌رود</p><p>چرب و شیرین کم ده این مردار را</p><p>زانک تن پرورد رسوا می‌رود</p><p>چرب و شیرین ده ز حکمت روح را</p><p>تا قوی گردد که آن جا می‌رود</p><p>حکمتت از شه صلاح الدین رسد</p><p>آنک چون خورشید یکتا می‌رود</p><h2><a id="poem-3448" href="https://ganjoor.net/moulavi/shams/ghazalsh/sh824">غزل شمارهٔ ۸۲۴</a></h2>
<p>عاشقان پیدا و دلبر ناپدید</p><p>در همه عالم چنین عشقی که دید</p><p>نارسیده یک لبی بر نقش جان</p><p>صد هزاران جان‌ها تا لب رسید</p><p>قاب قوسین از علی تیری فکند</p><p>تا سپرهای فلک‌ها را درید</p><p>ناکشیده دامن معشوق غیب</p><p>دل هزاران محنت و ضربت کشید</p><p>ناگزیده او لب شیرین لبی</p><p>چند پشت دست در هجران گزید</p><p>ناچریده از لبش شاخ شکر</p><p>دل هزاران عشوه او را چرید</p><p>ناشکفته از گلستانش گلی</p><p>صد هزاران خار در سینه خلید</p><p>گر چه جان از وی ندید الا جفا</p><p>از وفاها بر امید او رمید</p><p>آن الم را بر کرم‌ها فضل داد</p><p>وان جفا را از وفاها برگزید</p><p>خار او از جمله گل‌ها دست برد</p><p>قفل او دلکشترست از صد کلید</p><p>جور او از دور دولت گوی برد</p><p>قندها از زهر قهرش بردمید</p><p>رد او به از قبول دیگران</p><p>لعل و مروارید سنگش را مرید</p><p>این سعادت‌های دنیا هیچ نیست</p><p>آن سعادت جو که دارد بوسعید</p><p>این زیادت‌های این عالم کمیست</p><p>آن زیادت جو که دارد بایزید</p><p>آن زیادت دست شش انگشت تست</p><p>قیمت او کم به ظاهر مستزید</p><p>آن سناجو کش سنایی شرح کرد</p><p>یافت فردیت ز عطار آن فرید</p><p>چرب و شیرین می‌نماید پاک و خوش</p><p>یک شبی بگذشت با تو شد پلید</p><p>چرب و شیرین از غذای عشق خور</p><p>تا پرت برروید و دانی پرید</p><p>آخر اندر غار در طفلی خلیل</p><p>از سر انگشت شیری می‌مکید</p><p>آن رها کن آن جنین اندر شکم</p><p>آب حیوانی ز خونی می‌مزید</p><p>قد و بالایی که چرخش کرد راست</p><p>عاقبت چون چرخ کژقامت خمید</p><p>قد و بالایی که عشقش برفراشت</p><p>برگذشت آن قدش از عرش مجید</p><p>نی خمش کن عالم السر حاضرست</p><p>نحن اقرب گفت من حبل الورید</p><h2><a id="poem-3449" href="https://ganjoor.net/moulavi/shams/ghazalsh/sh825">غزل شمارهٔ ۸۲۵</a></h2>
<p>برنشین ای عزم و منشین ای امید</p><p>کز رسولانش پیاپی شد نوید</p><p>دود و بویی می‌رسد از عرش غیب</p><p>ای نهانان سوی بوی آن پرید</p><p>هر چه غفلت کور و پنهان می‌کند</p><p>دود بویش می‌کند آن را سپید</p><p>ما ز گردون سوی مادون آمدیم</p><p>باز ما را سوی گردون برکشید</p><p>همچو مریم سوی خرمابن رویم</p><p>زانک خرمایی ندارد شاخ بید</p><p>بس کن و از حرف در معنی گریز</p><p>چند معنی را ز حرفی می‌مزید</p><p>این مزیدن طفل بی‌دندان کند</p><p>گر شما مردید نان را خود گزید</p><h2><a id="poem-3450" href="https://ganjoor.net/moulavi/shams/ghazalsh/sh826">غزل شمارهٔ ۸۲۶</a></h2>
<p>ای خدا از عاشقان خشنود باد</p><p>عاشقان را عاقبت محمود باد</p><p>عاشقان را از جمالت عید باد</p><p>جانشان در آتشت چون عود باد</p><p>دست کردی دلبرا در خون ما</p><p>جان ما زین دست، خون آلود باد</p><p>هر که گوید که خلاصش ده ز عشق</p><p>آن دعا از آسمان مردود باد</p><p>مه کم آید مدتی در راه عشق</p><p>آن کمی عشق جمله سود باد</p><p>دیگران از مرگ مهلت خواستند</p><p>عاشقان گویند نی نی زود باد</p><p>آسمان از دود عاشق ساخته‌ست</p><p>آفرین بر صاحب این دود باد</p><h2><a id="poem-3451" href="https://ganjoor.net/moulavi/shams/ghazalsh/sh827">غزل شمارهٔ ۸۲۷</a></h2>
<p>نه فلک مر عاشقان را بنده باد</p><p>دولت این عاشقان پاینده باد</p><p>بوستان عاشقان سرسبز باد</p><p>آفتاب عاشقان تابنده باد</p><p>تا قیامت ساقی باقی عشق</p><p>جام بر کف سوی ما آینده باد</p><p>بلبل دل تا ابد سرمست باد</p><p>طوطی جان هم شکرخاینده باد</p><p>تا ابد پستان جان پرشیر باد</p><p>مادر دولت طرب زاینده باد</p><p>شیوه عاشق فریبی‌های یار</p><p>کم مباد و هر دم افزاینده باد</p><p>از پی لعلش گهربارست چشم</p><p>این گهر را لعلش استاینده باد</p><p>چشم ما بگشاد چشم مست او</p><p>طالبان را چشم بگشاینده باد</p><p>دل ز ما بربود حسن دلربا</p><p>چابک و صیاد و برباینده باد</p><p>مرغ جانم گر نپرد سوی عشق</p><p>پر و بال مرغ جان برکنده باد</p><p>عشق گریان بیندم خندان شود</p><p>ای جهان از خنده‌اش پرخنده باد</p><p>سنگ‌ها از شرم لعلش آب شد</p><p>شرم‌ها از شرم او شرمنده باد</p><p>من خموشم میوه نطق مرا</p><p>می بپالاید که پالاینده باد</p><h2><a id="poem-3452" href="https://ganjoor.net/moulavi/shams/ghazalsh/sh828">غزل شمارهٔ ۸۲۸</a></h2>
<p>هر که را اسرار عشق اظهار شد</p><p>رفت یاری زانک محو یار شد</p><p>شمع افروزان بنه در آفتاب</p><p>بنگرش چون محو آن انوار شد</p><p>نیست نور شمع هست آن نور شمع</p><p>هم نشد آثار و هم آثار شد</p><p>همچنان در نور روح این نار تن</p><p>هم نشد این نار و هم این نار شد</p><p>جوی جویانست و پویان سوی بحر</p><p>گم شود چون غرق دریابار شد</p><p>تا طلب جنبان بود مطلوب نیست</p><p>مطلب آمد آن طلب بی‌کار شد</p><p>پس طلب تا هست ناقص بد طلب</p><p>چون نماند آگهی سالار شد</p><p>هر تن بی‌عشق کو جوید کله</p><p>سر ندارد جملگی دستار شد</p><p>تا ببیند ناگهانی گلرخی</p><p>بر وی آن دستار و سر چون خار شد</p><p>همچو من شد در هوای شمس دین</p><p>آنک او را در سر این اسرار شد</p><h2><a id="poem-3453" href="https://ganjoor.net/moulavi/shams/ghazalsh/sh829">غزل شمارهٔ ۸۲۹</a></h2>
<p>هر چه دلبر کرد ناخوش چون بود</p><p>هر چه کشت افزاست آتش چون بود</p><p>نقش‌هایی که نگارد آن نگار</p><p>عقل آن را جز که مفرش چون بود</p><p>شربتی را کو به مست خود دهد</p><p>جز لطیف و پاک و دلکش چون بود</p><p>کشتی شش گوشه‌ست این شش جهت</p><p>بحر بی‌پایان در این شش چون بود</p><p>نرگس چشمی کز این بحر آب یافت</p><p>در شناس بحر اعمش چون بود</p><p>چون گشادی یافت چشمی در رضا</p><p>از سخط هر لحظه اخفش چون بود</p><p>هین خموش و از خمول حق بترس</p><p>مؤمن اقبال مرعش چون بود</p><h2><a id="poem-3454" href="https://ganjoor.net/moulavi/shams/ghazalsh/sh830">غزل شمارهٔ ۸۳۰</a></h2>
<p>صاف جان‌ها سوی گردون می‌رود</p><p>درد جان‌ها سوی هامون می‌رود</p><p>چشم دل بگشا و در جان‌ها نگر</p><p>چون بیامد چون شد و چون می‌رود</p><p>جامه برکش چونک در راهی روی</p><p>چون همه ره خاک با خون می‌رود</p><p>لاله خون آلود می‌روید ز خاک</p><p>گر چه با دامان گلگون می‌رود</p><p>جان چو شد در زیر خاکم جا کنید</p><p>خاک در خانه چو خاتون می‌رود</p><p>جان عرشی سوی عیسی می‌رود</p><p>جان فرعونی به قارون می‌رود</p><p>سوی آن دل جان من پر می‌زند</p><p>کو لطیف و شاد و موزون می‌رود</p><p>زانک آن جان دون حق چیزی نخواست</p><p>وین دگر جان سوی مادون می‌رود</p><h2><a id="poem-3455" href="https://ganjoor.net/moulavi/shams/ghazalsh/sh831">غزل شمارهٔ ۸۳۱</a></h2>
<p>هر زمان لطفت همی در پی رسد</p><p>ور نه کس را این تقاضا کی رسد</p><p>مست عشقم دار دایم بی‌خمار</p><p>من نخواهم مستیی کز می‌رسد</p><p>ما نیستانیم و عشقش آتشیست</p><p>منتظر کان آتش اندر نی رسد</p><p>این نیستان آب ز آتش می‌خورد</p><p>تازه گردد ز آتشی کز وی رسد</p><p>تا ابد از دوست سبز و تازه‌ایم</p><p>او بهاری نیست کو را دی رسد</p><p>لا شویم از کل شیی هالک</p><p>چون هلاک و آفت اندر شیء رسد</p><p>هر کی او ناچیز شد او چیز شد</p><p>هر کی مرد از کبر او در حی رسد</p><h2><a id="poem-3456" href="https://ganjoor.net/moulavi/shams/ghazalsh/sh832">غزل شمارهٔ ۸۳۲</a></h2>
<p>شب شد و هنگام خلوتگاه شد</p><p>قبله عشاق روی ماه شد</p><p>مه پرستان ماه خندیدن گرفت</p><p>شب روان خیزید وقت راه شد</p><p>خواب آمد ما و من‌ها لا شدند</p><p>وقت آن بی‌خواب الاالله شد</p><p>مغزها آمیخته با کاه تن</p><p>تن بخفت و دانه‌ها بی‌کاه شد</p><p>هندوان خرگاه تن را روفتند</p><p>ترک خلوت دید و در خرگاه شد</p><p>گفت و گوهای جهان را آب برد</p><p>وقت گفتن های شاهنشاه شد</p><p>شمس تبریزی چو آمد در میان</p><p>اهل معنی را سخن کوتاه شد</p><h2><a id="poem-3457" href="https://ganjoor.net/moulavi/shams/ghazalsh/sh833">غزل شمارهٔ ۸۳۳</a></h2>
<p>مرگ ما هست عروسی ابد</p><p>سر آن چیست هو الله احد</p><p>شمس تفریق شد از روزنه‌ها</p><p>بسته شد روزنه‌ها رفت عدد</p><p>آن عددها که در انگور بود</p><p>نیست در شیره کز انگور چکد</p><p>هر کی زنده‌ست به نورالله</p><p>مرگ این روح مر او راست مدد</p><p>بد مگو نیک مگو ایشان را</p><p>که گذشتند ز نیکو و ز بد</p><p>دیده در حق نه و نادیده مگو</p><p>تا که در دیده دگر دیده نهد</p><p>دیده دیده بود آن دیده</p><p>هیچ غیبی و سری زو نجهد</p><p>نظرش چونک به نورالله است</p><p>بر چنان نور چه پوشیده شود</p><p>نورها گر چه همه نور حقند</p><p>تو مخوان آن همه را نور صمد</p><p>نور باقیست که آن نور خدا است</p><p>نور فانی صفت جسم و جسد</p><p>نور ناریست در این دیده خلق</p><p>مگر آن را که حقش سرمه کشد</p><p>نار او نور شد از بهر خلیل</p><p>چشم خر شد به صفت چشم خرد</p><p>ای خدایی که عطایت دیدست</p><p>مرغ دیده به هوای تو پرد</p><p>قطب این که فلک افلاکست</p><p>در پی جستن تو بست رصد</p><p>یا ز دیدار تو دید آر او را</p><p>یا بدین عیب مکن او را رد</p><p>دیده تر دار تو جان را هر دم</p><p>نگهش دار ز دام قد و خد</p><p>دیده در خواب ز تو بیداری</p><p>این چنین خواب کمالست و رشد</p><p>لیک در خواب نیابد تعبیر</p><p>تو ز خوابش به جهان رغم حسد</p><p>ور نه می‌کوشد و بر می‌جوشد</p><p>ز آتش عشق احد تا به لحد</p><h2><a id="poem-3458" href="https://ganjoor.net/moulavi/shams/ghazalsh/sh834">غزل شمارهٔ ۸۳۴</a></h2>
<p>از دل رفته نشان می‌آید</p><p>بوی آن جان و جهان می‌آید</p><p>نعره و غلغله آن مستان</p><p>آشکارا و نهان می‌آید</p><p>گوهر از هر طرفی می‌تابد</p><p>پای کوبان سوی جان می‌آید</p><p>از در مشعله داران فلک</p><p>آتش دل به دهان می‌آید</p><p>جان پروانه میان می‌بندد</p><p>شمع روشن به میان می‌آید</p><p>آفتابی که ز ما پنهان بود</p><p>سوی ما نورفشان می‌آید</p><p>تیر از غیب اگر پران نیست</p><p>پس چرا بانگ کمان می‌آید</p><h2><a id="poem-3459" href="https://ganjoor.net/moulavi/shams/ghazalsh/sh835">غزل شمارهٔ ۸۳۵</a></h2>
<p>گل خندان که نخندد چه کند</p><p>علم از مشک نبندد چه کند</p><p>نار خندان که دهان بگشادست</p><p>چونک در پوست نگنجد چه کند</p><p>مه تابان به جز از خوبی و ناز</p><p>چه نماید چه پسندد چه کند</p><p>آفتاب ار ندهد تابش و نور</p><p>پس بدین نادره گنبد چه کند</p><p>سایه چون طلعت خورشید بدید</p><p>نکند سجده نخنبد چه کند</p><p>عاشق از بوی خوش پیرهنت</p><p>پیرهن را ندراند چه کند</p><p>تن مرده که بر او برگذری</p><p>نشود زنده نجنبد چه کند</p><p>دلم از چنگ غمت گشت چو چنگ</p><p>نخروشد نترنگد چه کند</p><p>شیر حق شاه صلاح الدینست</p><p>نکند صید و نغرد چه کند</p><h2><a id="poem-3460" href="https://ganjoor.net/moulavi/shams/ghazalsh/sh836">غزل شمارهٔ ۸۳۶</a></h2>
<p>گر نخسپی شبکی جان چه شود</p><p>ور نکوبی در هجران چه شود</p><p>ور بیاری شبکی روز آری</p><p>از برای دل یاران چه شود</p><p>ور دو دیده ز تو روشن گردد</p><p>کوری دیده شیطان چه شود</p><p>ور بگیرد ز گل افشانی تو</p><p>همه عالم گل و ریحان چه شود</p><p>آب حیوان که در آن تاریکیست</p><p>پر شود شهر و بیابان چه شود</p><p>ور خضروار قلاووز شوی</p><p>تا لب چشمه حیوان چه شود</p><p>ور ز خوان کرم و نعمت تو</p><p>زنده گردد دو سه مهمان چه شود</p><p>ور ز دلداری و جان بخشی تو</p><p>جان بیابد دو سه بی‌جان چه شود</p><p>ور سواره سوی میدان آیی</p><p>تا شود سینه چو میدان چه شود</p><p>روی چون ماهت اگر بنمایی</p><p>تا رود زهره به میزان چه شود</p><p>ور بریزی قدحی مالامال</p><p>بر سر وقت خماران چه شود</p><p>ور بپوشیم یکی خلعت نو</p><p>ما غلامان ز تو سلطان چه شود</p><p>ور چو موسی تو بگیری چوبی</p><p>تا شود چوب چو ثعبان چه شود</p><p>ور برآری ز تک دریا گرد</p><p>چو کف موسی عمران چه شود</p><p>ور سلیمان بر موران آید</p><p>تا شود مور سلیمان چه شود</p><p>بس کن و جمع کن و خامش باش</p><p>گر نگویی تو پریشان چه شود</p><h2><a id="poem-3461" href="https://ganjoor.net/moulavi/shams/ghazalsh/sh837">غزل شمارهٔ ۸۳۷</a></h2>
<p>هر کجا بوی خدا می‌آید</p><p>خلق بین بی‌سر و پا می‌آید</p><p>زانک جان‌ها همه تشنه‌ست به وی</p><p>تشنه را بانگ سقا می‌آید</p><p>شیرخوار کرمند و نگران</p><p>تا که مادر ز کجا می‌آید</p><p>در فراقند و همه منتظرند</p><p>کز کجا وصل و لقا می‌آید</p><p>از مسلمان و جهود و ترسا</p><p>هر سحر بانگ دعا می‌آید</p><p>خنک آن هوش که در گوش دلش</p><p>ز آسمان بانگ صلا می‌آید</p><p>گوش خود را ز جفا پاک کنید</p><p>زانک بانگی ز سما می‌آید</p><p>گوش آلوده ننوشد آن بانگ</p><p>هر سزایی به سزا می‌آید</p><p>چشم آلوده مکن از خد و خال</p><p>کان شهنشاه بقا می‌آید</p><p>ور شد آلوده به اشکش می‌شوی</p><p>زانک از آن اشک دوا می‌آید</p><p>کاروان شکر از مصر رسید</p><p>شرفه گام و درا می‌آید</p><p>هین خمش کز پی باقی غزل</p><p>شاه گوینده ما می‌آید</p><h2><a id="poem-3462" href="https://ganjoor.net/moulavi/shams/ghazalsh/sh838">غزل شمارهٔ ۸۳۸</a></h2>
<p>گر نخسپی شبکی جان چه شود</p><p>ور نکوبی در هجران چه شود</p><p>ور بیاری شبکی روز آری</p><p>از برای دل یاران چه شود</p><p>ور دو دیده به تو روشن گردد</p><p>کوری دیده شیطان چه شود</p><p>گر برآری ز دل بحر غبار</p><p>چون کف موسی عمران چه شود</p><p>ور سلیمان بر موران آید</p><p>تا شود مور سلیمان چه شود</p><p>ور چو الیاس قلاووز شوی</p><p>تا لب چشمه حیوان چه شود</p><p>ور بروید ز گل افشانی تو</p><p>همه عالم گل و ریحان چه شود</p><p>آب حیوان که در آن تاریکیست</p><p>پر شود شهر و بیابان چه شود</p><p>ور ز خوان کرم و نعمت تو</p><p>زنده گردد دو سه مهمان چه شود</p><p>ور ز دلداری و جان بخشی تو</p><p>جان بیابد دو سه بی‌جان چه شود</p><p>ور سواره سوی میدان آیی</p><p>تا شود سینه چو میدان چه شود</p><p>روی چون ماهت اگر بنمایی</p><p>تا رود زهره به میزان چه شود</p><p>آستین کرم ار افشانی</p><p>تا ندریم گریبان چه شود</p><p>ور بریزی قدحی مالامال</p><p>بر سر وقت خماران چه شود</p><p>ور بپوشیم یکی خلعت نو</p><p>ما غلامان ز تو سلطان چه شود</p><p>ور چو موسی بپذیری چوبی</p><p>تا شود چوب تو ثعبان چه شود</p><p>رو به لطف آر و ز دشمن مشنو</p><p>گر بجویی دل ایشان چه شود</p><p>بس کن ای دل ز فغان جمع نشین</p><p>گر نگویی تو پریشان چه شود</p><h2><a id="poem-3463" href="https://ganjoor.net/moulavi/shams/ghazalsh/sh839">غزل شمارهٔ ۸۳۹</a></h2>
<p>خشمین بر آن کسی شو کز وی گزیر باشد</p><p>یا غیر خاک پایش کس دستگیر باشد</p><p>گیرم کز او بگردی شاه و امیر و فردی</p><p>ناچار مرگ روزی بر تو امیر باشد</p><p>گر فاضلی و فردی آب خضر نخوردی</p><p>هر کو نخورد آبش در مرگ اسیر باشد</p><p>ای پیر جان فطرت پیر عیان نه فکرت</p><p>پیری نه کز قدیدی مویش چو شیر باشد</p><p>پیری مکن بر آن کس کز مکر و از فضولی</p><p>خواهد که بازگونه بر پیر پیر باشد</p><p>پیری بر آن کسی کن کو مرده تو باشد</p><p>پیش جلالت تو خوار و حقیر باشد</p><p>چون موی ابروی را وهمش هلال بیند</p><p>بر چشمش آفتابت کی مستدیر باشد</p><p>آن کس که از تکبر مالد سبال خود را</p><p>از نور کبریایی چون مستنیر باشد</p><p>عرضه گری رها کن ای خواجه خویش لا کن</p><p>تا ذره وجودت شمس منیر باشد</p><p>جلوه مکن جمالت مگشای پر و بالت</p><p>تا با پر خدایی جان مستطیر باشد</p><p>بربند پنج حس را زین سیل‌های تیره</p><p>تا عقل کل ز شش سو بر تو مطیر باشد</p><p>بی آن خمیرمایه گر تو خمیر تن را</p><p>صد سال گرم داری نانش فطیر باشد</p><p>گر قاب قوس خواهی دل راست کن چو تیری</p><p>در قوس او درآید کو همچو تیر باشد</p><p>خاموش اگر توانی بی‌حرف گو معانی</p><p>تا بر بساط گفتن حاکم ضمیر باشد</p><h2><a id="poem-3464" href="https://ganjoor.net/moulavi/shams/ghazalsh/sh840">غزل شمارهٔ ۸۴۰</a></h2>
<p>بعد از سماع گویی کان شورها کجا شد</p><p>یا خود نبود چیزی یا بود و آن فنا شد</p><p>منکر مباش بنگر اندر عصای موسی</p><p>یک لحظه آن عصا بد یک لحظه اژدها شد</p><p>چون اژدهاست قالب لب را نهاده بر لب</p><p>کو خورد عالمی را وانگه همان عصا شد</p><p>یک گوهری چون بیضه جوشید و گشت دریا</p><p>کف کرد و کف زمین شد وز دود او سما شد</p><p>الحق نهان سپاهی پوشیده پادشاهی</p><p>هر لحظه حمله آرد وانگه به اصل واشد</p><p>گر چه ز ما نهان شد در عالمی روان شد</p><p>تا نیستش نخوانی گر از نظر جدا شد</p><p>هر حالتی چو تیرست اندر کمان قالب</p><p>رو در نشانه جویش گر از کمان رها شد</p><p>گر چه صدف ز ساحل قطره ربود و گم شد</p><p>در بحر جوید او را غواص کشنا شد</p><p>از میل مرد و زن خون جوشید وان منی شد</p><p>وانگه از آن دو قطره یک خیمه در هوا شد</p><p>وانگه ز عالم جان آمد سپاه انسان</p><p>عقلش وزیر گشت و دل رفت پادشا شد</p><p>تا بعد چند گاهی دل یاد شهر جان کرد</p><p>واگشت جمله لشکر در عالم بقا شد</p><p>گویی چگونه باشد آمدشد معانی</p><p>اینک به وقت خفتن بنگر گره گشا شد</p><h2><a id="poem-3465" href="https://ganjoor.net/moulavi/shams/ghazalsh/sh841">غزل شمارهٔ ۸۴۱</a></h2>
<p>باز آفتاب دولت بر آسمان برآمد</p><p>باز آرزوی جان‌ها از راه جان درآمد</p><p>باز از رضای رضوان درهای خلد وا شد</p><p>هر روح تا به گردن در حوض کوثر آمد</p><p>باز آن شهی درآمد کو قبله شهانست</p><p>باز آن مهی برآمد کز ماه برتر آمد</p><p>سرگشتگان سودا جمله سوار گشتند</p><p>کان شاه یک سواره در قلب لشکر آمد</p><p>اجزای خاک تیره حیران شدند و خیره</p><p>از لامکان شنیده خیزید محشر آمد</p><p>آمد ندای بی‌چون نی از درون نه بیرون</p><p>نی چپ نی راست نی پس نی از برابر آمد</p><p>گویی که آن چه سویست آن سو که جست و جویست</p><p>گویی کجا کنم رو آن سو که این سر آمد</p><p>آن سو که میوه‌ها را این پختگی رسیدست</p><p>آن سو که سنگ‌ها را اوصاف گوهر آمد</p><p>آن سو که خشک ماهی شد پیش خضر زنده</p><p>آن سو که دست موسی چون ماه انور آمد</p><p>این سوز در دل ما چون شمع روشن آمد</p><p>وین حکم بر سر ما چون تاج مفخر آمد</p><p>دستور نیست جان را تا گوید این بیان را</p><p>ور نی ز کفر رستی هر جا که کفر آمد</p><p>کافر به وقت سختی رو آورد بدان سو</p><p>این سو چو درد بیند آن سوش باور آمد</p><p>با درد باش تا درد آن سوت ره نماید</p><p>آن سو که بیند آن کس کز درد مضطر آمد</p><p>آن پادشاه اعظم در بسته بود محکم</p><p>پوشید دلق آدم امروز بر در آمد</p><h2><a id="poem-3466" href="https://ganjoor.net/moulavi/shams/ghazalsh/sh842">غزل شمارهٔ ۸۴۲</a></h2>
<p>آن ماه کو ز خوبی بر جمله می‌دواند</p><p>ای عاشقان شما را پیغام می‌رساند</p><p>سوی شما نبشت او بر روی بنده سطری</p><p>خط خوان کیست این جا کاین سطر را بخواند</p><p>نقشش ز زعفران است وین سطر سر جانست</p><p>هر حرف آتشی نو در دل همی‌نشاند</p><p>کنجی و عشق و دلقی ما از کجا و خلقی</p><p>لیک او گرفته حلقی ما را همی‌کشاند</p><p>بی دست و پا چو گویی سوی وییم غلطان</p><p>چوگان زلف ما را این سو همی‌دواند</p><p>چون این طرف دویدم چوگانش حمله آرد</p><p>سوی خودم کشاند این سر بگو کی داند</p><p>هر سو که هست مستم چوگان او پرستم</p><p>در عین نیست هستم تا حکم خود براند</p><p>گر زانک تو ملولی با خفتگان بنه سر</p><p>زیرا فسردگان را هم خواب وارهاند</p><p>آن جا که شمس دینم پیدا شود به تبریز</p><p>والله که در دو عالم نی درد و درد ماند</p><h2><a id="poem-3467" href="https://ganjoor.net/moulavi/shams/ghazalsh/sh843">غزل شمارهٔ ۸۴۳</a></h2>
<p>در عشق زنده باید کز مرده هیچ ناید</p><p>دانی که کیست زنده آن کو ز عشق زاید</p><p>گرمی شیر غران تیزی تیغ بران</p><p>نری جمله نران با عشق کند آید</p><p>در راه رهزنانند وین همرهان زنانند</p><p>پای نگارکرده این راه را نشاید</p><p>طبل غزا برآمد وز عشق لشکر آمد</p><p>کو رستم سرآمد تا دست برگشاید</p><p>رعدش بغرد از دل جانش ز ابر قالب</p><p>چون برق بجهد از تن یک لحظه‌ای نپاید</p><p>هرگز چنین سری را تیغ اجل نبرد</p><p>کاین سر ز سربلندی بر ساق عرش ساید</p><p>هرگز چنین دلی را غصه فرونگیرد</p><p>غم‌های عالم او را شادی دل فزاید</p><p>دریا پیش ترش رو او ابر نوبهارست</p><p>عالم بدوست شیرین قاصد ترش نماید</p><p>شیرش نخواهد آهو آهوی اوست یاهو</p><p>منکر در این چراخور بسیار ژاژ خاید</p><p>در عشق جوی ما را در ما بجوی او را</p><p>گاهی منش ستایم گاه او مرا ستاید</p><p>تا چون صدف ز دریا بگشاید او دهانی</p><p>دریای ما و من را چون قطره دررباید</p><h2><a id="poem-3468" href="https://ganjoor.net/moulavi/shams/ghazalsh/sh844">غزل شمارهٔ ۸۴۴</a></h2>
<p>گر ساعتی ببری ز اندیشه‌ها چه باشد</p><p>غوطی خوری چو ماهی در بحر ما چه باشد</p><p>ز اندیشه‌ها نخسپی ز اصحاب کهف باشی</p><p>نوری شوی مقدس از جان و جا چه باشد</p><p>آخر تو برگ کاهی ما کهربای دولت</p><p>زین کاهدان بپری تا کهربا چه باشد</p><p>صد بار عهد کردی کاین بار خاک باشم</p><p>یک بار پاس داری آن عهد را چه باشد</p><p>تو گوهری نهفته در کاه گل گرفته</p><p>گر رخ ز گل بشویی ای خوش لقا چه باشد</p><p>از پشت پادشاهی مسجود جبرئیلی</p><p>ملک پدر بجویی ای بی‌نوا چه باشد</p><p>ای اولیای حق را از حق جدا شمرده</p><p>گر ظن نیک داری بر اولیا چه باشد</p><p>جزوی ز کل بمانده دستی ز تن بریده</p><p>گر زین سپس نباشی از ما جدا چه باشد</p><p>بی سر شوی و سامان از کبر و حرص خالی</p><p>آنگه سری برآری از کبریا چه باشد</p><p>از ذکر نوش شربت تا وارهی ز فکرت</p><p>در جنگ اگر نپیچی ای مرتضا چه باشد</p><p>بس کن که تو چو کوهی در کوه کان زر جو</p><p>که را اگر نیاری اندر صدا چه باشد</p><h2><a id="poem-3469" href="https://ganjoor.net/moulavi/shams/ghazalsh/sh845">غزل شمارهٔ ۸۴۵</a></h2>
<p>مرغی که ناگهانی در دام ما درآمد</p><p>بشکست دام‌ها را بر لامکان برآمد</p><p>از باده گزافی شد صاف صاف صافی</p><p>وز درد هر دو عالم جوشید و بر سر آمد</p><p>جان را چو شست از گل معراج برشد آن دل</p><p>آن جا چو کرد منزل آن جاش خوشتر آمد</p><p>در عالم طراوت او یافت بس حلاوت</p><p>وز وصف لاله رویان رویش مزعفر آمد</p><p>زان ماه هر که ماند وین نقش را نخواند</p><p>در نقش دین بماند والله که کافر آمد</p><p>ز اوصاف خود گذشتم وز خود برهنه گشتم</p><p>زیرا برهنگان را خورشید زیور آمد</p><p>الله اکبر تو خوش نیست با سر تو</p><p>این سر چو گشت قربان الله اکبر آمد</p><p>هر جان باملالت دورست از این جلالت</p><p>چون عشق با ملولی کشتی و لنگر آمد</p><p>ای شمس حق تبریز دل پیش آفتابت</p><p>در کم زنی مطلق از ذره کمتر آمد</p><h2><a id="poem-3470" href="https://ganjoor.net/moulavi/shams/ghazalsh/sh846">غزل شمارهٔ ۸۴۶</a></h2>
<p>بیمار رنج صفرا ذوق شکر نداند</p><p>هر سنگ دل در این ره قلب از گهر نداند</p><p>هر عنکبوت جوله در تار و پود آن چه</p><p>از ذوق صنعت خود ذوق دگر نداند</p><p>وان کو ز چه برافتد در جام و ساغر افتد</p><p>مستیش در سر افتد پا را ز سر نداند</p><h2><a id="poem-3471" href="https://ganjoor.net/moulavi/shams/ghazalsh/sh847">غزل شمارهٔ ۸۴۷</a></h2>
<p>پیمانه ایست این جان پیمانه این چه داند</p><p>از پاک می‌پذیرد در خاک می‌رساند</p><p>در عشق بی‌قرارش بنمودنست کارش</p><p>از عرش می‌ستاند بر فرش می‌فشاند</p><p>باری نبود آگه زین سو که می‌رساند</p><p>ای کاش آگهستی زان سو که می‌ستاند</p><p>خاک از نثار جان‌ها تابان شده چو کان‌ها</p><p>کو خاک را زبان‌ها تا نکته‌ای جهاند</p><p>تا دم زند ز بیشه زان بیشه همیشه</p><p>کان بیشه جان ما را پنهان چه می‌چراند</p><p>این جا پلنگ و آهو نعره زنان که یا هو</p><p>ای آه را پناه او ما را که می‌کشاند</p><p>شیری که خویش ما را جز شیر خویش ندهد</p><p>شیری که خویش ما را از خویش می‌رهاند</p><p>آن شیر خویش بر ما جلوه کند چو آهو</p><p>ما را به این فریب او تا بیشه می‌دواند</p><p>چون فاتحه دهدمان گاهی فتوح و گه گه</p><p>گر فاتحه شویم او از ناز برنخواند</p><h2><a id="poem-3472" href="https://ganjoor.net/moulavi/shams/ghazalsh/sh848">غزل شمارهٔ ۸۴۸</a></h2>
<p>از چشم پرخمارت دل را قرار ماند</p><p>وز روی همچو ماهت در مه شمار ماند</p><p>چون مطرب هوایت چنگ طرب نوازد</p><p>مر زهره فلک را کی کسب و کار ماند</p><p>یغمابک جمالت هر سو که لشکر آرد</p><p>آن سوی شهر ماند آن سو دیار ماند</p><p>گلزار جان فزایت بر باغ جان بخندد</p><p>گل‌ها به عقل باشد یا خار خار ماند</p><p>جاسوس شاه عشقت چون در دلی درآید</p><p>جز عشق هیچ کس را در سینه یار ماند</p><p>ای شاد آن زمانی کز بخت ناگهانی</p><p>جانت کنار گیرد تن برکنار ماند</p><p>چون زان چنان نگاری در سر فتد خماری</p><p>دل تخت و بخت جوید یا ننگ و عار ماند</p><p>می‌خواهم از خدا من تا شمس حق تبریز</p><p>در غار دل بتابد با یار غار ماند</p><h2><a id="poem-3473" href="https://ganjoor.net/moulavi/shams/ghazalsh/sh849">غزل شمارهٔ ۸۴۹</a></h2>
<p>ای آن که از عزیزی در دیده جات کردند</p><p>دیدی که جمله رفتند تنها رهات کردند</p><p>ای یوسف امانت آخر برادرانت</p><p>بفروختندت ارزان و اندک بهات کردند</p><p>آن‌ها که این جهان را بس بی‌وفا بدیدند</p><p>راه اختیار کردند ترک حیات کردند</p><p>بسیار خصم داری پنهان و می‌نبینی</p><p>کاین جمله حیله کردی ویشانت مات کردند</p><p>شاهان که نابدیدند چون حال تو بدیدند</p><p>از مهر و از عنایت جمله دعات کردند</p><p>با ساکنان سینه بنشین که اهل کینه</p><p>مانند طفل دینه بی‌دست و پات کردند</p><p>آن‌ها نهفتگانند وین‌ها که اهل رازند</p><p>از رنگ همچو چنگی باری دوتات کردند</p><p>اندیشه کن از آن‌ها کاندیشه‌هات دانند</p><p>کم جو وفا از این‌ها چون بی‌وفات کردند</p><h2><a id="poem-3474" href="https://ganjoor.net/moulavi/shams/ghazalsh/sh850">غزل شمارهٔ ۸۵۰</a></h2>
<p>یک خانه پر ز مستان مستان نو رسیدند</p><p>دیوانگان بندی زنجیرها دریدند</p><p>بس احتیاط کردیم تا نشنوند ایشان</p><p>گویی قضا دهل زد بانگ دهل شنیدند</p><p>جان‌های جمله مستان دل‌های دل پرستان</p><p>ناگه قفس شکستند چون مرغ برپریدند</p><p>مستان سبو شکستند بر خنب‌ها نشستند</p><p>یا رب چه باده خوردند یا رب چه مل چشیدند</p><p>من دی ز ره رسیدم قومی چنین بدیدم</p><p>من خویش را کشیدم ایشان مرا کشیدند</p><p>آن را که جان گزیند بر آسمان نشیند</p><p>او را دگر که بیند جز دیده‌ها که دیدند</p><p>یک ساقیی عیان شد آشوب آسمان شد</p><p>می تلخ از آن زمان شد خیکش از آن دریدند</p><h2><a id="poem-3475" href="https://ganjoor.net/moulavi/shams/ghazalsh/sh851">غزل شمارهٔ ۸۵۱</a></h2>
<p>ای آنک پیش حسنت حوری قدم دو آید</p><p>در خانه خیالت شاید که غم درآید</p><p>ای آنک هر وجودی ز آغاز از تو خیزد</p><p>شاید که با وجودت در ما عدم درآید</p><p>ای غم تو جمع می‌شو کاینک سپاه شادی</p><p>تا کیقباد شادان با صد علم درآید</p><p>ای دل مباش غمگین کاینک ز شاه شیرین</p><p>آن چنگ پرنوای خالی شکم درآید</p><p>آن ساقی الهی آید ز بزم شاهی</p><p>وان مطرب معانی اکنون به دم درآید</p><p>ای غم چه خیره رویی آخر مرا نگویی</p><p>اندر درم درافتی چون او درم درآید</p><p>آخر شوم مسلم از آتش تو ای غم</p><p>زان کس که جان فزایی او را سلم درآید</p><h2><a id="poem-3476" href="https://ganjoor.net/moulavi/shams/ghazalsh/sh852">غزل شمارهٔ ۸۵۲</a></h2>
<p>جز لطف و جز حلاوت خود از شکر چه آید</p><p>جز نور بخش کردن خود از قمر چه آید</p><p>جز رنگ‌های دلکش از گلستان چه خیزد</p><p>جز برگ و جز شکوفه از شاخ تر چه آید</p><p>جز طالع مبارک از مشتری چه یابی</p><p>جز نقدهای روشن از کان زر چه آید</p><p>آن آفتاب تابان مر لعل را چه بخشد</p><p>وز آب زندگانی اندر جگر چه آید</p><p>از دیدن جمالی کو حسن آفریند</p><p>بالله یکی نظر کن کاندر نظر چه آید</p><p>ماییم و شور مستی مستی و بت پرستی</p><p>زین سان که ما شدستیم از ما دگر چه آید</p><p>مستی و مستتر شو بی‌زیر و بی‌زبر شو</p><p>بی خویش و بی‌خبر شو خود از خبر چه آید</p><p>چیزی ز ماست باقی مردانه باش ساقی</p><p>درده می رواقی زین مختصر چه آید</p><p>چون گل رویم بیرون با جامه‌های گلگون</p><p>مجنون شویم مجنون از خواب و خور چه آید</p><p>ای شه صلاح دین تو بیرون مشو ز صورت</p><p>بنما فرشتگان را تو کز بشر چه آید</p><h2><a id="poem-3477" href="https://ganjoor.net/moulavi/shams/ghazalsh/sh853">غزل شمارهٔ ۸۵۳</a></h2>
<p>مر بحر را ز ماهی دایم گزیر باشد</p><p>زیرا به پیش دریا ماهی حقیر باشد</p><p>مانند بحر قلزم ماهی نیابی ای جان</p><p>در بحر قلزم حق ماهی کثیر باشد</p><p>بحرست همچو دایه ماهی چو شیرخواره</p><p>پیوسته طفل مسکین گریان شیر باشد</p><p>با این همه فراغت گر بحر را به ماهی</p><p>میلی بود به رحمت فضل کبیر باشد</p><p>وان ماهیی که داند کان بحر طالب اوست</p><p>پایش ز روی نخوت فوق اثیر باشد</p><p>آن ماهیی که دریا کار کسی نسازد</p><p>الا که رای ماهی آن را مشیر باشد</p><p>گویی ز بس عنایت آن ماهیست سلطان</p><p>وان بحر بی‌نهایت او را وزیر باشد</p><p>گر هیچ کس ز جرات ماهیش خواند او را</p><p>هر قطره‌ای به قهرش مانند تیر باشد</p><p>تا چند رمز گویی رمزت تحیر آرد</p><p>روشنترک بیان کن تا دل بصیر باشد</p><p>مخدوم شمس دینست هم سید و خداوند</p><p>کز وی زمین تبریز مشک و عبیر باشد</p><p>گر خارهای عالم الطاف او ببینند</p><p>در نرمی و لطافت همچون حریر باشد</p><p>جانم مباد هرگز گر جانم از شرابش</p><p>وز مستی جمالش از خود خبیر باشد</p><h2><a id="poem-3478" href="https://ganjoor.net/moulavi/shams/ghazalsh/sh854">غزل شمارهٔ ۸۵۴</a></h2>
<p>گفتم مکن چنین‌ها ای جان چنین نباشد</p><p>غم قصد جان ما کرد گفتا خود این نباشد</p><p>غم خود چه زهره دارد تا دست و پا برآرد</p><p>چون خرده‌اش بسوزم گر خرده بین نباشد</p><p>غم ترسد و هراسد ما را نکو شناسد</p><p>صد دود از او برآرم گر آتشین نباشد</p><p>غم خصم خویش داند هم حد خویش داند</p><p>در خدمت مطیعان جز چون زمین نباشد</p><p>چون تو از آن مایی در زهر اگر درآیی</p><p>کی زهر زهره دارد تا انگبین نباشد</p><p>در عین دود و آتش باشد خلیل را خوش</p><p>آن را خدای داند هر کس امین نباشد</p><p>هر کس که او امین شد با غیب همنشین شد</p><p>هر جنس جنس خود را چون همنشین نباشد</p><p>ای دست تو منور چون موسی پیمبر</p><p>خواهم که دست موسی در آستین نباشد</p><p>زیرا گل سعادت بی‌روی تو نروید</p><p>ایاک نعبد ای جان بی‌نستعین نباشد</p><h2><a id="poem-3479" href="https://ganjoor.net/moulavi/shams/ghazalsh/sh855">غزل شمارهٔ ۸۵۵</a></h2>
<p>عید آمد و خوش آمد دلدار دلکش آمد</p><p>هر مرده‌ای ز گوری برجست و پیشش آمد</p><p>دل را زبان بباید تا جان به چنگش آرد</p><p>جان پاکشان بیاید کان یار سرکش آمد</p><p>جان غرق شهد و شکر از منبع نباتش</p><p>مه در میان خرمن زان ترک مه وش آمد</p><p>خاک از فروغ نفخش قبله فرشته آمد</p><p>کب از جوار آتش همطبع آتش آمد</p><p>جان و دل فرشته جفت هوای حق شد</p><p>گردون فرشتگان را زان روی مفرش آمد</p><p>نر باش و صیقلی کن دل را و نقش برخوان</p><p>بی نقش و بی‌جهات این شش سو منقش آمد</p><p>آن لعل را در آخر در جیب خویش یابی</p><p>بر جیب پاک جیبان نورش مر شش آمد</p><p>ز افیون شربت او سرمست خفت بدعت</p><p>ز استون رحمت او دولت منعش آمد</p><p>ای هوشمند گوشی کو را کشید دستش</p><p>وی روسپید رویی کز وی مخمش آمد</p><p>خاموش پنج نوبت مشنو ز آسمانی</p><p>کان آسمان برون این پنج و این شش آمد</p><h2><a id="poem-3480" href="https://ganjoor.net/moulavi/shams/ghazalsh/sh856">غزل شمارهٔ ۸۵۶</a></h2>
<p>برجه ز خواب و بنگر نک روز روشن آمد</p><p>دل را ز خواب برکن هنگام رفتن آمد</p><p>تا کی اشارت آید تو ناشنوده آری</p><p>ترسم که عشق گوید کاین خواجه کودن آمد</p><p>رفتند خوشه چینان وین خوشه چین نشسته</p><p>کز ثقل و از گرانی چون تل خرمن آمد</p><h2><a id="poem-3481" href="https://ganjoor.net/moulavi/shams/ghazalsh/sh857">غزل شمارهٔ ۸۵۷</a></h2>
<p>گفتی که در چه کاری با تو چه کار ماند</p><p>کاری که بی‌تو گیرم والله که زار ماند</p><p>گر خمر خلد نوشم با جام‌های زرین</p><p>جمله صداع گردد جمله خمار ماند</p><p>در کارگاه عشقت بی‌تو هر آنچ بافم</p><p>والله نه پود ماند والله نه تار ماند</p><p>تو جوی بی‌کرانی پیشت جهان چو پولی</p><p>حاشا که با چنین جو بر پل گذار ماند</p><p>عالم چهار فصلست فصلی خلاف فصلی</p><p>با جنگ چار دشمن هرگز قرار ماند</p><p>پیش آ بهار خوبی تو اصل فصل‌هایی</p><p>تا فصل‌ها بسوزد جمله بهار ماند</p><h2><a id="poem-3482" href="https://ganjoor.net/moulavi/shams/ghazalsh/sh858">غزل شمارهٔ ۸۵۸</a></h2>
<p>وقتی خوشست ما را لابد نبید باید</p><p>وقتی چنین به جانی جامی خرید باید</p><p>ما را نبید و باده از خم غیب آید</p><p>ما را مقام و مجلس عرش مجید باید</p><p>هر جا فقیر بینی با وی نشست باید</p><p>هر جا زحیر بینی از وی برید باید</p><p>بگریز از آن فقیری کو بند لوت باشد</p><p>ما را فقیر معنی چون بایزید باید</p><p>از نور پاک چون زاد او باز پاک خواهد</p><p>و آنک از حدث بزاید او را پلید باید</p><p>اما چو قلب و نیکو ماننده‌اند با هم</p><p>پیش چراغ یزدان آن را گزید باید</p><p>بر دل نهاد قفلی یزدان و ختم کردش</p><p>از بهر فتح این در در غم طپید باید</p><p>سگ چون به کوی خسبد از قفل در چه باکش</p><p>اصحاب خانه‌ها را فتح کلید باید</p><p>سالی دو عید کردن کار عوام باشد</p><p>ما صوفیان جان را هر دم دو عید باید</p><p>جان گفت من مریدم زاینده جدیدم</p><p>زایندگان نو را رزق جدید باید</p><p>ما را از آن مفازه عیشیست تازه تازه</p><p>آن را که تازه نبود او را قدید باید</p><p>ای آمده چو سردان اندر سماع مردان</p><p>زنده ز شخص مرده آخر بدید باید</p><p>گر زانک چوب خشکی جز ز آتشی نخنبی</p><p>ور زانک شاخ سبزی آخر خمید باید</p><p>آن ذوق را گرفتم پستان مادر آمد</p><p>بنهاد در دهانت آخر مکید باید</p><p>خامش که در فصاحت عمر عزیز بردی</p><p>در روضه خموشان چندی چرید باید</p><p>ای شمس حق تبریز در گفتنم کشیدی</p><p>روزی دو در خموشی دم درکشید باید</p><h2><a id="poem-3483" href="https://ganjoor.net/moulavi/shams/ghazalsh/sh859">غزل شمارهٔ ۸۵۹</a></h2>
<p>نی دیده هر دلی را دیدار می‌نماید</p><p>نی هر خسیس را شه رخسار می‌نماید</p><p>الا حقیر ما را الا خسیس ما را</p><p>کز خار می‌رهاند گلزار می‌نماید</p><p>دود سیاه ما را در نور می‌کشاند</p><p>زهد قدیم ما را خمار می‌نماید</p><p>هرگز غلام خود را نفروشد و نبخشد</p><p>تا چیست اینک او را بازار می‌نماید</p><p>شیریست پور آدم صندوق عالم اندر</p><p>صندوق درشدست او بیمار می‌نماید</p><p>روزی که او بغرد صندوق را بدرد</p><p>کاری نماید اکنون بی‌کار می‌نماید</p><p>صدیق با محمد بر هفت آسمانست</p><p>هر چند کو به ظاهر در غار می‌نماید</p><p>یکیست عشق لیکن هر صورتی نماید</p><p>وین احولان خس را دوچار می‌نماید</p><p>جمله گلست این ره گر ظاهرش چو خارست</p><p>نور از درخت موسی چون نار می‌نماید</p><p>آب حیات آمد وین بانگ سیلابست</p><p>گفتار نیست لیکن گفتار می‌نماید</p><p>سوگند خورده بودم کز دل سخن نگویم</p><p>دل آینه‌ست و رو را ناچار می‌نماید</p><p>شمس الحقی که نورش بر آینه‌ست تابان</p><p>در جنبش این و آن را دیوار می‌نماید</p><p>هر طبله که گشایم زان قند بی‌کرانست</p><p>کان را به نوع دیگر عطار می‌نماید</p><h2><a id="poem-3484" href="https://ganjoor.net/moulavi/shams/ghazalsh/sh860">غزل شمارهٔ ۸۶۰</a></h2>
<p>ای دل اگر کم آیی کارت کمال گیرد</p><p>مرغت شکار گردد صید حلال گیرد</p><p>مه می‌دود چو آیی در ظل آفتابی</p><p>بدری شود اگر چه شکل هلال گیرد</p><p>در دل مقام سازد همچون خیال آن کس</p><p>کاندر ره حقیقت ترک خیال گیرد</p><p>کو آن خلیل گویا وجهت وجه حقا</p><p>وان جان گوشمالی کو پای مال گیرد</p><p>این گنده پیر دنیا چشمک زند ولیکن</p><p>مر چشم روشنان را از وی ملال گیرد</p><p>گر در برم کشد او از ساحری و شیوه</p><p>اندر برش دل من کی پر و بال گیرد</p><p>گلگونه کرده است او تا روی چون گلم را</p><p>بویش تباه گردد رنگش زوال گیرد</p><p>رخ بر رخش منه تو تا رویت از شهنشه</p><p>مانند آفتابی نور جلال گیرد</p><p>چه جای آفتابی کز پرتو جمالش</p><p>صد آفتاب و مه را بر چرخ حال گیرد</p><p>شویان اولینش بنگر که در چه حالند</p><p>آن کاین دلیل داند نی آن دلال گیرد</p><p>ای صد هزار عاقل او در جوال کرده</p><p>کو عقل کاملی تا ترک جوال گیرد</p><p>خطی نوشت یزدان بر خد خوش عذاران</p><p>کز خط سیه‌تر است او کاین خط و خال گیرد</p><p>از ابر خط برون آ وز خال و عم جدا شو</p><p>تا مه ز طلعت تو هر شام فال گیرد</p><h2><a id="poem-3485" href="https://ganjoor.net/moulavi/shams/ghazalsh/sh861">غزل شمارهٔ ۸۶۱</a></h2>
<p>لطفی نماند کان صنم خوش لقا نکرد</p><p>ما را چه جرم اگر کرمش با شما نکرد</p><p>تشنیع می‌زنی که جفا کرد آن نگار</p><p>خوبی که دید در دو جهان کو جفا نکرد</p><p>عشقش شکر بس است اگر او شکر نداد</p><p>حسنش همه وفاست اگر او وفا نکرد</p><p>بنمای خانه‌ای که از او نیست پرچراغ</p><p>بنمای صفه‌ای که رخش پرصفا نکرد</p><p>این چشم و آن چراغ دو نورند هر یکی</p><p>چون آن به هم رسید کسیشان جدا نکرد</p><p>چون روح در نظاره فنا گشت این بگفت</p><p>نظاره جمال خدا جز خدا نکرد</p><p>هر یک از این مثال بیانست و مغلطه است</p><p>حق جز ز رشک نام رخش والضحی نکرد</p><p>خورشیدروی مفخر تبریز شمس دین</p><p>بر فانیی نتافت که آن را بقا نکرد</p><h2><a id="poem-3486" href="https://ganjoor.net/moulavi/shams/ghazalsh/sh862">غزل شمارهٔ ۸۶۲</a></h2>
<p>قومی که بر براق بصیرت سفر کنند</p><p>بی ابر و بی‌غبار در آن مه نظر کنند</p><p>در دانه‌های شهوتی آتش زنند زود</p><p>وز دامگاه صعب به یک تک عبر کنند</p><p>از خارخار این گر طبع آن طرف روند</p><p>بزم و سرای گلشن جای دگر کنند</p><p>بر پای لولیان طبیعت نهند بند</p><p>شاهان روح زو سر از این کوی درکنند</p><p>پای خرد ببسته و اوباش نفس را</p><p>دستی چنین گشاده که تا شور و شر کنند</p><p>اجزای ما بمرده در این گورهای تن</p><p>کو صور عشق تا سر از این گور برکنند</p><p>مسیست شهوت تو و اکسیر نور عشق</p><p>از نور عشق مس وجود تو زر کنند</p><p>انصاف ده که با نفس گرم عشق او</p><p>سردا جماعتی که حدیث هنر کنند</p><p>چون صوفیان گرسنه در مطبخ خرد</p><p>آیند و زله‌های گران مایه جز کنند</p><p>زاغان طبع را تو ز مردار روزه ده</p><p>تا طوطیان شوند و شکار شکر کنند</p><p>در ظل میرآب حیات شکرمزاج</p><p>شاید که آتشان طبیعت شرر کنند</p><p>از رشک نورها است که عقل کمال را</p><p>از غیرت ملاحت او کور و کر کنند</p><p>جز حق اگر به دیدن او غمزه‌ای کند</p><p>آن دیده را به مهر ابد بی‌خبر کنند</p><p>فخر جهان و دیده تبریز شمس دین</p><p>کاجزای خاک از گذرش زیب و فر کنند</p><p>اندر فضای روح نیابند مثل او</p><p>گر صد هزار بارش زیر و زبر کنند</p><p>خالی مباد از سر خورشید سایه‌اش</p><p>تا روز را به دور حوادث سپر کنند</p><h2><a id="poem-3487" href="https://ganjoor.net/moulavi/shams/ghazalsh/sh863">غزل شمارهٔ ۸۶۳</a></h2>
<p>آتش پریر گفت نهانی به گوش دود</p><p>کز من نمی‌شکیبد و با من خوش است عود</p><p>قدر من او شناسد و شکر من او کند</p><p>کاندر فنای خویش بدیدست عود سود</p><p>سر تا به پای عود گره بود بند بند</p><p>اندر گشایش عدم آن عقدها گشود</p><p>ای یار شعله خوار من اهلا و مرحبا</p><p>ای فانی و شهید من و مفخر شهود</p><p>بنگر که آسمان و زمین رهن هستی اند</p><p>اندر عدم گریز از این کور و زان کبود</p><p>هر جان که می‌گریزد از فقر و نیستی</p><p>نحسی بود گریزان از دولت و سعود</p><p>بی محو کس ز لوح عدم مستفید نیست</p><p>صلحی فکن میان من و محو ای ودود</p><p>آن خاک تیره تا نشد از خویشتن فنا</p><p>نی در فزایش آمد و نی رست از رکود</p><p>تا نطفه نطفه بود و نشد محو از منی</p><p>نی قد سرو یافت نه زیبایی خدود</p><p>در معده چون بسوزد آن نان و نان خورش</p><p>آن گاه عقل و جان شود و حسرت حسود</p><p>سنگ سیاه تا نشد از خویشتن فنا</p><p>نی زر و نقره گشت و نی ره یافت در نقود</p><p>خواریست و بندگیست پس آنگه شهنشهیست</p><p>اندر نماز قامه بود آنگهی قعود</p><p>عمری بیازمودی هستی خویش را</p><p>یک بار نیستی را هم باید آزمود</p><p>طاق و طرنب فقر و فنا هم گزاف نیست</p><p>هر جا که دود آمد بی‌آتشی نبود</p><p>گر نیست عشق را سر ما و هوای ما</p><p>چون از گزافه او دل و دستار ما ربود</p><p>عشق آمدست و گوش کشانمان همی‌کشد</p><p>هر صبح سوی مکتب یوفون بالعهود</p><p>از چشم مؤمن آب ندم می‌کند روان</p><p>تا سینه را بشوید از کینه و جحود</p><p>تو خفته‌ای و آب خضر بر تو می‌زند</p><p>کز خواب برجه و بستان ساغر خلود</p><p>باقیش عشق گوید با تو نهان ز من</p><p>ز اصحاب کهف باش هم ایقاظ و رقود</p><h2><a id="poem-3488" href="https://ganjoor.net/moulavi/shams/ghazalsh/sh864">غزل شمارهٔ ۸۶۴</a></h2>
<p>بلبل نگر که جانب گلزار می‌رود</p><p>گلگونه بین که بر رخ گلنار می‌رود</p><p>میوه تمام گشته و بیرون شده ز خویش</p><p>منصوروار خوش به سر دار می‌رود</p><p>اشکوفه برگ ساخته نهر نثار شاه</p><p>کاندر بهار شاه به ایثار می‌رود</p><p>آن لاله‌ای چو راهب دل سوخته بدرد</p><p>در خون دیده غرق به کهسار می‌رود</p><p>نه ماه خار کرد فغان در وفای گل</p><p>گل آن وفا چو دید سوی خار می‌رود</p><p>ماندست چشم نرگس حیران به گرد باغ</p><p>کاین جا حدیث دیده و دیدار می‌رود</p><p>آب حیات گشته روان در بن درخت</p><p>چون آتشی که در دل احرار می‌رود</p><p>هر گلرخی که بود ز سرما اسیر خاک</p><p>بر عشق گرمدار به بازار می‌رود</p><p>اندر بهار وحی خدا درس عام گفت</p><p>بنوشت باغ و مرغ به تکرار می‌رود</p><p>این طالبان علم که تحصیل کرده‌اند</p><p>هر یک گرفته خلعت و ادرار می‌رود</p><p>گویی بهار گفت که الله مشتریست</p><p>گل جندره زده به خریدار می‌رود</p><p>گل از درون دل دم رحمان فزون شنید</p><p>زودتر ز جمله بی‌دل و دستار می‌رود</p><p>دل در بهار بیند هر شاخ جفت یار</p><p>یاد آورد ز وصل و سوی یار می‌رود</p><p>ای دل تو مفلسی و خریدار گوهری</p><p>آن جا حدیث زر به خروار می‌رود</p><p>نی نی حدیث زر به خروار کی کنند</p><p>کان جا حدیث جان به انبار می‌رود</p><p>این نفس مطمئنه خموشی غذای اوست</p><p>وین نفس ناطقه سوی گفتار می‌رود</p><h2><a id="poem-3489" href="https://ganjoor.net/moulavi/shams/ghazalsh/sh865">غزل شمارهٔ ۸۶۵</a></h2>
<p>جانا بیار باده که ایام می‌رود</p><p>تلخی غم به لذت آن جام می‌رود</p><p>جامی که عقل و روح حریف و جلیس اوست</p><p>نی نفس کوردل که سوی دام می‌رود</p><p>با جام آتشین چو تو از در درآمدی</p><p>وسواس و غم چو دود سوی بام می‌رود</p><p>گر بر سرت گلست مشویش شتاب کن</p><p>بر آب و گل بساز که هنگام می‌رود</p><p>آن چیز را بجوش که او هوش می‌برد</p><p>وان خام را بپز که سخن خام می‌رود</p><p>زان باده داده‌ای تو به خورشید و ماه و چرخ</p><p>هر یک بدان نشاط چنین رام می‌رود</p><p>والله که ذره نیز از آن جام بیخودست</p><p>از کرم مست گشته به اکرام می‌رود</p><p>آرام بخش جان را زان می که از تفش</p><p>صبر و قرار و توبه و آرام می‌رود</p><p>چون بوی وی رسد به خماران بود چنانک</p><p>آن مادر رحیم بر ایتام می‌رود</p><p>امروز خاک جرعه می سیر سیر خورد</p><p>خورشیدوار جام کرم عام می‌رود</p><p>سوی کشنده آید کشته چنانک زود</p><p>خون از بدن به شیشه حجام می‌رود</p><p>چون کعبه که رود به در خانه ولی</p><p>این رحمت خدای به ارحام می‌رود</p><p>تا مست نیست از همه لنگان سپس ترست</p><p>در بیخودی به کعبه به یک گام می‌رود</p><p>تا باخودست راز نهان دارد از ادب</p><p>چون مست شد چه چاره که خودکام می‌رود</p><p>خاموش و نام باده مگو پیش مرد خام</p><p>چون خاطرش به باده بدنام می‌رود</p><h2><a id="poem-3490" href="https://ganjoor.net/moulavi/shams/ghazalsh/sh866">غزل شمارهٔ ۸۶۶</a></h2>
<p>چندان حلاوت و مزه و مستی و گشاد</p><p>در چشم‌های مست تو نقاش چون نهاد</p><p>چشم تو برگشاید هر دم هزار چشم</p><p>زیرا مسیح وار خدا قدرتش بداد</p><p>وان جمله چشم‌ها شده حیران چشم او</p><p>کان چشمشان بصارت نو از چه راه داد</p><p>گفتم به آسمان که چنین ماه دیده‌ای</p><p>سوگند خورد و گفت مرا نیست هیچ یاد</p><p>اکنون ببند دو لب و آن چشم برگشا</p><p>دیگر سخن مگوی اگر هست اتحاد</p><h2><a id="poem-3491" href="https://ganjoor.net/moulavi/shams/ghazalsh/sh867">غزل شمارهٔ ۸۶۷</a></h2>
<p>چندان حلاوت و مزه و مستی و گشاد</p><p>در چشم‌های مست تو نقاش چون نهاد</p><p>چشمت بیافرید به هر دم هزار چشم</p><p>زیرا خدا ز قدرت خود قدرتش بداد</p><p>وان جمله چشم‌ها شده حیران چشم تو</p><p>که صد هزار رحمت بر چشم‌هات باد</p><p>بر تخت سلطنت بنشستست چشم تو</p><p>هر جان که دید چشم تو را گفت داد داد</p><p>گفتم که چشم چرخ چنین چشم هیچ دید</p><p>سوگند خورد و گفت مرا نیست هیچ یاد</p>
</body></html>