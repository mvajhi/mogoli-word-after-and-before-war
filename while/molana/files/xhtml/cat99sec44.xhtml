<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4676" href="https://ganjoor.net/moulavi/shams/ghazalsh/sh2052">غزل شمارهٔ ۲۰۵۲</a></h2>
<p>ای آنک از میانه کران می‌کنی مکن</p><p>با ما ز خشم روی گران می‌کنی مکن</p><p>دربند سود خویشی و اندر زیان ما</p><p>کس زین نکرد سود زیان می‌کنی مکن</p><p>راضی شدی که بیش نجویی زیان ما</p><p>این از پی رضای کیان می‌کنی مکن</p><p>بر جای باده سرکه غم می‌دهی مده</p><p>در جوی آب خون چه روان می‌کنی مکن</p><p>از چهره‌ام نشاط طرب می‌بری مبر</p><p>بر چهره‌ام ز دیده نشان می‌کنی مکن</p><p>مظلوم می‌کشی و تظلم همی‌کنی</p><p>خود راه می‌زنی و فغان می‌کنی مکن</p><p>پایم به کار نیست که سرمست دلبرم</p><p>مر مست را بهل چه کشان می‌کنی مکن</p><p>گویی بیا که بر تو کنم صبر را شبان</p><p>بر بره گرگ را چه شبان می‌کنی مکن</p><p>در روز زاهدی و به شب زاهدان کشی</p><p>امشب که آشتی است همان می‌کنی مکن</p><p>ای دوستان ز رشک تو خصمان همدگر</p><p>این دوست را چه دشمن آن می‌کنی مکن</p><p>گویی که می مخور پس اگر می همی‌دهی</p><p>مخمور را چه خشک دهان می‌کنی مکن</p><p>گویی چو تیر راست رو اندر هوای ما</p><p>پس تیر راست را چه کمان می‌کنی مکن</p><p>گویی خموش کن تو خموشم نمی‌هلی</p><p>هر موی را ز عشق زبان می‌کنی مکن</p><h2><a id="poem-4677" href="https://ganjoor.net/moulavi/shams/ghazalsh/sh2053">غزل شمارهٔ ۲۰۵۳</a></h2>
<p>با عاشقان نشین و همه عاشقی گزین</p><p>با آنک نیست عاشق یک دم مشو قرین</p><p>ور ز آنک یار پرده عزت فروکشید</p><p>آن را که پرده نیست برو روی او ببین</p><p>آن روی بین که بر رخش آثار روی او است</p><p>آن را نگر که دارد خورشید بر جبین</p><p>از بس که آفتاب دو رخ بر رخش نهاد</p><p>شهمات می‌شود ز رخش ماه بر زمین</p><p>در طره‌هاش نسخه ایاک نعبد است</p><p>در چشم‌هاش غمزه ایاک نستعین</p><p>بی‌خون و بی‌رگ است تنش چون تن خیال</p><p>بیرون و اندرون همه شیر است و انگبین</p><p>از بس که در کنار همی‌گیردش نگار</p><p>بگرفت بوی یار و رها کرد بوی طین</p><p>صبحی است بی‌سپیده و شامی است بی‌خضاب</p><p>ذاتی است بی‌جهات و حیاتی است بی‌حنین</p><p>کی نور وام خواهد خورشید از سپهر</p><p>کی بوی وام خواهد گلبن ز یاسمین</p><p>بی‌گفت شو چو ماهی و صافی چو آب بحر</p><p>تا زود بر خزینه گوهر شوی امین</p><p>در گوش تو بگویم با هیچ کس مگو</p><p>این جمله کیست مفتخر تبریز شمس دین</p><h2><a id="poem-4678" href="https://ganjoor.net/moulavi/shams/ghazalsh/sh2054">غزل شمارهٔ ۲۰۵۴</a></h2>
<p>بشنیده‌ام که عزم سفر می‌کنی مکن</p><p>مهر حریف و یار دگر می‌کنی مکن</p><p>تو در جهان غریبی غربت چه می‌کنی</p><p>قصد کدام خسته جگر می‌کنی مکن</p><p>از ما مدزد خویش به بیگانگان مرو</p><p>دزدیده سوی غیر نظر می‌کنی مکن</p><p>ای مه که چرخ زیر و زبر از برای توست</p><p>ما را خراب و زیر و زبر می‌کنی مکن</p><p>چه وعده می‌دهی و چه سوگند می‌خوری</p><p>سوگند و عشوه را تو سپر می‌کنی مکن</p><p>کو عهد و کو وثیقه که با بنده کرده‌ای</p><p>از عهد و قول خویش عبر می‌کنی مکن</p><p>ای برتر از وجود و عدم بارگاه تو</p><p>از خطه وجود گذر می‌کنی مکن</p><p>ای دوزخ و بهشت غلامان امر تو</p><p>بر ما بهشت را چو سقر می‌کنی مکن</p><p>اندر شکرستان تو از زهر ایمنیم</p><p>آن زهر را حریف شکر می‌کنی مکن</p><p>جانم چو کوره‌ای است پرآتش بست نکرد</p><p>روی من از فراق چو زر می‌کنی مکن</p><p>چون روی درکشی تو شود مه سیه ز غم</p><p>قصد خسوف قرص قمر می‌کنی مکن</p><p>ما خشک لب شویم چو تو خشک آوری</p><p>چشم مرا به اشک چه تر می‌کنی مکن</p><p>چون طاقت عقیله عشاق نیستت</p><p>پس عقل را چه خیره نگر می‌کنی مکن</p><p>حلوا نمی‌دهی تو به رنجور ز احتما</p><p>رنجور خویش را تو بتر می‌کنی مکن</p><p>چشم حرام خواره من دزد حسن توست</p><p>ای جان سزای دزد بصر می‌کنی مکن</p><p>سر درکش ای رفیق که هنگام گفت نیست</p><p>در بی‌سری عشق چه سر می‌کنی مکن</p><h2><a id="poem-4679" href="https://ganjoor.net/moulavi/shams/ghazalsh/sh2055">غزل شمارهٔ ۲۰۵۵</a></h2>
<p>مست شدی عاقبت آمدی اندر میان</p><p>مست ز خود می‌شوی کیست دگر در جهان</p><p>عاقبت امر رست مرغ فلک از قفس</p><p>عاقبت امر جست تیر مراد از کمان</p><p>چند زنیم ای کریم طبل تو زیر گلیم</p><p>چند کنیم ای ندیم مستی خود را نهان</p><p>بازرسید از الست کار برون شد ز دست</p><p>فاش بود فاش مست خاصه ز بوی دهان</p><p>دارد طامات ما بوی خرابات ما</p><p>هست شرابات ما از کف شاهنشهان</p><p>جمله اجزای خاک روح شد و جان پاک</p><p>عالم خاکش مخوان مایه اکسیر خوان</p><p>تو کمری ما میان یا تو میان ما کمر</p><p>گر کمری گر میان بی‌تو مبا گر میان</p><p>گاه به دزدی درآ کیسه دل را ببر</p><p>گاه مرا دزد گیر گو که منم پاسبان</p><p>گه بربا همچون گرگ بره درویش را</p><p>گه سگ بر من گمار های کنان چون شبان</p><p>چون تو ندیده‌ست کس کس تویی ای جان و بس</p><p>نادره ای در جهان اسب وفا درجهان</p><p>گر چه جهان است عشق جان و جهان است عشق</p><p>گر چه نهان است یار هست سر سر نهان</p><p>چشم تو با چشم من گفت چه مطمع کسی</p><p>هم بخوری قند ما هم ببری ارمغان</p><p>هر تن و هر جان که هست خاک تو بوده‌ست مست</p><p>غافلشان کرده‌ای زان هوس بی‌نشان</p><p>باز چو ناگه کنی سلسله جنبانیی</p><p>شور برآرد به کبر از جهت امتحان</p><p>کافر و مؤمن مگو فاسق و محسن مجو</p><p>جمله خراب تواند بر همه افسون بخوان</p><p>کیست که مست تو نیست عشوه پرست تو نیست</p><p>مهره دست تو نیست دست کرم برفشان</p><p>سختتر از کوه چیست چونک به تو بنگریست</p><p>زنده شد از عشق زیست شهره شد اندر زمان</p><h2><a id="poem-4680" href="https://ganjoor.net/moulavi/shams/ghazalsh/sh2056">غزل شمارهٔ ۲۰۵۶</a></h2>
<p>خواجه غلط کرده‌ای در روش یار من</p><p>صد چو تو هم گم شود در من و در کار من</p><p>نبود هر گردنی لایق شمشیر عشق</p><p>خون سگان کی خورد ضیغم خون خوار من</p><p>قلزم من کی کشد تخته هر کشتیی</p><p>شوره تو کی چرد ز ابر گهربار من</p><p>سر بمگردان چنین پوز مجنبان چنان</p><p>چون تو خری کی رسد در جو انبار من</p><p>خواجه به خویش آ یکی چشم گشا اندکی</p><p>گر چه نه بر پای توست اندک و بسیار من</p><p>گفت که عاشق چرا مست شد و بی‌حیا</p><p>باده حیا کی هلد خاصه ز خمار من</p><p>فتنه گرگی شده هم دغل و مکر او</p><p>دام وی از وی کند قانص عیار من</p><p>بر سر بازار او گرگ کهن کی خرند</p><p>هر طرفی یوسفی زنده به بازار من</p><p>همچو تو جغدی کجا باغ ارم را سزد</p><p>بلبل جان هم نیافت راه به گلزار من</p><p>مفخر تبریزیان شمس حق و دین بگو</p><p>بلک صدای تو است این همه گفتار من</p><h2><a id="poem-4681" href="https://ganjoor.net/moulavi/shams/ghazalsh/sh2057">غزل شمارهٔ ۲۰۵۷</a></h2>
<p>یار شو و یار بین دل شو و دلدار بین</p><p>در پی سرو روان چشمه و گلزار بین</p><p>برجه و کاهل مباش در ره عیش و معاش</p><p>پیشکشی کن قماش رونق تجار بین</p><p>جمله تجار ما اهل دل و انبیا</p><p>همره این کاروان خالق غفار بین</p><p>آمد محمود باز بر در حجره ایاز</p><p>عشق گزین عشقباز دولت بسیار بین</p><p>خاک ایازم که او هست چو من عشق خو</p><p>عشق شود عشق جو دلبر عیار بین</p><p>سنت نیکو است این چارق با پوستین</p><p>قبله کنش بهر شکر باقی از ایثار بین</p><p>ساعت رنج و بلا چارق بین می‌شوی</p><p>بی‌مرضی خویش را خسته و بیمار بین</p><p>چارق ما نطفه دان خون رحم پوستین</p><p>گوهر عقل و بصر از شه بیدار بین</p><p>گوهر پیشین بنه تا کندت میر ده</p><p>کهنه ده و نو ستان دانه ده انبار بین</p><p>تا نگری در زمین هیچ نبینی فلک</p><p>یک دمه خود را مبین خلعت دیدار بین</p><p>این سخن درنثار هم به سخن ده سپار</p><p>پس تو ز هر جزو خویش نکته و گفتار بین</p><h2><a id="poem-4682" href="https://ganjoor.net/moulavi/shams/ghazalsh/sh2058">غزل شمارهٔ ۲۰۵۸</a></h2>
<p>با رخ چون مشعله بر در ما کیست آن</p><p>هر طرفی موج خون نیم شبان چیست آن</p><p>در کفن خویشتن رقص کنان مردگان</p><p>نفخه صور است یا عیسی ثانی است آن</p><p>سینه خود باز کن روزن دل درنگر</p><p>کآتش تو شعله زد نی خبر دی است آن</p><p>آتش نو را ببین زود درآ چون خلیل</p><p>گر چه به شکل آتش است باده صافی است آن</p><p>یونس قدسی تویی در تن چون ماهیی</p><p>بازشکاف و ببین کاین تن ماهی است آن</p><p>دلق تن خویش را بر گرو می‌بنه</p><p>پاک شوی پاکباز نوبت پاکی است آن</p><p>باده کشیدی ولیک در قدحت باقی است</p><p>حمله دیگر که اصل جرعه باقی است آن</p><p>دشنه تیز ار خلیل بنهد بر گردنت</p><p>رو بمگردان که آن شیوه شاهی است آن</p><p>حکم به هم درشکست هست قضا در خطر</p><p>فتنه حکم است این آفت قاضی است آن</p><p>نفس تو امروز اگر وعده فردا دهد</p><p>بر دهنش زن از آنک مردک لافی است آن</p><p>باده فروشد ولیک باده دهد جمله باد</p><p>خم نماید ولیک حق نمک نیست آن</p><p>ما ز زمستان نفس برف تن آورده‌ایم</p><p>بهر تقاضای لطف نکته کاجی است آن</p><p>مفخر تبریزیان شمس حق ای پیش تو</p><p>طاق و طرنب دو کون طفلی و بازی است آن</p><h2><a id="poem-4683" href="https://ganjoor.net/moulavi/shams/ghazalsh/sh2059">غزل شمارهٔ ۲۰۵۹</a></h2>
<p>گفت لبم ناگهان نام گل و گلستان</p><p>آمد آن گلعذار کوفت مرا بر دهان</p><p>گفت که سلطان منم جان گلستان منم</p><p>حضرت چون من شهی وآنگه یاد فلان</p><p>دف منی هین مخور سیلی هر ناکسی</p><p>نای منی هین مکن از دم هر کس فغان</p><p>پیش چو من کیقباد چشم بدم دور باد</p><p>شرم ندارد کسی یاد کند از کهان</p><p>جغد بود کو به باغ یاد خرابه کند</p><p>زاغ بود کو بهار یاد کند از خزان</p><p>چنگ به من درزدی چنگ منی در کنار</p><p>تار که در زخمه‌ام سست شود بگسلان</p><p>پشت جهان دیده‌ای روی جهان را ببین</p><p>پشت به خود کن که تا روی نماید جهان</p><p>ای قمر زیر میغ خویش ندیدی دریغ</p><p>چند چو سایه دوی در پی این دیگران</p><p>بس که مرا دام شعر از دغلی بند کرد</p><p>تا که ز دستم شکار جست سوی گلستان</p><p>در پی دزدی بدم دزد دگر بانگ کرد</p><p>هشتم بازآمدم گفتم و هین چیست آن</p><p>گفت که اینک نشان دزد تو این سوی رفت</p><p>دزد مرا باد داد آن دغل کژنشان</p><h2><a id="poem-4684" href="https://ganjoor.net/moulavi/shams/ghazalsh/sh2060">غزل شمارهٔ ۲۰۶۰</a></h2>
<p>یک غزل آغاز کن بر صفت حاضران</p><p>ای رخ تو همچو شمع خیز درآ در میان</p><p>نور ده آن شمع را روح ده این جمع را</p><p>از دوزخ همچو شمع وز قدح همچو جان</p><p>سوی قدح دست کن ما همه را مست کن</p><p>ز آنک کسی خوش نشد تا نشد از خود نهان</p><p>چون شدی از خود نهان زود گریز از جهان</p><p>روی تو واپس مکن جانب خود هان و هان</p><p>این سخن همچو تیر راست کشش سوی گوش</p><p>تا نکشی سوی گوش کی بجهد از کمان</p><p>بس کن از اندیشه بس کو گودت هر نفس</p><p>کای عجب آن را چه شد اه چه کنم کو فلان</p><h2><a id="poem-4685" href="https://ganjoor.net/moulavi/shams/ghazalsh/sh2061">غزل شمارهٔ ۲۰۶۱</a></h2>
<p>بوسه بده خویش را ای صنم سیمتن</p><p>ای به خطا تو مجوی خویشتن اندر ختن</p><p>گر به بر اندرکشی سیمبری چون تو کو</p><p>بوسه جان بایدت بر دهن خویش زن</p><p>بهر جمال تو است جندره حوریان</p><p>عکس رخ خوب توست خوبی هر مرد و زن</p><p>پرده خوبی تو شقه زلف تو است</p><p>ور نه برون تافتی نور تو ای خوش ذقن</p><p>آمد نقاش تن سوی بتان ضمیر</p><p>دست و دلش درشکست باز بماندش دهن</p><p>این قفس پرنگار پرده مرغ دل است</p><p>دل تو بنشناختی از قفس دل شکن</p><p>پرده برانداخت دل از گل آدم چنانک</p><p>سجده درآمد ملک گشت به دل مفتتن</p><p>واسطه برخاستی گر نفسی ترک عشق</p><p>پیش نشستی به لطف کای چلپی کیمسن</p><p>چشم شدی غیب بین گر نظر شمس دین</p><p>مفخر تبریزیان بر تو شدی غمزه زن</p><h2><a id="poem-4686" href="https://ganjoor.net/moulavi/shams/ghazalsh/sh2062">غزل شمارهٔ ۲۰۶۲</a></h2>
<p>سیر نشد چشم و دل از نظر شاه من</p><p>سیر مشو هم تو نیز زین دل آگاه من</p><p>مشک و سقا سیر شد از جگر گرم من</p><p>هیچ به جز آب نیست لذت و دلخواه من</p><p>درشکنم کوزه را پاره کنم مشک را</p><p>روی به دریا نهم نیست جز این راه من</p><p>چند شود تر زمین از مدد اشک من</p><p>چند بسوزد فلک از تبش و آه من</p><p>چند بگوید دلم وای دلم وای دل</p><p>چند بگوید لبم راز شهنشاه من</p><p>رو سوی بحری کز او هر نفسی موج موج</p><p>آمد و اندرربود خیمه و خرگاه من</p><p>آب خوشی جوش کرد نیم شب از خانه‌ام</p><p>یوسف حسن اوفتاد ناگه در چاه من</p><p>ز آب رخ یوسفی خرمن من سیل برد</p><p>دود برآمد ز دل سوخته شد کاه من</p><p>خرمن من گر بسوخت باک ندارم خوشم</p><p>صد چو مرا بس بود خرمن آن ماه من</p><p>عقل نخواهم بس است دانش و علمش مرا</p><p>شمع رخ او بس است در شب بی‌گاه من</p><p>گفت کسی کاین سماع جاه و ادب کم کند</p><p>جاه نخواهم که عشق در دو جهان جاه من</p><p>در پی هر بیت من گویم پایان رسید</p><p>چون ز سرم می‌برد آن شه آگاه من</p><h2><a id="poem-4687" href="https://ganjoor.net/moulavi/shams/ghazalsh/sh2063">غزل شمارهٔ ۲۰۶۳</a></h2>
<p>ای رخ خندان تو مایه صد گلستان</p><p>باغ خدایی درآ خار بده گل ستان</p><p>جامه تن را بکن جان برهنه ببین</p><p>جان برهنه خوش است تا چه کنی جامه دان</p><p>هین که نه‌ای بی‌زبان پیش چنین جان‌ها</p><p>قصه نی بی‌زبان نعره جان بی‌دهان</p><p>آمد امروز یار گفت سلام علیک</p><p>چرخ و زمین را مجو از نفسش آن زمان</p><p>خسرو خوبان بخواست از صنمان سرخراج</p><p>خاست غریو از فلک وز سوی مه کالامان</p><p>لعل لب او که دور از لب و دندان تو</p><p>خواند فسون‌های عشق خواجه ببین این نشان</p><p>آمد غماز عشق گفت در این گوش من</p><p>یار میان شماست خوب و لطیف و نهان</p><p>دامن دل را کشید یار به یک گوشه‌ای</p><p>گوشه بس بوالعجب زان سوی هفت آسمان</p><p>گفت ترایم ولیک هر که بگوید ز من</p><p>شرح دهد از لبم ده بزنش بر دهان</p><p>و آنک بگوید ز تو برد مرا و تو را</p><p>و آنک بگوید ز من دور شد از هر دوان</p><h2><a id="poem-4688" href="https://ganjoor.net/moulavi/shams/ghazalsh/sh2064">غزل شمارهٔ ۲۰۶۴</a></h2>
<p>باز فروریخت عشق از در و دیوار من</p><p>باز ببرید بند اشتر کین دار من</p><p>بار دگر شیر عشق پنجه خونین گشاد</p><p>تشنه خون گشت باز این دل سگسار من</p><p>باز سر ماه شد نوبت دیوانگی است</p><p>آه که سودی نکرد دانش بسیار من</p><p>بار دگر فتنه زاد جمره دیگر فتاد</p><p>خواب مرا بست باز دلبر بیدار من</p><p>صبر مرا خواب برد عقل مرا آب برد</p><p>کار مرا یار برد تا چه شود کار من</p><p>سلسله عاشقان با تو بگویم که چیست</p><p>آنک مسلسل شود طره دلدار من</p><p>خیز دگربار خیز خیز که شد رستخیز</p><p>مایه صد رستخیز شور دگربار من</p><p>گر ز خزان گلستان چون دل عاشق بسوخت</p><p>نک رخ آن گلستان گلشن و گلزار من</p><p>باغ جهان سوخته باغ دل افروخته</p><p>سوخته اسرار باغ ساخته اسرار من</p><p>نوبت عشرت رسید ای تن محبوس من</p><p>خلعت صحت رسید ای دل بیمار من</p><p>پیر خرابات هین از جهت شکر این</p><p>رو گرو می‌بنه خرقه و دستار من</p><p>خرقه و دستار چیست این نه ز دون همتی است</p><p>جان و جهان جرعه‌ای است از شه خمار من</p><p>داد سخن دادمی سوسن آزادمی</p><p>لیک ز غیرت گرفت دل ره گفتار من</p><p>شکر که آن ماه را هر طرفی مشتری است</p><p>نیست ز دلال گفت رونق بازار من</p><p>عربده قال نیست حاجت دلال نیست</p><p>جعفر طرار نیست جعفر طیار من</p><h2><a id="poem-4689" href="https://ganjoor.net/moulavi/shams/ghazalsh/sh2065">غزل شمارهٔ ۲۰۶۵</a></h2>
<p>باز درآمد ز راه فتنه برانگیز من</p><p>باز کمر بست سخت یار به استیز من</p><p>مطبخ دل را نگار باز قباله گرفت</p><p>می‌شکند دیگ من کاسه و کفلیز من</p><p>خانه خرابی گرفت ز آنک قنق زفت بود</p><p>هیچ نگنجد فلک در در و دهلیز من</p><p>راه قنق را گرفت غیرت و گفتش مرو</p><p>جمله افق را گرفت ابر شکرریز من</p><p>سر کن ای بوالفضول ای ز کشاکش ملول</p><p>جاذبه خیزان او منگر در خیز من</p><p>منت او را که او منت و شکر آفرید</p><p>کز کف کفران گذشت مرکب شبدیز من</p><p>رست رخم از عبس کاسه ز ننگ عدس</p><p>آخر کاری بکرد اشک غم آمیز من</p><p>اصل همه باغ‌ها جان همه لاغ‌ها</p><p>چیست اگر زیرکی لاغ دلاویز من</p><p>ای خضر راستین گوهر دریاست این</p><p>از تو در این آستین همچو فراویز من</p><p>چونک مرا یار خواند دست سوی من فشاند</p><p>تیز فرس پیش راند خاطر سرتیز من</p><p>چند نهان می‌کنم شمس حق مغتنم</p><p>خواجگیی می‌کند خواجه تبریز من</p><h2><a id="poem-4690" href="https://ganjoor.net/moulavi/shams/ghazalsh/sh2066">غزل شمارهٔ ۲۰۶۶</a></h2>
<p>باز برآمد ز کوه خسرو شیرین من</p><p>باز مرا یاد کرد جان و دل و دین من</p><p>سوره یاسین بسی خواندم از عشق و ذوق</p><p>زان که مرا خوانده بود سوره یاسین من</p><p>عقل همه عاقلان خبره شود چون رسد</p><p>لیلی و مجنون من ویسه و رامین من</p><p>در حسد افتاده‌ایم دل به جفا داده‌ایم</p><p>جنگ که می‌افکند یار سخن چین من</p><p>او نگذارد که خلق صلح کنند و وفا</p><p>تازه کند دم به دم کین تو و کین من</p><p>گوید کای عاشقان رحم میارید هیچ</p><p>در کشش همدگر از پی آیین من</p><p>یا رب و آمین بسی کردم و جستم امان</p><p>آه که می‌نشنود یارب و آمین من</p><p>گوید تو کار خویش می‌کن و من کار خویش</p><p>این بده‌ست از ازل یاسه پیشین من</p><p>کار من آن کت زنم کار تو افغان گری</p><p>عید منم طبل تو سخره تکوین من</p><p>بنده این زاریم عاشق بیماریم</p><p>کو نرود آن زمان از سر بالین من</p><p>راست رود سوی شه جان و دلم همچو رخ</p><p>گر چه کند کژروی طبع چو فرزین من</p><p>درگذر از تنگ من ای من من ننگ من</p><p>دیده شدی آن من گر نبدی این من</p><p>بس کن ای شهسوار کز حجب گفت تو</p><p>نقد عجب می‌برد دزد ز خرجین من</p><h2><a id="poem-4691" href="https://ganjoor.net/moulavi/shams/ghazalsh/sh2067">غزل شمارهٔ ۲۰۶۷</a></h2>
<p>ای هوس عشق تو کرده جهان را زبون</p><p>خیره عشقت چو من این فلک سرنگون</p><p>می‌در و می‌دوز تو می‌بر و می‌سوز تو</p><p>خون کن و می‌شوی تو خون دلم را به خون</p><p>چونک ز تو خاسته‌ست هر کژ تو راست است</p><p>لیک بتا راست گو نیست مقام جنون</p><p>دوش خیال نگار بعد بسی انتظار</p><p>آمد و من در خمار یا رب چون بود چون</p><p>خواست که پر وا کند روی به صحرا کند</p><p>باز مرا می‌فریفت از سخن پرفسون</p><p>گفتم والله که نی هیچ مساز این بنا</p><p>گر عجمی رفت نیست ور عربی لایکون</p><p>در دل شب آمدی نیک عجب آمدی</p><p>چون بر ما آمدی نیست رهایی کنون</p><h2><a id="poem-4692" href="https://ganjoor.net/moulavi/shams/ghazalsh/sh2068">غزل شمارهٔ ۲۰۶۸</a></h2>
<p>بازشکستند خلق سلسله یا مسلمین</p><p>باز درافکند عشق غلغله یا مسلمین</p><p>دشمن جان‌های ماست دوستی دوستان</p><p>مادر فتنه شده‌ست حامله یا مسلمین</p><p>آفت عالم شده‌ست ماه رخی زهره سوز</p><p>فتنه آدم شده‌ست سنبله یا مسلمین</p><p>لاف ز شه می‌زند سکه ز مه می‌زند</p><p>بر سر ره می‌زند قافله یا مسلمین</p><p>ای شده شب روز ما ز آنک دل افروز ما</p><p>از رخ ما برفروخت مشعله یا مسلمین</p><p>چون خرد نیک پی در چله شد پیش وی</p><p>جوش برآرد چو می در چله یا مسلمین</p><p>عشق چو آمد پدید عقل گریبان درید</p><p>از پی بی‌دل رسید مشغله یا مسلمین</p><p>بدگهری کو ز جهل تاج شهان را بماند</p><p>بر دم گاوان شود زنگله یا مسلمین</p><p>ناله ز هجر و زوال خاست ز ذوق وصال</p><p>دانک بسی شکرهاست در گله یا مسلمین</p><h2><a id="poem-4693" href="https://ganjoor.net/moulavi/shams/ghazalsh/sh2069">غزل شمارهٔ ۲۰۶۹</a></h2>
<p>بیش مکن همچنان خانه درآ همچنین</p><p>ای ز تو روشن شده صحن و سرا همچنین</p><p>باده جان خورده‌ای دل ز جهان برده‌ای</p><p>خشم چرا کرده‌ای چیست چرا همچنین</p><p>حلقه درآ روی باز بر همه خوبان بتاز</p><p>سجده کنم در نماز روی تو را همچنین</p><p>ای صنم خوش سخن حلقه درآ رقص کن</p><p>عشق نگردد کهن حق خدا همچنین</p><p>هر که در این روزگار دارد او کار بار</p><p>بنده شده‌ست و شکار یار مرا همچنین</p><h2><a id="poem-4694" href="https://ganjoor.net/moulavi/shams/ghazalsh/sh2070">غزل شمارهٔ ۲۰۷۰</a></h2>
<p>یا تو ترش کرده رو مایه ده شکران</p><p>تنگ شکر می‌کشد تا بنهد در میان</p><p>سرکه فروشان هلا سرکه بریزید زود</p><p>تا که عسل پر کند آن شه شکرلبان</p><p>سرکه نه ساله را بهر خدا را بریز</p><p>چونک بریزی بیا تا دهمت من نشان</p><p>طوطی جان تو را سرکه نوا کی دهد</p><p>بلبل مست تو را شرط بود گلستان</p><h2><a id="poem-4695" href="https://ganjoor.net/moulavi/shams/ghazalsh/sh2071">غزل شمارهٔ ۲۰۷۱</a></h2>
<p>هر چه کنی تو کرده من دان</p><p>هر چه کند تن کرده بود جان</p><p>چشم منی تو گوش منی تو</p><p>این دو بگفتم باقی می‌دان</p><p>گر به جهان آن گنج نبودی</p><p>بهر چه بودی خانه ویران</p><p>گنج طلب کن ای پدر من</p><p>دست بجنبان دست بجنبان</p><p>بوی خوش او رهبر ما شد</p><p>تا گل و ریحان تا گل و ریحان</p><p>ذره به ذره مشتریندت</p><p>گوهر خود را هین مده ارزان</p><p>موش درآید گربه درآید</p><p>گر بگشایی تو سر انبان</p><p>عشق چو باشد کم نشود جان</p><p>دور مبادا سایه جانان</p><p>باقی این را هم تو بگویی</p><p>ای مه مه رو زهره تابان</p><h2><a id="poem-4696" href="https://ganjoor.net/moulavi/shams/ghazalsh/sh2072">غزل شمارهٔ ۲۰۷۲</a></h2>
<p>جفای تلخ تو گوهر کند مرا ای جان</p><p>که بحر تلخ بود جای گوهر و مرجان</p><p>وفای توست یکی بحر دیگر خوش خوار</p><p>که چارجوی بهشت است از تکش جوشان</p><p>منم سکندر این دم به مجمع البحرین</p><p>که تا رهانم جان را ز علت و بحران</p><p>که تا ببندم سدی عظیم بر یأجوج</p><p>که تا رهند خلایق ز حمله ایشان</p><p>از آنک ایشان مر بحر را درآشامند</p><p>که هیچ آب نماند ز تابشان به جهان</p><p>از آنک آتشی‌اند وز عنصر دوزخ</p><p>عدو لطف جنان و حجاب نور جنان</p><p>ز هر شمار برونند از آنک از قهرند</p><p>که قهر وصف حق است و ندارد آن پایان</p><p>برهنه‌اند و همه سترپوششان گوش است</p><p>نه سترپوش دلانه که دیدن است عیان</p><p>لحاف گوش چپستش فراش گوش راست</p><p>به شب نتیجه یأجوج را یقین می‌دان</p><p>لحاف و فرش مقلد چون علم تقلید است</p><p>یقین به معنی یأجوجی است نی انسان</p><p>از آنک دل مثل روزن است کاندر وی</p><p>ز شمس نورفشان است و ذره دست افشان</p><p>هزار نام و صفت دارد این دل و هر نام</p><p>به نسبتی دگر آمد خلاف و دیگر سان</p><p>چنانک شخصی نسبت به تو پدر باشد</p><p>به نسبت دگری یا پسر و یا اخوان</p><p>چو نام‌های خدا در عدد به نسبت شد</p><p>ز روی کافر قاهر ز روی ما رحمان</p><p>بسا کسا که به نسبت به تو که معتقدی</p><p>فرشته است و به نسبت به دیگری شیطان</p><p>چنانک سر تو نسبت به تو بود مکشوف</p><p>به نسبت دگری حال سر تو پنهان</p><h2><a id="poem-4697" href="https://ganjoor.net/moulavi/shams/ghazalsh/sh2073">غزل شمارهٔ ۲۰۷۳</a></h2>
<p>دلا تو شهد منه در دهان رنجوران</p><p>حدیث چشم مگو با جماعت کوران</p><p>اگر چه از رگ گردن به بنده نزدیک است</p><p>خدای دور بود از بر خدادوران</p><p>درون خویش بپرداز تا برون آیند</p><p>ز پرده‌ها به تجلی چو ماه مستوران</p><p>اگر چه گم شوی از خویش و از جهان این جا</p><p>برون خویش و جهان گشته‌ای ز مشهوران</p><p>اگر تو ماه وصالی نشان بده از وصل</p><p>ز ساعد و بر سیمین و چهره حوران</p><p>وگر چو زر ز فراقی کجاست داغ فراق</p><p>چنین فسرده بود سکه‌های مهجوران</p><p>چو نیست عشق تو را بندگی به جا می‌آر</p><p>که حق فرونهلد مزدهای مزدوران</p><p>بدانک عشق خدا خاتم سلیمانی است</p><p>کجاست دخل سلیمان و مکسب موران</p><p>لباس فکرت و اندیشه‌ها برون انداز</p><p>که آفتاب نتابد مگر که بر عوران</p><p>پناه گیر تو در زلف شمس تبریزی</p><p>که مشک بارد تا وارهی ز کافوران</p><h2><a id="poem-4698" href="https://ganjoor.net/moulavi/shams/ghazalsh/sh2074">غزل شمارهٔ ۲۰۷۴</a></h2>
<p>مکن مکن که روا نیست بی‌گنه کشتن</p><p>مرو مرو که چراغی و دیده روشن</p><p>چو برگشادی از لطف خویشتن سر خم</p><p>دماغ ما ز خمار تو است آبستن</p><p>مبند آن سر خم را چو کیسه مدخل</p><p>که خانه گردد تاری به بستن روزن</p><p>چو آدمی به غم آماج تیر را ماند</p><p>ندارد او جز مستی و بیخودی جوشن</p><p>دو دست عشق مثال دو دست داوود است</p><p>که همچو موم همی‌گردد از کفش آهن</p><p>حدیث عشق هم از عشقباز باید جست</p><p>که او چو آینه هم ناطق است و هم الکن</p><p>دلا دو دست برآور سبک به گردن عشق</p><p>اگر چه دارد او خون خلق در گردن</p><p>ز خونبها بنترسد که گنج‌ها دارد</p><p>که مرده زنده شود زان و وارهد ز کفن</p><p>گرفت خواب گریبان تو بپر سوی غیب</p><p>بگه ز غیب بیایی کشان کشان دامن</p><p>که تا تمام غزل را بگویمت فردا</p><p>که گل پگاه بچینند مردم از گلشن</p><h2><a id="poem-4699" href="https://ganjoor.net/moulavi/shams/ghazalsh/sh2075">غزل شمارهٔ ۲۰۷۵</a></h2>
<p>توی که بدرقه باشی گهی گهی رهزن</p><p>توی که خرمن مایی و آفت خرمن</p><p>هزار جامه بدوزی ز عشق و پاره کنی</p><p>و آنگهان بنویسی تو جرم آن بر من</p><p>تو قلزمی و دو عالم ز توست یک قطره</p><p>قراضه‌ای است دو عالم تویی دو صد معدن</p><p>تو راست حکم که گویی به کور چشم گشا</p><p>سخن تو بخشی و گویی که گفت آن الکن</p><p>بساختی ز هوس صد هزار مغناطیس</p><p>که نیست لایق آن سنگ خاص هر آهن</p><p>مرا چو مست کشانی به سنگ و آهن خویش</p><p>مرا چه کار که من جان روشنم یا تن</p><p>تو باده‌ای تو خماری تو دشمنی و تو دوست</p><p>هزار جان مقدس فدای این دشمن</p><p>تو شمس دین به حقی و مفخر تبریز</p><p>بهار جان که بدادی سزای صد بهمن</p><h2><a id="poem-4700" href="https://ganjoor.net/moulavi/shams/ghazalsh/sh2076">غزل شمارهٔ ۲۰۷۶</a></h2>
<p>به جان تو که از این دلشده کرانه مکن</p><p>بساز با من مسکین و عزم خانه مکن</p><p>بهانه‌ها بمیندیش و عذر را بگذار</p><p>مرا مگیر ز بالا و خشک شانه مکن</p><p>شراب حاضر و دولت ندیم و تو ساقی</p><p>بده شراب و دغل‌های ساقیانه مکن</p><p>نظر به روی حریفان بکن که مست تواند</p><p>نظر به روزن و دهلیز و آستانه مکن</p><p>بجز به حلقه عشاق روزگار مبر</p><p>بجز به کوی خرابات آشیانه مکن</p><p>ببین که عالم دام است و آرزو دانه</p><p>به دام او مشتاب و هوای دانه مکن</p><p>ز دام او چو گذشتی قدم بنه بر چرخ</p><p>به زیر پای به جز چرخ آستانه مکن</p><p>به آفتاب و به مهتاب التفات مکن</p><p>یگانه باش و به جز قصد آن یگانه مکن</p><p>مکن قرار تو بی‌او چو کاسه بر سر آب</p><p>مگیر کاسه به هر مطبخی دوانه مکن</p><p>زمانه روشن و تاریک و گرم و سرد شود</p><p>مقام جز به سرچشمه زمانه مکن</p><p>مکن ستایش بر وی عتاب را بمپوش</p><p>مده قطایف و آن سیر در میانه مکن</p><p>ولی چه سود که کار بتان همین باشد</p><p>مگو به شعله آتش هلا زبانه مکن</p><p>بگو به هرچ بسوزی بسوز جز به فراق</p><p>روا نباشد و این یک ستم روانه مکن</p><h2><a id="poem-4701" href="https://ganjoor.net/moulavi/shams/ghazalsh/sh2077">غزل شمارهٔ ۲۰۷۷</a></h2>
<p>به من نگر به دو رخسار زعفرانی من</p><p>به گونه گونه علامات آن جهانی من</p><p>به جان پیر قدیمی که در نهاد من است</p><p>که باد خاک قدم‌هاش این جوانی من</p><p>تو چشم تیز کن آخر به چشم من بنگر</p><p>مدزد این دل خود را ز دلستانی من</p><p>بر این لبم چو از آن بخت بوسه‌ای برسید</p><p>شکر کساد شد از قند خوش زبانی من</p><p>به گوش‌ها برسد حرف‌های ظاهر من</p><p>به هیچ کس نرسد نعره‌های جانی من</p><p>بس آتشی که فروزد از این نفس به جهان</p><p>بسی بقا که بجوشد ز حرف فانی من</p><p>ز شمس مفخر تبریز تا چه دیدستم</p><p>که بی‌قرار شدستند این معانی من</p><h2><a id="poem-4702" href="https://ganjoor.net/moulavi/shams/ghazalsh/sh2078">غزل شمارهٔ ۲۰۷۸</a></h2>
<p>چهار روز ببودم به پیش تو مهمان</p><p>سه روز دیگر خواهم بدن یقین می‌دان</p><p>به حق این سه و آن چار رو ترش نکنی</p><p>که تا نیفتد این دل به صد هزار گمان</p><p>به هر طعام خوشم من جز این یکی ترشی</p><p>که سخت این ترشی کند می‌کند دندان</p><p>که جمله ترشی‌ها بدان گوار شود</p><p>که تو ترش نکنی روی ای گل خندان</p><p>گشای آن لب خندان که آن گوارش ماست</p><p>که تعبیه‌ست دو صد گلشکر در آن احسان</p><p>ترش مکن که نخواهد ترش شدن آن رو</p><p>که می‌دهد مدد قند هر دمش رحمان</p><p>چه جای این که اگر صد هزار تلخ و ترش</p><p>به نزد روی تو افتد شود خوش و شادان</p><p>مگر به روز قیامت نهان شود رویت</p><p>وگر نه دوزخ خوشتر شود ز صدر جنان</p><p>اگر میان زمستان بهار نو خواهی</p><p>درآ به باغ جمالت درخت‌ها بفشان</p><p>به روز جمعه چو خواهی که عیدها بینند</p><p>برآی بر سر منبر صفات خود برخوان</p><p>غلط شدم که تو گر برروی به منبر بر</p><p>پری برآرد منبر چو دل شود پران</p><p>مرا به قند و شکرهای خویش مهمان کن</p><p>علف میاور پیشم منه نیم حیوان</p><p>فرشته از چه خورد از جمال حضرت حق</p><p>غذای ماه و ستاره ز آفتاب جهان</p><p>غذای خلق در آن قحط حسن یوسف بود</p><p>که اهل مصر رهیده بدند از غم نان</p><p>خمش کنم که دگربار یار می‌خواهد</p><p>که درروم به سخن او برون جهد ز میان</p><p>غلط که او چو بخواهد که از خرم فکند</p><p>حذر چه سود کند یا گرفتن پالان</p><p>مگر همو بنماید ره حذر کردن</p><p>همو بدوزد انبان همو درد انبان</p><p>مرا سخن همه با او است گر چه در ظاهر</p><p>عتاب و صلح کنم گرم با فلان و فلان</p><p>خمش که تا نزند بر چنین حدیث هوا</p><p>از آنک باد هوا نیست محرم ایشان</p><h2><a id="poem-4703" href="https://ganjoor.net/moulavi/shams/ghazalsh/sh2079">غزل شمارهٔ ۲۰۷۹</a></h2>
<p>مقام ناز نداری برو تو ناز مکن</p><p>چو میوه پخته نگشت از درخت بازمکن</p><p>به پیش قبله حق همچو بت میا منشین</p><p>نماز خود را از خویش بی‌نماز مکن</p><p>گهی که پخته شدی از درخت فارغ باش</p><p>ز گرم و سرد میندیش و احتراز مکن</p><p>چو هیچ خصم نماند برو به بزم نشین</p><p>سلاح رزم بینداز و ترک تاز مکن</p><p>چو صاف صاف برآمد ز کوره نقده تو</p><p>مده به کوره هر کوردل گداز مکن</p><p>جمال خود ز اسیران عشق هیچ مپوش</p><p>چو باغ لطف خدایی تو در فراز مکن</p><h2><a id="poem-4704" href="https://ganjoor.net/moulavi/shams/ghazalsh/sh2080">غزل شمارهٔ ۲۰۸۰</a></h2>
<p>چهار شعر بگفتم بگفت نی به از این</p><p>بلی ولیک بده اولا شراب گزین</p><p>بده به خمس مبارک مرا ششم جامی</p><p>بگو بگیر و درآشام خمس با خمسین</p><p>غزال خویش به من ده غزل ز من بستان</p><p>نمای چهره شعریت و شعر تازه ببین</p><p>خمار شعر نگویم خمار من بشکن</p><p>بدان میی که نگنجد در آسمان و زمین</p><p>ستیزه روی مرا لطف و دلبری تو کرد</p><p>وگر نه سخت ادبناک بودم و مسکین</p><p>هزارساله ادب را به یک قدح ببری</p><p>خمار عشق تو نگذاشت دیده شرمین</p><p>ز سایه تو جهان پر ز لیلی و مجنون</p><p>هزار ویسه بسازد هزار گون رامین</p><p>وگر نه سایه نمودی جمال وحدت تو</p><p>در این جهان نه قران هست آمدی نه قرین</p><p>تو آفتابی و جز تو چو سایه تابع توست</p><p>گهی رود به شمال و گهی دود به یمین</p><p>گهی محیط جهان و گهی به کل فانی</p><p>به دست توست مسخر چو مهره تکوین</p><p>جمال و حسن تو ساکن چو عشق ما پیچان</p><p>جبین هجر تو بی‌چین چو سفره ما پرچین</p><p>سکون حسن عجبتر که بی‌قراری ما</p><p>و باز از این دو عجبتر چو سر کنی ز کمین</p><h2><a id="poem-4705" href="https://ganjoor.net/moulavi/shams/ghazalsh/sh2081">غزل شمارهٔ ۲۰۸۱</a></h2>
<p>نعیم تو نه از آن است که سیر گردد جان</p><p>مرا به خوان تو باید هزار حلق و دهان</p><p>بیا که آب حیاتی و بنده مستسقی</p><p>نه بنده راست ملالت نه لطف راست کران</p><p>بیا که بحر معلق تویی و من ماهی</p><p>میان بحرم و این بحر را کی دید میان</p><p>ز بحر توست یکی قطره آب خاک آلود</p><p>که جان شده‌ست به پیش جماعتی بی‌جان</p><p>بیا بیا که تویی آفتاب و من ذره</p><p>به پیش شعله رویت چو ذره چرخ زنان</p><h2><a id="poem-4706" href="https://ganjoor.net/moulavi/shams/ghazalsh/sh2082">غزل شمارهٔ ۲۰۸۲</a></h2>
<p>برای چشم تو صد چشم بد توان دیدن</p><p>چه چشم داری ای چشم ما به تو روشن</p><p>پی رضای تو آدم گریست سیصد سال</p><p>که تا ز خنده وصلش گشاده گشت دهن</p><p>به قدر گریه بود خنده تو یقین می‌دان</p><p>جزای گریه ابر است خنده‌های چمن</p><p>اگر نه از نسب آدمی برو مگری</p><p>که نیست از سیهی زنگ را بکا و حزن</p><p>چو خود سپید ندیده‌ست روسیه شاد است</p><p>چو پور قیصر رومی تو راه زنگ بزن</p><p>بسی خدنگ خورد اسپ تازی غازی</p><p>که تازی است نه پالانی است و نی کودن</p><p>خصوص مرکب تازی که تو بر او باشی</p><p>نشسته‌ای شه هیجا و پهلوان زمن</p><p>چو خارپشت شود پشت و پهلوش از تیر</p><p>که هست در صف هیجاش کر و فر وطن</p><p>چو شاه دست به پشت و سرش فرومالد</p><p>که ای گزیده سرآخر تویی مخصص من</p><p>شوند آن همه تیرش چو چوب‌های نبات</p><p>همه حلاوت و لذت همه عطا و منن</p><p>خبر ندارد پالانیی از این لذت</p><p>سپر سلامت و محروم و بی‌بها و ثمن</p><p>ز گفت توبه کنم توبه سود نیست مرا</p><p>به پیش پنجه‌ات ای ارسلان توبه شکن</p><h2><a id="poem-4707" href="https://ganjoor.net/moulavi/shams/ghazalsh/sh2083">غزل شمارهٔ ۲۰۸۳</a></h2>
<p>اگر سزای لب تو نبود گفته من</p><p>برآر سنگ گران و دهان من بشکن</p><p>چو طفل بیهده گوید نه مادر مشفق</p><p>پی ادب لب او را فروبرد سوزن</p><p>دو صد دهان و جهان از برای عز لبت</p><p>بسوز و پاره کن و بردران و برهم زن</p><p>چو تشنه‌ای دود استاخ بر لب دریا</p><p>نه موج تیغ برآرد ببردش گردن</p><p>غلام سوسنم ایرا که دید گلشن تو</p><p>ز شرم نرگس تو ده زبانش شد الکن</p><p>ولیک من چو دفم چون زنی تو کف بر من</p><p>فغان کنم که رخم را بکوب چون هاون</p><p>مرا ز دست منه تا سماع گرم بود</p><p>بکش تو دامن خود از جهان تردامن</p><p>بلی ز گلشن معنی است چشم‌ها مخمور</p><p>ولیک نغمه بلبل خوش است در گلشن</p><p>اگر تجلی یوسف برهنه خوبتر است</p><p>دو چشم باز نگردد مگر به پیراهن</p><p>اگر چه شعشعه آفتاب جان اصل است</p><p>بر آن فلک نرسیده‌ست آدمی بی‌تن</p><p>خمش که گر دهنم مرده شوی بربندد</p><p>ز گور من شنوی این نوا پس مردن</p><h2><a id="poem-4708" href="https://ganjoor.net/moulavi/shams/ghazalsh/sh2084">غزل شمارهٔ ۲۰۸۴</a></h2>
<p>بیا بیا که ز هجرت نه عقل ماند نه دین</p><p>قرار و صبر برفته‌ست زین دل مسکین</p><p>ز روی زرد و دل درد و سوز سینه مپرس</p><p>که آن به شرح نگنجد بیا به چشم ببین</p><p>چو نان پخته ز تاب تو سرخ رو بودم</p><p>چو نان ریزه کنونم ز خاک ره برچین</p><p>چو آینه ز جمالت خیال چین بودم</p><p>کنون تو چهره من زرد بین و چین بر چین</p><p>مثال آبم در جوی کژروان چپ و راست</p><p>فراق از چپ و از راستم گشاده کمین</p><p>به روز و شب چو زمین رو بر آسمان دارم</p><p>ز روی تو که نگنجد در آسمان و زمین</p><p>سحر ز درد نوشتیم نامه پیش صبا</p><p>که از برای خدا ره سوی سفر بگزین</p><p>اگر سر تو به گل دربود مشوی بیا</p><p>وگر به خار رسد پا به کندنش منشین</p><p>بیا بیا و خلاصم ده از بیا و برو</p><p>بیا چنانک رهد جانم از چنان و چنین</p><p>پیام کردم کای تو پیمبر عشاق</p><p>بگو برای خدا زود ای رسول امین</p><p>که غرق آبم و آتش ز موج دیده و دل</p><p>مرا چه چاره نوشت او که چاره تو همین</p><p>نشست نقش دعایم به عالم گردون</p><p>کجاست گوش نمازی که بشنود آمین</p><p>هزار آینه و صد هزار صورت را</p><p>دهم به عشق صلاح جهان صلاح الدین</p><h2><a id="poem-4709" href="https://ganjoor.net/moulavi/shams/ghazalsh/sh2085">غزل شمارهٔ ۲۰۸۵</a></h2>
<p>به صلح آمد آن ترک تند عربده کن</p><p>گرفت دست مرا گفت تکری یرلغسن</p><p>سؤال کردم از چرخ و گردش کژ او</p><p>گزید لب که رها کن حدیث بی‌سر و بن</p><p>بگفتمش که چرا می‌کند چنین گردش</p><p>بگفت هیزم تر نیست بی‌صداع دتن</p><p>بگفتمش خبر نو شنیده‌ای او گفت</p><p>حدیث نو نرود در شکاف گوش کهن</p><p>بلندهمتی و چشم تنگ ترک مرا</p><p>اگر تو واقف رازی بیا و شرح بکن</p><p>نه چشم تنگ خسیسم ولیک ره تنگ است</p><p>ز نرگسان دو چشمم به سوی او ره کن</p><h2><a id="poem-4710" href="https://ganjoor.net/moulavi/shams/ghazalsh/sh2086">غزل شمارهٔ ۲۰۸۶</a></h2>
<p>من کجا بودم عجب بی‌تو این چندین زمان</p><p>در پی تو همچو تیر در کف تو چون کمان</p><p>تو مرا دستور ده تا بگویم حال ده</p><p>گر چه ازرق پوش شد شیخ ما چون آسمان</p><p>برگشا این پرده را تازه کن پژمرده را</p><p>تا رود خاکی به خاک تا روان گردد روان</p><p>من کجا بودم عجب غایب از سلطان خویش</p><p>ساعتی ترسان چو دزد ساعتی چون پاسبان</p><p>گه اسیر چار و پنج گه میان گنج و رنج</p><p>سود من بی‌روی تو بد زیان اندر زیان</p><p>ور تو ای استاسرا متهم داری مرا</p><p>روی زرد و چشم تر می‌دهد از دل نشان</p><p>رحم را سیلاب برد یا نکوکاری بمرد</p><p>ای زده تیر جفا ای کمان کرده نهان</p><p>ای همه کردی ولی برنگشت از تو دلی</p><p>ای جفا و جور تو به ز لطف دیگران</p><p>باری این دم رسته‌ام با تو درپیوسته‌ام</p><p>ای سبک روح جهان درده آن رطل گران</p><p>واخرم یک بارگی از غم و بیچارگی</p><p>سیرم از غمخوارگی منت غمخوارگان</p><p>مست جام حق شوم فانی مطلق شوم</p><p>پر برآرم در عدم برپرم در لامکان</p><p>جان بر جانان رود گوش و هوشم نشنود</p><p>بینی هر قلتبوز و چربک هر قلتبان</p><p>همچو ذره مر مرا رقص باره کرده‌ای</p><p>پای کوبان پای کوب جان دهم ای جان جان</p><p>ای عجب گویم دگر باقیات این خبر</p><p>نی خمش کردم تو گوی مطرب شیرین زبان</p><p>اقتلونی یا ثقات ان فی قتلی حیات</p><p>و الحیات فی الممات فی صبابات الحسان</p><p>قد هدانا ربنا من سقام طبنا</p><p>قد قضی ما فاتنا نعم هذا المستعان</p><p>اقچلر در گزلری خوش نسا اول قشلری</p><p>الدر ریز سواری کمدر اول الپ ارسلان</p><p>نورکم فی ناظری حسنکم فی خاطری</p><p>ان ربی ناصری رب زد هذا القرآن</p><p>دب طیف فی الحشا نعم ماش قد مشا</p><p>قد سقانا ما یشا فی کأس کالجفان</p><p>ارفضوا هذا الفراق و اکرموا بالاعتناق</p><p>و ارغبوا فی الاتفاق و افتحوا باب الجنان</p><p>وقت عشرت هر کسی گوشه خلوت رود</p><p>عشرت و شرب مرا می‌نباید شد نهان</p><p>از کف این نیکبخت می‌خورم همچون درخت</p><p>ور نه من سرسبز چون می‌روم مست و جوان</p><p>چون سنان است این غزل در دل و جان دغل</p><p>بیشتر شد عیب نیست این درازی در سنان</p><p>فاعلاتن فاعلات فاعلاتن فاعلات</p><p>شمس تبریزی تویی هم شه و هم ترجمان</p><h2><a id="poem-4711" href="https://ganjoor.net/moulavi/shams/ghazalsh/sh2087">غزل شمارهٔ ۲۰۸۷</a></h2>
<p>بگویم مثالی از این عشق سوزان</p><p>یکی آتشی در نهانم فروزان</p><p>اگر می‌بنالم وگر می‌ننالم</p><p>به کار است آتش به شب‌ها و روزان</p><p>همه عقل‌ها خرقه دوزند لیکن</p><p>جگرهای عشاق شد خرقه سوزان</p><h2><a id="poem-4712" href="https://ganjoor.net/moulavi/shams/ghazalsh/sh2088">غزل شمارهٔ ۲۰۸۸</a></h2>
<p>ببردی دلم را بدادی به زاغان</p><p>گرفتم گروگان خیالت به تاوان</p><p>درآیی درآیم بگیری بگیرم</p><p>بگویی بگویم علامات مستان</p><p>نشاید نشاید ستم کرد با من</p><p>برای گریبان دریدن ز دامان</p><p>بیاور بیاور شرابی که گفتی</p><p>مگو که نگفتم مرنجان مرنجان</p><p>شرابی شرابی که دل جمع گردد</p><p>چو دل جمع گردد شود تن پریشان</p><p>نخواهم نخواهم شرابی بهایی</p><p>از آن بحر بگشا شراب فراوان</p><p>ز تو باده دادن ز من سجده کردن</p><p>ز من شکر کردن ز تو گوهرافشان</p><p>چنانم کن ای جان که شکرم نماند</p><p>وظیفه بیفزا دو چندان سه چندان</p><p>بجوشان بجوشان شرابی ز سینه</p><p>بهاری برآور از این برگ ریزان</p><p>خرابم کن ای جان که از شهر ویران</p><p>خراجی نجوید نه دیوان نه سلطان</p><p>خمش باش ای تن که تا جان بگوید</p><p>علی میر گردد چو بگذشت عثمان</p><p>خمش کردم ای جان بگو نوبت خود</p><p>تویی یوسف ما تویی خوب کنعان</p><h2><a id="poem-4713" href="https://ganjoor.net/moulavi/shams/ghazalsh/sh2089">غزل شمارهٔ ۲۰۸۹</a></h2>
<p>تنت زین جهان است و دل زان جهان</p><p>هوا یار این و خدا یار آن</p><p>دل تو غریب و غم او غریب</p><p>نیند از زمین و نه از آسمان</p><p>اگر یار جانی و یار خرد</p><p>رسیدی بیار و ببردی تو جان</p><p>وگر یار جسمی و یار هوا</p><p>تو با این دو ماندی در این خاکدان</p><p>مگر ناگهان آن عنایت رسد</p><p>که ای من غلام چنان ناگهان</p><p>که یک جذب حق به ز صد کوشش است</p><p>نشان‌ها چه باشد بر بی‌نشان</p><p>نشان چون کف و بی‌نشان بحر دان</p><p>نشان چون بیان بی‌نشان چون عیان</p><p>ز خورشید یک جو چو ظاهر شود</p><p>بروبد ز گردون ره کهکشان</p><p>خمش کن خمش کن که در خامشی است</p><p>هزاران زبان و هزاران بیان</p><h2><a id="poem-4714" href="https://ganjoor.net/moulavi/shams/ghazalsh/sh2090">غزل شمارهٔ ۲۰۹۰</a></h2>
<p>به پیش آر سغراق گلگون من</p><p>ندانم که باده‌ست یا خون من</p><p>نجاتی است جان را ز غرقاب غم</p><p>چو کشتی نوحی به جیحون من</p><p>مرا خوش بشوید ز آب و ز گل</p><p>رساند به اصل و به عرجون من</p><p>در اجزای من خوش درآمیخته</p><p>به خویشی چو موسی و هارون من</p><p>زهی آب حیوان زهی آتشی</p><p>که جمعند هر دو به کانون من</p><p>چو نایم ببوسد چو دفم زند</p><p>چه خوش چنگ درزد به قانون من</p><p>برو باقی از ساقی من بجوی</p><p>کز او یافت شیرینی افسون من</p><h2><a id="poem-4715" href="https://ganjoor.net/moulavi/shams/ghazalsh/sh2091">غزل شمارهٔ ۲۰۹۱</a></h2>
<p>ای هفت دریا گوهر عطا کن</p><p>وین مس‌ها را پرکیمیا کن</p><p>ای شمع مستان وی سرو بستان</p><p>تا کی ز دستان آخر وفا کن</p><p>بگریست بر ما هر سنگ خارا</p><p>این درد ما را جانا دوا کن</p><p>ای خشم کرده دیدار برده</p><p>این ماجرا را یک دم رها کن</p><p>احسان و مردی بسیار کردی</p><p>آن مردمی را اکنون دو تا کن</p><p>ای خوب مذهب ای ماه و کوکب</p><p>در ظلمت شب چون مه سخا کن</p><p>درد قدیمی رنج سقیمی</p><p>گرد یتیمی از ما جدا کن</p><p>گر در نعیمم در زر و سیمم</p><p>بی‌تو یتیمم درمان ما کن</p><p>من لب ببستم در غم نشستم</p><p>بگشای دستم قصد لقا کن</p><h2><a id="poem-4716" href="https://ganjoor.net/moulavi/shams/ghazalsh/sh2092">غزل شمارهٔ ۲۰۹۲</a></h2>
<p>آن دلبر من آمد بر من</p><p>زنده شد از او بام و در من</p><p>گفتم قنقی امشب تو مرا</p><p>ای فتنه من شور و شر من</p><p>گفتا بروم کاری است مهم</p><p>در شهر مرا جان و سر من</p><p>گفتم به خدا گر تو بروی</p><p>امشب نزید این پیکر من</p><p>آخر تو شبی رحمی نکنی</p><p>بر رنگ و رخ همچون زر من</p><p>رحمی نکند چشم خوش تو</p><p>بر نوحه و این چشم تر من</p><p>بفشاند گل گلزار رخت</p><p>بر اشک خوش چون کوثر من</p><p>گفتا چه کنم چون ریخت قضا</p><p>خون همه را در ساغر من</p><p>مریخیم و جز خون نبود</p><p>در طالع من در اختر من</p><p>عودی نشود مقبول خدا</p><p>تا درنرود در مجمر من</p><p>گفتم چو تو را قصد است به جان</p><p>جز خون نبود نقل و خور من</p><p>تو سرو و گلی من سایه تو</p><p>من کشته تو تو حیدر من</p><p>گفتا نشود قربانی من</p><p>جز نادره‌ای ای چاکر من</p><p>جرجیس رسد کو هر نفسی</p><p>نو کشته شود در کشور من</p><p>اسحاق نبی باید که بود</p><p>قربان شده بر خاک در من</p><p>من عشقم و چون ریزم ز تو خون</p><p>زنده کنمت در محشر من</p><p>هان تا نطپی در پنجه من</p><p>هان تا نرمی از خنجر من</p><p>با مرگ مکن تو روی ترش</p><p>تا شکر کند از تو بر من</p><p>می‌خند چو گل چون برکندت</p><p>تا به سر شدت در شکر من</p><p>اسحاق تویی من والد تو</p><p>کی بشکنمت ای گوهر من</p><p>عشق است پدر عاشق رمه را</p><p>زاینده از او کر و فر من</p><p>این گفت و بشد چون باد صبا</p><p>شد اشک روان از منظر من</p><p>گفتم چه شود گر لطف کنی</p><p>آهسته روی ای سرور من</p><p>اشتاب مکن آهسته ترک</p><p>ای جان و جهان ای صدپر من</p><p>کس هیچ ندید اشتاب مرا</p><p>این است تک کاهلتر من</p><p>این چرخ فلک گر جهد کند</p><p>هرگز نرسد در معبر من</p><p>گفتا که خمش کاین خنگ فلک</p><p>لنگانه رود در محضر من</p><p>خامش که اگر خامش نکنی</p><p>در بیشه فتد این آذر من</p><p>باقیش مگو تا روز دگر</p><p>تا دل نپرد از مصدر من</p><h2><a id="poem-4717" href="https://ganjoor.net/moulavi/shams/ghazalsh/sh2093">غزل شمارهٔ ۲۰۹۳</a></h2>
<p>تازه شد از او باغ و بر من</p><p>شاخ گل من نیلوفر من</p><p>گشته است روان در جوی وفا</p><p>آب حیوان از کوثر من</p><p>ای روی خوشت دین و دل من</p><p>ای بوی خوشت پیغامبر من</p><p>هر لحظه مرا در پیش رخت</p><p>آیینه کند آهنگر من</p><p>من خشک لبم من چشم ترم</p><p>این است مها خشک و تر من</p><p>آن کس که منم خاک در او</p><p>می‌کوبد او بام و در من</p><p>آن کس که منم پابسته او</p><p>می‌گردد او گرد سر من</p><p>باده نخورم ور ز آنک خورم</p><p>او بوسه دهد بر ساغر من</p><p>پستان وفا کی کرد سیه</p><p>آن دایه جان آن مادر من</p><p>از من دو جهان صد بر بخورد</p><p>چون آید او اندر بر من</p><p>دزدار فلک قلعه بدهد</p><p>چون گردد او سرلشکر من</p><p>بربند دهان غماز مشو</p><p>غماز بس است آن گوهر من</p><h2><a id="poem-4718" href="https://ganjoor.net/moulavi/shams/ghazalsh/sh2094">غزل شمارهٔ ۲۰۹۴</a></h2>
<p>یک قوصره پر دارم ز سخن</p><p>جان می‌شنود تو گوش مکن</p><p>دربند خودی زین سیر شدی</p><p>گیری سر خود ای بی‌سر و بن</p><p>چون مستمعان جمله بروند</p><p>گویم غم نو با یار کهن</p><p>کی سیر شود ماهی ز تری</p><p>یا تشنه حق از علم لدن</p><p>گر سیر شدند این مستمعان</p><p>جان می‌شنود از قرط اذن</p><h2><a id="poem-4719" href="https://ganjoor.net/moulavi/shams/ghazalsh/sh2095">غزل شمارهٔ ۲۰۹۵</a></h2>
<p>با من صنما دل یک دله کن</p><p>گر سر ننهم آنگه گله کن</p><p>مجنون شده‌ام از بهر خدا</p><p>زان زلف خوشت یک سلسله کن</p><p>سی پاره به کف در چله شدی</p><p>سی پاره منم ترک چله کن</p><p>مجهول مرو با غول مرو</p><p>زنهار سفر با قافله کن</p><p>ای مطرب دل زان نغمه خوش</p><p>این مغز مرا پرمشغله کن</p><p>ای زهره و مه زان شعله رو</p><p>دو چشم مرا دو مشعله کن</p><p>ای موسی جان شبان شده‌ای</p><p>بر طور برو ترک گله کن</p><p>نعلین ز دو پا بیرون کن و رو</p><p>در دشت طوی پا آبله کن</p><p>تکیه گه تو حق شد نه عصا</p><p>انداز عصا و آن را یله کن</p><p>فرعون هوا چون شد حیوان</p><p>در گردن او رو زنگله کن</p><h2><a id="poem-4720" href="https://ganjoor.net/moulavi/shams/ghazalsh/sh2096">غزل شمارهٔ ۲۰۹۶</a></h2>
<p>گر تنگ بدی این سینه من</p><p>روشن نشدی آیینه من</p><p>ای خار گلی از روضه من</p><p>دوزخ تبشی از کینه من</p><p>خورشید جهان دارد اثری</p><p>از کر و فر دوشینه من</p><p>آن کوه احد پشمین شده‌ست</p><p>از رشک من و پشمینه من</p><p>چون جوز کهن اشکسته شوی</p><p>گر نوش کنی لوزینه من</p><p>از بهر دل این شیشه دلان</p><p>باشد بر که در چینه من</p><p>از بهر چنین جمعیت جان</p><p>هر روز بود آدینه من</p><p>تا تازه شود پژمرده من</p><p>تا مرد شود عنینه من</p><h2><a id="poem-4721" href="https://ganjoor.net/moulavi/shams/ghazalsh/sh2097">غزل شمارهٔ ۲۰۹۷</a></h2>
<p>چون دل جانا بنشین بنشین</p><p>چون جان بی‌جا بنشین بنشین</p><p>بلکا دلکا کم کن یغما</p><p>ای خوش سیما بنشین بنشین</p><p>عمری گشتی همچون کشتی</p><p>اندر دریا بنشین بنشین</p><p>افلاطونی جالینوسی</p><p>بشکن صفرا بنشین بنشین</p><p>چون می چون می تلخی تا کی</p><p>همچون حلوا بنشین بنشین</p><p>خونم خوردی تا کی گردی</p><p>یک دم بازآ بنشین بنشین</p><p>تا کی لالا سوزد ما را</p><p>بی‌او تنها بنشین بنشین</p><p>همچون میزان گشتی لرزان</p><p>همچون جوزا بنشین بنشین</p><p>دفعم جویی فردا گویی</p><p>پیش از فردا بنشین بنشین</p><p>همچون کوثر صافی خوشتر</p><p>بی‌هر سودا بنشین بنشین</p><p>یار نغزم اندر مغزم</p><p>همچون صهبا بنشین بنشین</p><p>هان ای مه رو برگو برگو</p><p>ای جان افزا بنشین بنشین</p>
</body></html>