<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر سوم - بخش ۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8325" href="https://ganjoor.net/moulavi/masnavi/daftar3/sh146">بخش ۱۴۶ - بیان آنک رسول علیه السلام فرمود ان لله تعالی اولیاء اخفیاء</a></h2>
<p>قوم دیگر سخت پنهان می‌روند</p><p>شهرهٔ خلقان ظاهر کی شوند</p><p>این همه دارند و چشم هیچ کس</p><p>بر نیفتد بر کیاشان یک نفس</p><p>هم کرامتشان هم ایشان در حرم</p><p>نامشان را نشنوند ابدال هم</p><p>یا نمی‌دانی کرمهای خدا</p><p>کو ترا می‌خواند آن سو که بیا</p><p>شش جهت عالم همه اکرام اوست</p><p>هر طرف که بنگری اعلام اوست</p><p>چون کریمی گویدت آتش در آ</p><p>اندر آ زود و مگو سوزد مرا</p><h2><a id="poem-8326" href="https://ganjoor.net/moulavi/masnavi/daftar3/sh147">بخش ۱۴۷ - حکایت مندیل در تنور پر آتش انداختن  انس رضی الله عنه و ناسوختن</a></h2>
<p>از انس فرزند مالک آمدست</p><p>که به مهمانی او شخصی شدست</p><p>او حکایت کرد کز بعد طعام</p><p>دید انس دستارخوان را زردفام</p><p>چرکن و آلوده گفت ای خادمه</p><p>اندر افکن در تنورش یک‌دمه</p><p>در تنور پر ز آتش در فکند</p><p>آن زمان دستارخوان را هوشمند</p><p>جمله مهمانان در آن حیران شدند</p><p>انتظار دود کندوری بدند</p><p>بعد یکساعت بر آورد از تنور</p><p>پاک و اسپید و از آن اوساخ دور</p><p>قوم گفتند ای صحابی عزیز</p><p>چون نسوزید و منقی گشت نیز</p><p>گفت زانک مصطفی دست و دهان</p><p>بس بمالید اندرین دستارخوان</p><p>ای دل ترسنده از نار و عذاب</p><p>با چنان دست و لبی کن اقتراب</p><p>چون جمادی را چنین تشریف داد</p><p>جان عاشق را چه‌ها خواهد گشاد</p><p>مر کلوخ کعبه را چون قبله کرد</p><p>خاک مردان باش ای جان در نبرد</p><p>بعد از آن گفتند با آن خادمه</p><p>تو نگویی حال خود با این همه</p><p>چون فکندی زود آن از گفت وی</p><p>گیرم او بردست در اسرار پی</p><p>این‌چنین دستارخوان قیمتی</p><p>چون فکندی اندر آتش ای ستی</p><p>گفت دارم بر کریمان اعتماد</p><p>نیستم ز اکرام ایشان ناامید</p><p>میزری چه بود اگر او گویدم</p><p>در رو اندر عین آتش بی ندم</p><p>اندر افتم از کمال اعتماد</p><p>از عباد الله دارم بس امید</p><p>سر در اندازم نه این دستارخوان</p><p>ز اعتماد هر کریم رازدان</p><p>ای برادر خود برین اکسیر زن</p><p>کم نباید صدق مرد از صدق زن</p><p>آن دل مردی که از زن کم بود</p><p>آن دلی باشد که کم ز اشکم بود</p><h2><a id="poem-8327" href="https://ganjoor.net/moulavi/masnavi/daftar3/sh148">بخش ۱۴۸ - قصهٔ فریاد رسیدن رسول علیه السلام کاروان عرب را کی از تشنگی و بی‌آبی در مانده بودند و دل بر مرگ نهاده شتران و خلق زبان برون انداخته</a></h2>
<p>اندر آن وادی گروهی از عرب</p><p>خشک شد از قحط بارانشان قرب</p><p>در میان آن بیابان مانده</p><p>کاروانی مرگ خود بر خوانده</p><p>ناگهانی آن مغیث هر دو کون</p><p>مصطفی پیدا شد از ره بهر عون</p><p>دید آنجا کاروانی بس بزرگ</p><p>بر تف ریگ و ره صعب و سترگ</p><p>اشترانشان را زبان آویخته</p><p>خلق اندر ریگ هر سو ریخته</p><p>رحمش آمد گفت هین زوتر روید</p><p>چند یاری سوی آن کثبان دوید</p><p>گر سیاهی بر شتر مشک آورد</p><p>سوی میر خود به زودی می‌برد</p><p>آن شتربان سیه را با شتر</p><p>سوی من آرید با فرمان مر</p><p>سوی کثبان آمدند آن طالبان</p><p>بعد یکساعت بدیدند آنچنان</p><p>بنده‌ای می‌شد سیه با اشتری</p><p>راویه پر آب چون هدیه‌بری</p><p>پس بدو گفتند می‌خواند ترا</p><p>این طرف فخر البشر خیر الوری</p><p>گفت من نشناسم او را کیست او</p><p>گفت او آن ماه‌روی قندخو</p><p>نوعها تعریف کردندش که هست</p><p>گفت مانا او مگر آن شاعرست</p><p>که گروهی را زبون کرد او بسحر</p><p>من نیایم جانب او نیم شبر</p><p>کش‌کشانش آوریدند آن طرف</p><p>او فغان برداشت در تشنیع و تف</p><p>چون کشیدندش به پیش آن عزیز</p><p>گفت نوشید آب و بردارید نیز</p><p>جمله را زان مشک او سیراب کرد</p><p>اشتران و هر کسی زان آب خورد</p><p>راویه پر کرد و مشک از مشک او</p><p>ابر گردون خیره ماند از رشک او</p><p>این کسی دیدست کز یک راویه</p><p>سرد گردد سوز چندان هاویه</p><p>این کسی دیدست کز یک مشک آب</p><p>گشت چندین مشک پر بی اضطراب</p><p>مشک خود روپوش بود و موج فضل</p><p>می‌رسید از امر او از بحر اصل</p><p>آب از جوشش همی‌گردد هوا</p><p>و آن هوا گردد ز سردی آبها</p><p>بلک بی علت و بیرون زین حکم</p><p>آب رویانید تکوین از عدم</p><p>تو ز طفلی چون سببها دیده‌ای</p><p>در سبب از جهل بر چفسیده‌ای</p><p>با سببها از مسبب غافلی</p><p>سوی این روپوشها زان مایلی</p><p>چون سببها رفت بر سر می‌زنی</p><p>ربنا و ربناها می‌کنی</p><p>رب می‌گوید برو سوی سبب</p><p>چون ز صنعم یاد کردی ای عجب</p><p>گفت زین پس من ترا بینم همه</p><p>ننگرم سوی سبب و آن دمدمه</p><p>گویدش ردوا لعادوا کار تست</p><p>ای تو اندر توبه و میثاق سست</p><p>لیک من آن ننگرم رحمت کنم</p><p>رحمتم پرست بر رحمت تنم</p><p>ننگرم عهد بدت بدهم عطا</p><p>از کرم این دم چو می‌خوانی مرا</p><p>قافله حیران شد اندر کار او</p><p>یا محمد چیست این ای بحر خو</p><p>کرده‌ای روپوش مشک خرد را</p><p>غرقه کردی هم عرب هم کرد را</p><h2><a id="poem-8328" href="https://ganjoor.net/moulavi/masnavi/daftar3/sh149">بخش ۱۴۹ - مشک آن غلام ازغیب پر آب کردن بمعجزه و آن غلام سیاه را سپیدرو کردن باذن الله تعالی</a></h2>
<p>ای غلام اکنون تو پر بین مشک خود</p><p>تا نگویی درشکایت نیک و بد</p><p>آن سیه حیران شد از برهان او</p><p>می‌دمید از لامکان ایمان او</p><p>چشمه‌ای دید از هوا ریزان شده</p><p>مشک او روپوش فیض آن شده</p><p>زان نظر روپوشها هم بر درید</p><p>تا معین چشمهٔ غیبی بدید</p><p>چشمها پر آب کرد آن دم غلام</p><p>شد فراموشش ز خواجه وز مقام</p><p>دست و پایش ماند از رفتن به راه</p><p>زلزله افکند در جانش اله</p><p>باز بهر مصلحت بازش کشید</p><p>که به خویش آ باز رو ای مستفید</p><p>وقت حیرت نیست حیرت پیش تست</p><p>این زمان در ره در آ چالاک و چست</p><p>دستهای مصطفی بر رو نهاد</p><p>بوسه‌های عاشقانه بس بداد</p><p>مصطفی دست مبارک بر رخش</p><p>آن زمان مالید و کرد او فرخش</p><p>شد سپید آن زنگی و زادهٔ حبش</p><p>همچو بدر و روز روشن شد شبش</p><p>یوسفی شد در جمال و در دلال</p><p>گفتش اکنون رو بده وا گوی حال</p><p>او همی‌شد بی سر و بی پای مست</p><p>پای می‌نشناخت در رفتن ز دست</p><p>پس بیامد با دو مشک پر روان</p><p>سوی خواجه از نواحی کاروان</p><h2><a id="poem-8329" href="https://ganjoor.net/moulavi/masnavi/daftar3/sh150">بخش ۱۵۰ - دیدن خواجه غلام خود را سپید و ناشناختن کی اوست و گفتن کی غلام مرا تو کشته‌ای خونت گرفت و خدا ترا به دست من انداخت</a></h2>
<p>خواجه از دورش بدید و خیره ماند</p><p>از تحیر اهل آن ده را بخواند</p><p>راویهٔ ما اشتر ما هست این</p><p>پس کجا شد بندهٔ زنگی‌جبین</p><p>این یکی بدریست می‌آید ز دور</p><p>می‌زند بر نور روز از روش نور</p><p>کو غلام ما مگر سرگشته شد</p><p>یا بدو گرگی رسید و کشته شد</p><p>چون بیامد پیش گفتش کیستی</p><p>از یمن زادی و یا ترکیستی</p><p>گو غلامم را چه کردی راست گو</p><p>گر بکشتی وا نما حیلت مجو</p><p>گفت اگر کشتم بتو چون آمدم</p><p>چون به پای خود درین خون آمدم</p><p>کو غلام من بگفت اینک منم</p><p>کرد دست فضل یزدان روشنم</p><p>هی چه می‌گویی غلام من کجاست</p><p>هین نخواهی رست از من جز براست</p><p>گفت اسرار ترا با آن غلام</p><p>جمله وا گویم یکایک من تمام</p><p>زان زمانی که خریدی تو مرا</p><p>تا به اکنون باز گویم ماجرا</p><p>تا بدانی که همانم در وجود</p><p>گرچه از شبدیز من صبحی گشود</p><p>رنگ دیگر شد ولیکن جان پاک</p><p>فارغ از رنگست و از ارکان و خاک</p><p>تن‌شناسان زود ما را گم کنند</p><p>آب‌نوشان ترک مشک و خم کنند</p><p>جان‌شناسان از عددها فارغ‌اند</p><p>غرقهٔ دریای بی‌چونند و چند</p><p>جان شو و از راه جان جان را شناس</p><p>یار بینش شو نه فرزند قیاس</p><p>چون ملک با عقل یک سررشته‌اند</p><p>بهر حکمت را دو صورت گشته‌اند</p><p>آن ملک چون مرغ بال و پر گرفت</p><p>وین خرد بگذاشت پر و فر گرفت</p><p>لاجرم هر دو مناصر آمدند</p><p>هر دو خوش رو پشت همدیگر شدند</p><p>هم ملک هم عقل حق را واجدی</p><p>هر دو آدم را معین و ساجدی</p><p>نفس و شیطان بوده ز اول واحدی</p><p>بوده آدم را عدو و حاسدی</p><p>آنک آدم را بدن دید او رمید</p><p>و آنک نور مؤتمن دید او خمید</p><p>آن دو دیده‌روشنان بودند ازین</p><p>وین دو را دیده ندیده غیر طین</p><p>این بیان اکنون چو خر بر یخ بماند</p><p>چون نشاید بر جهود انجیل خواند</p><p>کی توان با شیعه گفتن از عمر</p><p>کی توان بربط زدن در پیش کر</p><p>لیک گر در ده به گوشه یک کسست</p><p>های هویی که برآوردم بسست</p><p>مستحق شرح را سنگ و کلوخ</p><p>ناطقی گردد مشرح با رسوخ</p><h2><a id="poem-8330" href="https://ganjoor.net/moulavi/masnavi/daftar3/sh151">بخش ۱۵۱ - بیان آنک حق تعالی هرچه داد و آفرید از سماوات و ارضین و اعیان و اعراض همه باستدعاء حاجت آفرید خود را محتاج چیزی باید کردن تا بدهد کی امن یجیب المضطر اذا دعاه اضطرار گواه استحقاقست</a></h2>
<p>آن نیاز مریمی بودست و درد</p><p>که چنان طفلی سخن آغاز کرد</p><p>جزو او بی او برای او بگفت</p><p>جزو جزوت گفت دارد در نهفت</p><p>دست و پا شاهد شوندت ای رهی</p><p>منکری را چند دست و پا نهی</p><p>ور نباشی مستحق شرح و گفت</p><p>ناطقهٔ ناطق ترا دید و بخفت</p><p>هر چه رویید از پی محتاج رست</p><p>تا بیابد طالبی چیزی که جست</p><p>حق تعالی گر سماوات آفرید</p><p>از برای دفع حاجات آفرید</p><p>هر کجا دردی دوا آنجا رود</p><p>هر کجا فقری نوا آنجا رود</p><p>هر کجا مشکل جواب آنجا رود</p><p>هر کجا کشتیست آب آنجا رود</p><p>آب کم جو تشنگی آور بدست</p><p>تا بجوشد آب از بالا و پست</p><p>تا نزاید طفلک نازک گلو</p><p>کی روان گردد ز پستان شیر او</p><p>رو بدین بالا و پستیها بدو</p><p>تا شوی تشنه و حرارت را گرو</p><p>بعد از آن از بانگ زنبور هوا</p><p>بانگ آب جو بنوشی ای کیا</p><p>حاجت تو کم نباشد از حشیش</p><p>آب را گیری سوی او می‌کشیش</p><p>گوش گیری آب را تو می‌کشی</p><p>سوی زرع خشک تا یابد خوشی</p><p>زرع جان را کش جواهر مضمرست</p><p>ابر رحمت پر ز آب کوثرست</p><p>تا سقاهم ربهم آید خطاب</p><p>تشنه باش الله اعلم بالصواب</p><h2><a id="poem-8331" href="https://ganjoor.net/moulavi/masnavi/daftar3/sh152">بخش ۱۵۲ - آمدن آن زن کافر با طفل شیرخواره به نزدیک مصطفی علیه السلام و ناطق شدن عیسی‌وار به معجزات رسول صلی الله علیه و سلم</a></h2>
<p>هم از آن ده یک زنی از کافران</p><p>سوی پیغامبر دوان شد ز امتحان</p><p>پیش پیغامبر در آمد با خمار</p><p>کودکی دو ماه زن را بر کنار</p><p>گفت کودک سلم الله علیک</p><p>یا رسول الله قد جئنا الیک</p><p>مادرش از خشم گفتش هی خموش</p><p>کیت افکند این شهادت را بگوش</p><p>این کیت آموخت ای طفل صغیر</p><p>که زبانت گشت در طفلی جریر</p><p>گفت حق آموخت آنگه جبرئیل</p><p>در بیان با جبرئیلم من رسیل</p><p>گفت کو گفتا که بالای سرت</p><p>می‌نبینی کن به بالا منظرت</p><p>ایستاده بر سر تو جبرئیل</p><p>مر مرا گشته به صد گونه دلیل</p><p>گفت می‌بینی تو گفتا که بلی</p><p>بر سرت تابان چو بدری کاملی</p><p>می‌بیاموزد مرا وصف رسول</p><p>زان علوم می‌رهاند زین سفول</p><p>پس رسولش گفت ای طفل رضیع</p><p>چیست نامت باز گو و شو مطیع</p><p>گفت نامم پیش حق عبدالعزیز</p><p>عبد عزی پیش این یک مشت حیز</p><p>من ز عزی پاک و بیزار و بری</p><p>حق آنک دادت این پیغامبری</p><p>کودک دو ماهه همچون ماه بدر</p><p>درس بالغ گفته چون اصحاب صدر</p><p>پس حنوط آن دم ز جنت در رسید</p><p>تا دماغ طفل و مادر بو کشید</p><p>هر دو می‌گفتند کز خوف سقوط</p><p>جان سپردن به برین بوی حنوط</p><p>آن کسی را کش معرف حق بود</p><p>جامد و نامیش صد صدق زند</p><p>آنکسی را کش خدا حافظ بود</p><p>مرغ و ماهی مر ورا حارس شود</p><h2><a id="poem-8332" href="https://ganjoor.net/moulavi/masnavi/daftar3/sh153">بخش ۱۵۳ - ربودن عقاب موزهٔ مصطفی علیه السلام و بردن بر هوا و نگون کردن و از موزه مار سیاه فرو افتادن</a></h2>
<p>اندرین بودند کآواز صلا</p><p>مصطفی بشنید از سوی علا</p><p>خواست آبی و وضو را تازه کرد</p><p>دست و رو را شست او زان آب سرد</p><p>هر دو پا شست و به موزه کرد رای</p><p>موزه را بربود یک موزه‌ربای</p><p>دست سوی موزه برد آن خوش‌خطاب</p><p>موزه را بربود از دستش عقاب</p><p>موزه را اندر هوا برد او چو باد</p><p>پس نگون کرد و از آن ماری فتاد</p><p>در فتاد از موزه یک مار سیاه</p><p>زان عنایت شد عقابش نیکخواه</p><p>پس عقاب آن موزه را آورد باز</p><p>گفت هین بستان و رو سوی نماز</p><p>از ضرورت کردم این گستاخیی</p><p>من ز ادب دارم شکسته‌شاخیی</p><p>وای کو گستاخ پایی می‌نهد</p><p>بی ضرورت کش هوا فتوی دهد</p><p>پس رسولش شکر کرد و گفت ما</p><p>این جفا دیدیم و بود این خود وفا</p><p>موزه بربودی و من درهم شدم</p><p>تو غمم بردی و من در غم شدم</p><p>گرچه هر غیبی خدا ما را نمود</p><p>دل در آن لحظه به خود مشغول بود</p><p>گفت دور از تو که غفلت در تو رست</p><p>دیدنم آن غیب را هم عکس تست</p><p>مار در موزه ببینم بر هوا</p><p>نیست از من عکس تست ای مصطفی</p><p>عکس نورانی همه روشن بود</p><p>عکس ظلمانی همه گلخن بود</p><p>عکس عبدالله همه نوری بود</p><p>عکس بیگانه همه کوری بود</p><p>عکس هر کس را بدان ای جان ببین</p><p>پهلوی جنسی که خواهی می‌نشین</p><h2><a id="poem-8333" href="https://ganjoor.net/moulavi/masnavi/daftar3/sh154">بخش ۱۵۴ - وجه عبرت گرفتن ازین حکایت و یقین دانستن کی ان مع العسر یسرا</a></h2>
<p>عبرتست آن قصه ای جان مر ترا</p><p>تا که راضی باشی در حکم خدا</p><p>تا که زیرک باشی و نیکوگمان</p><p>چون ببینی واقعهٔ بد ناگهان</p><p>دیگران گردند زرد از بیم آن</p><p>تو چو گل خندان گه سود و زیان</p><p>زانک گل گر برگ برگش می‌کنی</p><p>خنده نگذارد نگردد منثنی</p><p>گوید از خاری چرا افتم بغم</p><p>خنده را من خود ز خار آورده‌ام</p><p>هرچه از تو یاوه گردد از قضا</p><p>تو یقین دان که خریدت از بلا</p><p>ما التصوف قال وجدان الفرح</p><p>فی الفؤاد عند اتیان الترح</p><p>آن عقابش را عقابی دان که او</p><p>در ربود آن موزه را زان نیک‌خو</p><p>تا رهاند پاش را از زخم مار</p><p>ای خنک عقلی که باشد بی غبار</p><p>گفت لا تاسوا علی ما فاتکم</p><p>ان اتی السرحان واردی شاتکم</p><p>کان بلا دفع بلاهای بزرگ</p><p>و آن زیان منع زیانهای سترگ</p><h2><a id="poem-8334" href="https://ganjoor.net/moulavi/masnavi/daftar3/sh155">بخش ۱۵۵ - استدعاء آن مرد از موسی زبان بهایم با طیور</a></h2>
<p>گفت موسی را یکی مرد جوان</p><p>که بیاموزم زبان جانوران</p><p>تا بود کز بانگ حیوانات و دد</p><p>عبرتی حاصل کنم در دین خود</p><p>چون زبانهای بنی آدم همه</p><p>در پی آبست و نان و دمدمه</p><p>بوک حیوانات را دردی دگر</p><p>باشد از تدبیر هنگام گذر</p><p>گفت موسی رو گذر کن زین هوس</p><p>کین خطر دارد بسی در پیش و پس</p><p>عبرت و بیداری از یزدان طلب</p><p>نه از کتاب و از مقال و حرف و لب</p><p>گرم‌تر شد مرد زان منعش که کرد</p><p>گرم‌تر گردد همی از منع مرد</p><p>گفت ای موسی چو نور تو بتافت</p><p>هر چه چیزی بود چیزی از تو یافت</p><p>مر مرا محروم کردن زین مراد</p><p>لایق لطفت نباشد ای جواد</p><p>این زمان قایم مقام حق توی</p><p>یاس باشد گر مرا مانع شوی</p><p>گفت موسی یا رب این مرد سلیم</p><p>سخره کردستش مگر دیو رجیم</p><p>گر بیاموزم زیان‌کارش بود</p><p>ور نیاموزم دلش بد می‌شود</p><p>گفت ای موسی بیاموزش که ما</p><p>رد نکردیم از کرم هرگز دعا</p><p>گفت یا رب او پشیمانی خورد</p><p>دست خاید جامه‌ها را بر درد</p><p>نیست قدرت هر کسی را سازوار</p><p>عجز بهتر مایهٔ پرهیزکار</p><p>فقر ازین رو فخر آمد جاودان</p><p>که به تقوی ماند دست نارسان</p><p>زان غنا و زان غنی مردود شد</p><p>که ز قدرت صبرها بدرود شد</p><p>آدمی را عجز و فقر آمد امان</p><p>از بلای نفس پر حرص و غمان</p><p>آن غم آمد ز آرزوهای فضول</p><p>که بدان خو کرده است آن صید غول</p><p>آرزوی گل بود گل‌خواره را</p><p>گلشکر نگوارد آن بیچاره را</p><h2><a id="poem-8335" href="https://ganjoor.net/moulavi/masnavi/daftar3/sh156">بخش ۱۵۶ - وحی آمدن از حق تعالی به موسی کی بیاموزش چیزی کی استدعا کند یا بعضی از آن</a></h2>
<p>گفت یزدان تو بده بایست او</p><p>برگشا در اختیار آن دست او</p><p>اختیار آمد عبادت را نمک</p><p>ورنه می‌گردد بناخواه این فلک</p><p>گردش او را نه اجر و نه عقاب</p><p>که اختیار آمد هنر وقت حساب</p><p>جمله عالم خود مسبح آمدند</p><p>نیست آن تسبیح جبری مزدمند</p><p>تیغ در دستش نه از عجزش بکن</p><p>تا که غازی گردد او یا راه‌زن</p><p>زانک کرمنا شد آدم ز اختیار</p><p>نیم زنبور عسل شد نیم مار</p><p>مومنان کان عسل زنبوروار</p><p>کافران خود کان زهری همچو مار</p><p>زانک مؤمن خورد بگزیده نبات</p><p>تا چو نحلی گشت ریق او حیات</p><p>باز کافر خورد شربت از صدید</p><p>هم ز قوتش زهر شد در وی پدید</p><p>اهل الهام خدا عین الحیات</p><p>اهل تسویل هوا سم الممات</p><p>در جهان این مدح و شاباش و زهی</p><p>ز اختیارست و حفاظ آگهی</p><p>جمله رندان چونک در زندان بوند</p><p>متقی و زاهد و حق‌خوان شوند</p><p>چونک قدرت رفت کاسد شد عمل</p><p>هین که تا سرمایه نستاند اجل</p><p>قدرتت سرمایهٔ سودست هین</p><p>وقت قدرت را نگه دار و ببین</p><p>آدمی بر خنگ کرمنا سوار</p><p>در کف درکش عنان اختیار</p><p>باز موسی داد پند او را بمهر</p><p>که مرادت زرد خواهد کرد چهر</p><p>ترک این سودا بگو وز حق بترس</p><p>دیو دادستت برای مکر درس</p><h2><a id="poem-8336" href="https://ganjoor.net/moulavi/masnavi/daftar3/sh157">بخش ۱۵۷ - قانع شدن آن طالب به تعلیم زبان مرغ خانگی و سگ و اجابت موسی علیه السلام</a></h2>
<p>گفت باری نطق سگ کو بر درست</p><p>نطق مرغ خانگی کاهل پرست</p><p>گفت موسی هین تو دانی رو رسید</p><p>نطق این هر دو شود بر تو پدید</p><p>بامدادان از برای امتحان</p><p>ایستاد او منتظر بر آستان</p><p>خادمه سفره بیفشاند و فتاد</p><p>پاره‌ای نان بیات آثار زاد</p><p>در ربود آن را خروسی چون گرو</p><p>گفت سگ کردی تو بر ما ظلم رو</p><p>دانهٔ گندم توانی خورد و من</p><p>عاجزم در دانه خوردن در وطن</p><p>گندم و جو را و باقی حبوب</p><p>می‌توانی خورد و من نه ای طروب</p><p>این لب نانی که قسم ماست نان</p><p>می‌ربایی این قدر را از سگان</p><h2><a id="poem-8337" href="https://ganjoor.net/moulavi/masnavi/daftar3/sh158">بخش ۱۵۸ - جواب خروس سگ را</a></h2>
<p>پس خروسش گفت تن زن غم مخور</p><p>که خدا بدهد عوض زینت دگر</p><p>اسپ این خواجه سقط خواهد شدن</p><p>روز فردا سیر خور کم کن حزن</p><p>مر سگان را عید باشد مرگ اسپ</p><p>روزی وافر بود بی جهد و کسپ</p><p>اسپ را بفروخت چون بشنید مرد</p><p>پیش سگ شد آن خروسش روی‌زرد</p><p>روز دیگر همچنان نان را ربود</p><p>آن خروس و سگ برو لب بر گشود</p><p>کای خروس عشوه‌ده چند این دروغ</p><p>ظالمی و کاذبی و بی فروغ</p><p>اسپ کش گفتی سقط گردد کجاست</p><p>کور اخترگوی و محرومی ز راست</p><p>گفت او را آن خروس با خبر</p><p>که سقط شد اسپ او جای دگر</p><p>اسپ را بفروخت و جست او از زیان</p><p>آن زیان انداخت او بر دیگران</p><p>لیک فردا استرش گردد سقط</p><p>مر سگان را باشد آن نعمت فقط</p><p>زود استر را فروشید آن حریص</p><p>یافت از غم وز زیان آن دم محیص</p><p>روز ثالث گفت سگ با آن خروس</p><p>ای امیر کاذبان با طبل و کوس</p><p>گفت او بفروخت استر را شتاب</p><p>گفت فردایش غلام آید مصاب</p><p>چون غلام او بمیرد نانها</p><p>بر سگ و خواهنده ریزند اقربا</p><p>این شنید و آن غلامش را فروخت</p><p>رست از خسران و رخ را بر فروخت</p><p>شکرها می‌کرد و شادیها که من</p><p>رستم از سه واقعه اندر زمن</p><p>تا زبان مرغ و سگ آموختم</p><p>دیدهٔ س القضا را دوختم</p><p>روز دیگر آن سگ محروم گفت</p><p>کای خروس ژاژخا کو طاق و جفت</p><h2><a id="poem-8338" href="https://ganjoor.net/moulavi/masnavi/daftar3/sh159">بخش ۱۵۹ - خجل گشتن خروس پیش سگ به سبب دروغ شدن در آن سه وعده</a></h2>
<p>چند چند آخر دروغ و مکر تو</p><p>خود نپرد جز دروغ از وکر تو</p><p>گفت حاشا از من و از جنس من</p><p>که بگردیم از دروغی ممتحن</p><p>ما خروسان چون مؤذن راست‌گوی</p><p>هم رقیب آفتاب و وقت‌جوی</p><p>پاسبان آفتابیم از درون</p><p>گر کنی بالای ما طشتی نگون</p><p>پاسبان آفتابند اولیا</p><p>در بشر واقف ز اسرار خدا</p><p>اصل ما را حق پی بانگ نماز</p><p>داد هدیه آدمی را در جهاز</p><p>گر بناهنگام سهوی‌مان رود</p><p>در اذان آن مقتل ما می‌شود</p><p>گفت ناهنگام حی عل فلاح</p><p>خون ما را می‌کند خوار و مباح</p><p>آنک معصوم آمد و پاک از غلط</p><p>آن خروس جان وحی آمد فقط</p><p>آن غلامش مرد پیش مشتری</p><p>شد زیان مشتری آن یکسری</p><p>او گریزانید مالش را ولیک</p><p>خون خود را ریخت اندر یاب نیک</p><p>یک زیان دفع زیانها می‌شدی</p><p>جسم و مال ماست جانها را فدا</p><p>پیش شاهان در سیاست‌گستری</p><p>می‌دهی تو مال و سر را می‌خری</p><p>اعجمی چون گشته‌ای اندر قضا</p><p>می‌گریزانی ز داور مال را</p><h2><a id="poem-8339" href="https://ganjoor.net/moulavi/masnavi/daftar3/sh160">بخش ۱۶۰ - خبر کردن خروس از مرگ خواجه</a></h2>
<p>لیک فردا خواهد او مردن یقین</p><p>گاو خواهد کشت وارث در حنین</p><p>صاحب خانه بخواهد مرد رفت</p><p>روز فردا نک رسیدت لوت زفت</p><p>پاره‌های نان و لالنگ و طعام</p><p>در میان کوی یابد خاص و عام</p><p>گاو قربانی و نانهای تنک</p><p>بر سگان و سایلان ریزد سبک</p><p>مرگ اسپ و استر و مرگ غلام</p><p>بد قضا گردان این مغرور خام</p><p>از زیان مال و درد آن گریخت</p><p>مال افزون کرد و خون خویش ریخت</p><p>این ریاضتهای درویشان چراست</p><p>کان بلا بر تن بقای جانهاست</p><p>تا بقای خود نیابد سالکی</p><p>چون کند تن را سقیم و هالکی</p><p>دست کی جنبد به ایثار و عمل</p><p>تا نبیند داده را جانش بدل</p><p>آنک بدهد بی امید سودها</p><p>آن خدایست آن خدایست آن خدا</p><p>یا ولی حق که خوی حق گرفت</p><p>نور گشت و تابش مطلق گرفت</p><p>کو غنی است و جز او جمله فقیر</p><p>کی فقیری بی عوض گوید که گیر</p><p>تا نبیند کودکی که سیب هست</p><p>او پیاز گنده را ندهد ز دست</p><p>این همه بازار بهر این غرض</p><p>بر دکانها شسته بر بوی عوض</p><p>صد متاع خوب عرضه می‌کنند</p><p>واندرون دل عوضها می‌تنند</p><p>یک سلامی نشنوی ای مرد دین</p><p>که نگیرد آخرت آن آستین</p><p>بی طمع نشنیده‌ام از خاص و عام</p><p>من سلامی ای برادر والسلام</p><p>جز سلام حق هین آن را بجو</p><p>خانه خانه جا بجا و کو بکو</p><p>از دهان آدمی خوش‌مشام</p><p>هم پیام حق شنودم هم سلام</p><p>وین سلام باقیان بر بوی آن</p><p>من همی‌نوشم به دل خوشتر ز جان</p><p>زان سلام او سلام حق شدست</p><p>کآتش اندر دودمان خود زدست</p><p>مرده است از خود شده زنده برب</p><p>زان بود اسرار حقش در دو لب</p><p>مردن تن در ریاضت زندگیست</p><p>رنج این تن روح را پایندگیست</p><p>گوش بنهاده بد آن مرد خبیث</p><p>می‌شنود او از خروسش آن حدیث</p><h2><a id="poem-8340" href="https://ganjoor.net/moulavi/masnavi/daftar3/sh161">بخش ۱۶۱ - دویدن آن شخص به سوی موسی به زنهار چون از خروس خبر مرگ خود شنید</a></h2>
<p>چون شنید اینها دوان شد تیز و تفت</p><p>بر در موسی کلیم الله رفت</p><p>رو همی‌مالید در خاک او ز بیم</p><p>که مرا فریاد رس زین ای کلیم</p><p>گفت رو بفروش خود را و بره</p><p>چونک استا گشته‌ای بر جه ز چه</p><p>بر مسلمانان زیان انداز تو</p><p>کیسه و همیانها را کن دوتو</p><p>من درون خشت دیدم این قضا</p><p>که در آیینه عیان شد مر ترا</p><p>عاقل اول بیند آخر را بدل</p><p>اندر آخر بیند از دانش مقل</p><p>باز زاری کرد کای نیکوخصال</p><p>مر مرا در سر مزن در رو ممال</p><p>از من آن آمد که بودم ناسزا</p><p>ناسزایم را تو ده حسن الجزا</p><p>گفت تیری جست از شست ای پسر</p><p>نیست سنت کید آن واپس به سر</p><p>لیک در خواهم ز نیکوداوری</p><p>تا که ایمان آن زمان با خود بری</p><p>چونک ایمان برده باشی زنده‌ای</p><p>چونک با ایمان روی پاینده‌ای</p><p>هم در آن دم حال بر خواجه بگشت</p><p>تا دلش شوریده و آوردند طشت</p><p>شورش مرگست نه هیضهٔ طعام</p><p>قی چه سودت دارد ای بدبخت خام</p><p>چار کس بردند تا سوی وثاق</p><p>ساق می‌مالید او بر پشت ساق</p><p>پند موسی نشنوی شوخی کنی</p><p>خویشتن بر تیغ پولادی زنی</p><p>شرم ناید تیغ را از جان تو</p><p>آن تست این ای برادر آن تو</p><h2><a id="poem-8341" href="https://ganjoor.net/moulavi/masnavi/daftar3/sh162">بخش ۱۶۲ - دعاکردن موسی آن شخص را تا بایمان رود از دنیا</a></h2>
<p>موسی آمد در مناجات آن سحر</p><p>کای خدا ایمان ازو مستان مبر</p><p>پادشاهی کن برو بخشا که او</p><p>سهو کرد و خیره‌رویی و غلو</p><p>گفتمش این علم نه درخورد تست</p><p>دفع پندارید گفتم را و سست</p><p>دست را بر اژدها آنکس زند</p><p>که عصا را دستش اژدرها کند</p><p>سر غیب آن را سزد آموختن</p><p>که ز گفتن لب تواند دوختن</p><p>درخور دریا نشد جز مرغ آب</p><p>فهم کن والله اعلم بالصواب</p><p>او به دریا رفت و مرغ‌آبی نبود</p><p>گشت غرقه دست گیرش ای ودود</p><h2><a id="poem-8342" href="https://ganjoor.net/moulavi/masnavi/daftar3/sh163">بخش ۱۶۳ - اجابت کردن حق تعالی دعای موسی را علیه السلام</a></h2>
<p>گفت بخشیدم بدو ایمان نعم</p><p>ور تو خواهی این زمان زنده‌ش کنم</p><p>بلک جمله مردگان خاک را</p><p>این زمان زنده کنم بهر ترا</p><p>گفت موسی این جهان مردنست</p><p>آن جهان انگیز کانجا روشنست</p><p>این فناجا چون جهان بود نیست</p><p>بازگشت عاریت بس سود نیست</p><p>رحمتی افشان بر ایشان هم کنون</p><p>در نهان‌خانهٔ لدینا محضرون</p><p>تابدانی که زیان جسم و مال</p><p>سود جان باشد رهاند از وبال</p><p>پس ریاضت را به جان شو مشتری</p><p>چون سپردی تن به خدمت جان بری</p><p>ور ریاضت آیدت بی اختیار</p><p>سر بنه شکرانه ده ای کامیار</p><p>چون حقت داد آن ریاضت شکر کن</p><p>تو نکردی او کشیدت ز امر کن</p><h2><a id="poem-8343" href="https://ganjoor.net/moulavi/masnavi/daftar3/sh164">بخش ۱۶۴ - حکایت آن زنی کی فرزندش نمی‌زیست بنالید جواب آمد کی آن عوض ریاضت تست و به جای جهاد مجاهدانست ترا</a></h2>
<p>آن زنی هر سال زاییدی پسر</p><p>بیش از شش مه نبودی عمرور</p><p>یاسه مه یا چار مه گشتی تباه</p><p>ناله کرد آن زن که افغان ای اله</p><p>نه مهم بارست و سه ماهم فرح</p><p>نعمتم زوتر رو از قوس قزح</p><p>پیش مردان خدا کردی نفیر</p><p>زین شکایت آن زن از درد نذیر</p><p>بیست فرزند این‌چنین در گور رفت</p><p>آتشی در جانشان افتاد تفت</p><p>تا شبی بنمود او را جنتی</p><p>باقیی سبزی خوشی بی ضنتی</p><p>باغ گفتم نعمت بی‌کیف را</p><p>کاصل نعمتهاست و مجمع باغها</p><p>ورنه لا عین رات چه جای باغ</p><p>گفت نور غیب را یزدان چراغ</p><p>مثل نبود آن مثال آن بود</p><p>تا برد بوی آنک او حیران بود</p><p>حاصل آن زن دید آن را مست شد</p><p>زان تجلی آن ضعیف از دست شد</p><p>دید در قصری نبشته نام خویش</p><p>آن خود دانستش آن محبوب‌کیش</p><p>بعد از آن گفتند کین نعمت وراست</p><p>کو بجان بازی به جز صادق نخاست</p><p>خدمت بسیار می‌بایست کرد</p><p>مر ترا تا بر خوری زین چاشت‌خورد</p><p>چون تو کاهل بودی اندر التجا</p><p>آن مصیبتها عوض دادت خدا</p><p>گفت یا رب تا به صد سال و فزون</p><p>این چنینم ده بریز از من تو خون</p><p>اندر آن باغ او چو آمد پیش پیش</p><p>دید در وی جمله فرزندان خویش</p><p>گفت از من کم شد از تو گم نشد</p><p>بی دو چشم غیب کس مردم نشد</p><p>تو نکردی فصد و از بینی دوید</p><p>خون افزون تا ز تب جانت رهید</p><p>مغز هر میوه بهست از پوستش</p><p>پوست دان تن را و مغز آن دوستش</p><p>مغز نغزی دارد آخر آدمی</p><p>یکدمی آن را طلب گر زان دمی</p><h2><a id="poem-8344" href="https://ganjoor.net/moulavi/masnavi/daftar3/sh165">بخش ۱۶۵ - در آمدن حمزه رضی الله عنه در جنگ بی زره</a></h2>
<p>اندر آخر حمزه چون در صف شدی</p><p>بی زره سرمست در غزو آمدی</p><p>سینه باز و تن برهنه پیش پیش</p><p>در فکندی در صف شمشیر خویش</p><p>خلق پرسیدند کای عم رسول</p><p>ای هزبر صف‌شکن شاه فحول</p><p>نه تو لا تلقوا بایدیکم الی</p><p>تهلکه خواندی ز پیغام خدا</p><p>پس چرا تو خویش را در تهلکه</p><p>می در اندازی چنین در معرکه</p><p>چون جوان بودی و زفت و سخت‌زه</p><p>تو نمی‌رفتی سوی صف بی زره</p><p>چون شدی پیر و ضعیف و منحنی</p><p>پرده‌های لا ابالی می‌زنی</p><p>لا ابالی‌وار با تیغ و سنان</p><p>می‌نمایی دار و گیر و امتحان</p><p>تیغ حرمت می‌ندارد پیر را</p><p>کی بود تمییز تیغ و تیر را</p><p>زین نسق غمخوارگان بی‌خبر</p><p>پند می‌دادند او را از غیر</p><h2><a id="poem-8345" href="https://ganjoor.net/moulavi/masnavi/daftar3/sh166">بخش ۱۶۶ - جواب حمزه مر خلق را</a></h2>
<p>گفت حمزه چونک بودم من جوان</p><p>مرگ می‌دیدم وداع این جهان</p><p>سوی مردن کس برغبت کی رود</p><p>پیش اژدرها برهنه کی شود</p><p>لیک از نور محمد من کنون</p><p>نیستم این شهر فانی را زبون</p><p>از برون حس لشکرگاه شاه</p><p>پر همی‌بینم ز نور حق سپاه</p><p>خیمه در خیمه طناب اندر طناب</p><p>شکر آنک کرد بیدارم ز خواب</p><p>آنک مردن پیش چشمش تهلکه‌ست</p><p>امر لا تلقوا بگیرد او به دست</p><p>و آنک مردن پیش او شد فتح باب</p><p>سارعوا آید مرورا در خطاب</p><p>الحذر ای مرگ‌بینان بارعوا</p><p>العجل ای حشربینان سارعوا</p><p>الصلا ای لطف‌بینان افرحوا</p><p>البلا ای قهربینان اترحوا</p><p>هر که یوسف دید جان کردش فدی</p><p>هر که گرگش دید برگشت از هدی</p><p>مرگ هر یک ای پسر همرنگ اوست</p><p>پیش دشمن دشمن و بر دوست دوست</p><p>پیش ترک آیینه را خوش رنگیست</p><p>پیش زنگی آینه هم زنگیست</p><p>آنک می‌ترسی ز مرگ اندر فرار</p><p>آن ز خود ترسانی ای جان هوش دار</p><p>روی زشت تست نه رخسار مرگ</p><p>جان تو همچون درخت و مرگ برگ</p><p>از تو رستست ار نکویست ار بدست</p><p>ناخوش و خوش هر ضمیرت از خودست</p><p>گر بخاری خسته‌ای خود کشته‌ای</p><p>ور حریر و قزدری خود رشته‌ای</p><p>دانک نبود فعل همرنگ جزا</p><p>هیچ خدمت نیست همرنگ عطا</p><p>مزد مزدوران نمی‌ماند بکار</p><p>کان عرض وین جوهرست و پایدار</p><p>آن همه سختی و زورست و عرق</p><p>وین همه سیمست و زرست و طبق</p><p>گر ترا آید ز جایی تهمتی</p><p>کرد مظلومت دعا در محنتی</p><p>تو همی‌گویی که من آزاده‌ام</p><p>بر کسی من تهمتی ننهاده‌ام</p><p>تو گناهی کرده‌ای شکل دگر</p><p>دانه کشتی دانه کی ماند به بر</p><p>او زنا کرد و جزا صد چوب بود</p><p>گوید او من کی زدم کس را بعود</p><p>نه جزای آن زنا بود این بلا</p><p>چوب کی ماند زنا را در خلا</p><p>مار کی ماند عصا را ای کلیم</p><p>درد کی ماند دوا را ای حکیم</p><p>تو به جای آن عصا آب منی</p><p>چون بیفکندی شد آن شخص سنی</p><p>یار شد یا مار شد آن آب تو</p><p>زان عصا چونست این اعجاب تو</p><p>هیچ ماند آب آن فرزند را</p><p>هیچ ماند نیشکر مر قند را</p><p>چون سجودی یا رکوعی مرد کشت</p><p>شد در آن عالم سجود او بهشت</p><p>چونک پرید از دهانش حمد حق</p><p>مرغ جنت ساختش رب الفلق</p><p>حمد و تسبیحت نماند مرغ را</p><p>گرچه نطفهٔ مرغ بادست و هوا</p><p>چون ز دستت رست ایثار و زکات</p><p>گشت این دست آن طرف نخل و نبات</p><p>آب صبرت جوی آب خلد شد</p><p>جوی شیر خلد مهر تست و ود</p><p>ذوق طاعت گشت جوی انگبین</p><p>مستی و شوق تو جوی خمر بین</p><p>این سببها آن اثرها را نماند</p><p>کس نداند چونش جای آن نشاند</p><p>این سببها چون به فرمان تو بود</p><p>چار جو هم مر ترا فرمان نمود</p><p>هر طرف خواهی روانش می‌کنی</p><p>آن صفت چون بد چنانش می‌کنی</p><p>چون منی تو که در فرمان تست</p><p>نسل آن در امر تو آیند چست</p><p>می‌دود بر امر تو فرزند نو</p><p>که منم جزوت که کردی‌اش گرو</p><p>آن صفت در امر تو بود این جهان</p><p>هم در امر تست آن جوها روان</p><p>آن درختان مر ترا فرمان‌برند</p><p>کان درختان از صفاتت با برند</p><p>چون به امر تست اینجا این صفات</p><p>پس در امر تست آنجا آن جزات</p><p>چون ز دستت زخم بر مظلوم رست</p><p>آن درختی گشت ازو زقوم رست</p><p>چون ز خشم آتش تو در دلها زدی</p><p>مایهٔ نار جهنم آمدی</p><p>آتشت اینجا چو آدم سوز بود</p><p>آنچ از وی زاد مرد افروز بود</p><p>آتش تو قصد مردم می‌کند</p><p>نار کز وی زاد بر مردم زند</p><p>آن سخنهای چو مار و کزدمت</p><p>مار و کزدم گشت و می‌گیرد دمت</p><p>اولیا را داشتی در انتظار</p><p>انتظار رستخیزت گشت یار</p><p>وعدهٔ فردا و پس‌فردای تو</p><p>انتظار حشرت آمد وای تو</p><p>منتظر مانی در آن روز دراز</p><p>در حساب و آفتاب جان‌گداز</p><p>کآسمان را منتظر می‌داشتی</p><p>تخم فردا ره روم می‌کاشتی</p><p>خشم تو تخم سعیر دوزخست</p><p>هین بکش این دوزخت را کین فخست</p><p>کشتن این نار نبود جز به نور</p><p>نورک اطفا نارنا نحن الشکور</p><p>گر تو بی نوری کنی حلمی بدست</p><p>آتشت زنده‌ست و در خاکسترست</p><p>آن تکلف باشد و روپوش هین</p><p>نار را نکشد به غیر نور دین</p><p>تا نبینی نور دین آمن مباش</p><p>کاتش پنهان شود یک روز فاش</p><p>نور آبی دان و هم در آب چفس</p><p>چونک داری آب از آتش مترس</p><p>آب آتش را کشد کآتش به خو</p><p>می‌بسوزد نسل و فرزندان او</p><p>سوی آن مرغابیان رو روز چند</p><p>تا ترا در آب حیوانی کشند</p><p>مرغ خاکی مرغ آبی هم‌تنند</p><p>لیک ضدانند آب و روغنند</p><p>هر یکی مر اصل خود را بنده‌اند</p><p>احتیاطی کن بهم ماننده‌اند</p><p>همچنانک وسوسه و وحی الست</p><p>هر دو معقولند لیکن فرق هست</p><p>هر دو دلالان بازار ضمیر</p><p>رختها را می‌ستایند ای امیر</p><p>گر تو صراف دلی فکرت شناس</p><p>فرق کن سر دو فکر چون نخاس</p><p>ور ندانی این دو فکرت از گمان</p><p>لا خلابه گوی و مشتاب و مران</p><h2><a id="poem-8346" href="https://ganjoor.net/moulavi/masnavi/daftar3/sh167">بخش ۱۶۷ - حیله دفع مغبون شدن در بیع و شرا</a></h2>
<p>آن یکی یاری پیمبر را بگفت</p><p>که منم در بیعها با غبن جفت</p><p>مکر هر کس کو فروشد یا خرد</p><p>همچو سحرست و ز راهم می‌برد</p><p>گفت در بیعی که ترسی از غرار</p><p>شرط کن سه روز خود را اختیار</p><p>که تانی هست از رحمان یقین</p><p>هست تعجیلت ز شیطان لعین</p><p>پیش سگ چون لقمه نان افکنی</p><p>بو کند آنگه خورد ای معتنی</p><p>او ببینی بو کند ما با خرد</p><p>هم ببوییمش به عقل منتقد</p><p>با تانی گشت موجود از خدا</p><p>تابه شش روز این زمین و چرخها</p><p>ورنه قادر بود کو کن فیکون</p><p>صد زمین و چرخ آوردی برون</p><p>آدمی را اندک اندک آن همام</p><p>تا چهل سالش کند مرد تمام</p><p>گرچه قادر بود کاندر یک نفس</p><p>از عدم پران کند پنجاه کس</p><p>عیسی قادر بود کو از یک دعا</p><p>بی توقف بر جهاند مرده را</p><p>خالق عیسی بنتواند که او</p><p>بی توقف مردم آرد تو بتو</p><p>این تانی از پی تعلیم تست</p><p>که طلب آهسته باید بی سکست</p><p>جو یکی کوچک که دایم می‌رود</p><p>نه نجس گردد نه گنده می‌شود</p><p>زین تانی زاید اقبال و سرور</p><p>این تانی بیضه دولت چون طیور</p><p>مرغ کی ماند به بیضه‌ای عنید</p><p>گرچه از بیضه همی آید پدید</p><p>باش تا اجزای تو چون بیضه‌ها</p><p>مرغها زایند اندر انتها</p><p>بیضهٔ مار ارچه ماند در شبه</p><p>بیضه گنجشک را دورست ره</p><p>دانهٔ آبی به دانه سیب نیز</p><p>گرچه ماند فرقها دان ای عزیز</p><p>برگها هم‌رنگ باشد در نظر</p><p>میوه‌ها هر یک بود نوعی دگر</p><p>برگهای جسمها ماننده‌اند</p><p>لیک هر جانی بریعی زنده‌اند</p><p>خلق در بازار یکسان می‌روند</p><p>آن یکی در ذوق و دیگر دردمند</p><p>همچنان در مرگ یکسان می‌رویم</p><p>نیم در خسران و نیمی خسرویم</p><h2><a id="poem-8347" href="https://ganjoor.net/moulavi/masnavi/daftar3/sh168">بخش ۱۶۸ - وفات یافتن بلال رضی الله عنه با شادی</a></h2>
<p>چون بلال از ضعف شد همچون هلال</p><p>رنگ مرگ افتاد بر روی بلال</p><p>جفت او دیدش بگفتا وا حرب</p><p>پس بلالش گفت نه نه وا طرب</p><p>تا کنون اندر حرب بودم ز زیست</p><p>تو چه دانی مرگ چون عیشست و چیست</p><p>این همی گفت و رخش در عین گفت</p><p>نرگس و گلبرگ و لاله می‌شکفت</p><p>تاب رو و چشم پر انوار او</p><p>می گواهی داد بر گفتار او</p><p>هر سیه دل می سیه دیدی ورا</p><p>مردم دیده سیاه آمد چرا</p><p>مردم نادیده باشد رو سیاه</p><p>مردم دیده بود مرآت ماه</p><p>خود کی بیند مردم دیدهٔ ترا</p><p>در جهان جز مردم دیده‌فزا</p><p>چون به غیر مردم دیده‌ش ندید</p><p>پس به غیر او کی در رنگش رسید</p><p>پس جز او جمله مقلد آمدند</p><p>در صفات مردم دیده بلند</p><p>گفت جفتش الفراق ای خوش‌خصال</p><p>گفت نه نه الوصالست الوصال</p><p>گفت جفت امشب غریبی می‌روی</p><p>از تبار و خویش غایب می‌شوی</p><p>گفت نه نه بلک امشب جان من</p><p>می‌رسد خود از غریبی در وطن</p><p>گفت رویت را کجا بینیم ما</p><p>گفت اندر حلقهٔ خاص خدا</p><p>حلقهٔ خاصش به تو پیوسته است</p><p>گر نظر بالا کنی نه سوی پست</p><p>اندر آن حلقه ز رب العالمین</p><p>نور می‌تابد چو در حلقه نگین</p><p>گفت ویران گشت این خانه دریغ</p><p>گفت اندر مه نگر منگر به میغ</p><p>کرد ویران تا کند معمورتر</p><p>قومم انبه بود و خانه مختصر</p><h2><a id="poem-8348" href="https://ganjoor.net/moulavi/masnavi/daftar3/sh169">بخش ۱۶۹ - حکمت ویران شدن تن به مرگ</a></h2>
<p>من چو آدم بودم اول حبس کرب</p><p>پر شد اکنون نسل جانم شرق و غرب</p><p>من گدا بودم درین خانه چو چاه</p><p>شاه گشتم قصر باید بهر شاه</p><p>قصرها خود مر شهان را مانسست</p><p>مرده را خانه و مکان گوری بسست</p><p>انبیا را تنگ آمد این جهان</p><p>چون شهان رفتند اندر لامکان</p><p>مردگان را این جهان بنمود فر</p><p>ظاهرش زفت و به معنی تنگ بر</p><p>گر نبودی تنگ این افغان ز چیست</p><p>چون دو تا شد هر که در وی بیش زیست</p><p>در زمان خواب چون آزاد شد</p><p>زان مکان بنگر که جان چون شاد شد</p><p>ظالم از ظلم طبیعت باز رست</p><p>مرد زندانی ز فکر حبس جست</p><p>این زمین و آسمان بس فراخ</p><p>سخت تنگ آمد به هنگام مناخ</p><p>جسم بند آمد فراخ وسخت تنگ</p><p>خندهٔ او گریه فخرش جمله ننگ</p><h2><a id="poem-8349" href="https://ganjoor.net/moulavi/masnavi/daftar3/sh170">بخش ۱۷۰ - تشبیه دنیا کی بظاهر فراخست و بمعنی تنگ و تشبیه خواب کی خلاص است ازین تنگی</a></h2>
<p>همچو گرمابه که تفسیده بود</p><p>تنگ آیی جانت پخسیده شود</p><p>گرچه گرمابه عریضست و طویل</p><p>زان تبش تنگ آیدت جان و کلیل</p><p>تا برون نایی بنگشاید دلت</p><p>پس چه سود آمد فراخی منزلت</p><p>یا که کفش تنگ پوشی ای غوی</p><p>در بیابان فراخی می‌روی</p><p>آن فراخی بیابان تنگ گشت</p><p>بر تو زندان آمد آن صحرا و دشت</p><p>هر که دید او مر ترا از دور گفت</p><p>کو در آن صحرا چو لاله تر شکفت</p><p>او نداند که تو همچون ظالمان</p><p>از برون در گلشنی جان در فغان</p><p>خواب تو آن کفش بیرون کردنست</p><p>که زمانی جانت آزاد از تنست</p><p>اولیا را خواب ملکست ای فلان</p><p>همچو آن اصحاب کهف اندر جهان</p><p>خواب می‌بینند و آنجا خواب نه</p><p>در عدم در می‌روند و باب نه</p><p>خانهٔ تنگ و درون جان چنگ‌لوک</p><p>کرد ویران تا کند قصر ملوک</p><p>چنگ‌لوکم چون جنین اندر رحم</p><p>نه‌مهه گشتم شد این نقلان مهم</p><p>گر نباشد درد زه بر مادرم</p><p>من درین زندان میان آذرم</p><p>مادر طبعم ز درد مرگ خویش</p><p>می‌کند ره تا رهد بره ز میش</p><p>تا چرد آن بره در صحرای سبز</p><p>هین رحم بگشا که گشت این بره گبز</p><p>درد زه گر رنج آبستان بود</p><p>بر جنین اشکستن زندان بود</p><p>حامله گریان ز زه کاین المناص</p><p>و آن جنین خندان که پیش آمد خلاص</p><p>هرچه زیر چرخ هستند امهات</p><p>از جماد و از بهیمه وز نبات</p><p>هر یکی از درد غیری غافل اند</p><p>جز کسانی که نبیه و کامل‌اند</p><p>آنچ کوسه داند از خانهٔ کسان</p><p>بلمه از خانه خودش کی داند آن</p><p>آنچ صاحب‌دل بداند حال تو</p><p>تو ز حال خود ندانی ای عمو</p><h2><a id="poem-8350" href="https://ganjoor.net/moulavi/masnavi/daftar3/sh171">بخش ۱۷۱ - بیان آنک هرچه غفلت و غم و کاهلی و تاریکیست همه از تنست کی ارضی است و سفلی</a></h2>
<p>غفلت از تن بود چون تن روح شد</p><p>بیند او اسرار را بی هیچ بد</p><p>چون زمین برخاست از جو فلک</p><p>نه شب و نه سایه باشد نه دلک</p><p>هر کجا سایه‌ست و شب یا سایگه</p><p>از زمین باشد نه از افلاک و مه</p><p>دود پیوسته هم از هیزم بود</p><p>نه ز آتشهای مستنجم بود</p><p>وهم افتد در خطا و در غلط</p><p>عقل باشد در اصابتها فقط</p><p>هر گرانی و کسل خود از تنست</p><p>جان ز خفت جمله در پریدنست</p><p>روی سرخ از غلبه خونها بود</p><p>روی زرد از جنبش صفرا بود</p><p>رو سپید از قوت بلغم بود</p><p>باشد از سودا که رو ادهم بود</p><p>در حقیقت خالق آثار اوست</p><p>لیک جز علت نبیند اهل پوست</p><p>مغز کو از پوستها آواره نیست</p><p>از طبیب و علت او را چاره نیست</p><p>چون دوم بار آدمی‌زاده بزاد</p><p>پای خود بر فرق علتها نهاد</p><p>علت اولی نباشد دین او</p><p>علت جزوی ندارد کین او</p><p>می‌پرد چون آفتاب اندر افق</p><p>با عروس صدق و صورت چون تتق</p><p>بلک بیرون از افق وز چرخها</p><p>بی مکان باشد چو ارواح و نهی</p><p>بل عقول ماست سایه‌های او</p><p>می‌فتد چون سایه‌ها در پای او</p><p>مجتهد هر گه که باشد نص‌شناس</p><p>اندر آن صورت نیندیشد قیاس</p><p>چون نیابد نص اندر صورتی</p><p>از قیاس آنجا نماید عبرتی</p><h2><a id="poem-8351" href="https://ganjoor.net/moulavi/masnavi/daftar3/sh172">بخش ۱۷۲ - تشبیه نص با قیاس</a></h2>
<p>نص وحی روح قدسی دان یقین</p><p>وان قیاس عقل جزوی تحت این</p><p>عقل از جان گشت با ادراک و فر</p><p>روح او را کی شود زیر نظر</p><p>لیک جان در عقل تاثیری کند</p><p>زان اثر آن عقل تدبیری کند</p><p>نوح‌وار ار صدقی زد در تو روح</p><p>کو یم و کشتی و کو طوفان نوح</p><p>عقل اثر را روح پندارد ولیک</p><p>نور خور از قرص خور دورست نیک</p><p>زان به قرصی سالکی خرسند شد</p><p>تا ز نورش سوی قرص افکند شد</p><p>زانک این نوری که اندر سافل است</p><p>نیست دایم روز و شب او آفل است</p><p>وانک اندر قرص دارد باش و جا</p><p>غرقهٔ آن نور باشد دایما</p><p>نه سحابش ره زند خود نه غروب</p><p>وا رهید او از فراق سینه کوب</p><p>این‌چنین کس اصلش از افلاک بود</p><p>یا مبدل گشت گر از خاک بود</p><p>زانک خاکی را نباشد تاب آن</p><p>که زند بر وی شعاعش جاودان</p><p>گر زند بر خاک دایم تاب خور</p><p>آنچنان سوزد که ناید زو ثمر</p><p>دایم اندر آب کار ماهی است</p><p>مار را با او کجا همراهی است</p><p>لیک در که مارهای پر فن‌اند</p><p>اندرین یم ماهییها می‌کنند</p><p>مکرشان گر خلق را شیدا کند</p><p>هم ز دریا تاسه‌شان رسوا کند</p><p>واندرین یم ماهیان پر فن‌اند</p><p>مار را از سحر ماهی می‌کنند</p><p>ماهیان قعر دریای جلال</p><p>بحرشان آموخته سحر حلال</p><p>بس محال از تاب ایشان حال شد</p><p>نحس آنجا رفت و نیکوفال شد</p><p>تا قیامت گر بگویم زین کلام</p><p>صد قیامت بگذرد وین ناتمام</p><h2><a id="poem-8352" href="https://ganjoor.net/moulavi/masnavi/daftar3/sh173">بخش ۱۷۳ - آداب المستمعین والمریدین عند فیض  الحکمة من لسان الشیخ</a></h2>
<p>بر ملولان این مکرر کردنست</p><p>نزد من عمر مکرر بردنست</p><p>شمع از برق مکرر بر شود</p><p>خاک از تاب مکرر زر شود</p><p>گر هزاران طالب‌اند و یک ملول</p><p>از رسالت باز می‌ماند رسول</p><p>این رسولان ضمیر رازگو</p><p>مستمع خواهند اسرافیل‌خو</p><p>نخوتی دارند و کبری چون شهان</p><p>چاکری خواهند از اهل جهان</p><p>تا ادبهاشان بجاگه ناوری</p><p>از رسالتشان چگونه بر خوری</p><p>کی رسانند آن امانت را بتو</p><p>تا نباشی پیششان راکع دوتو</p><p>هر ادبشان کی همی‌آید پسند</p><p>کامدند ایشان ز ایوان بلند</p><p>نه گدایانند کز هر خدمتی</p><p>از تو دارند ای مزور منتی</p><p>لیک با بی‌رغبتیها ای ضمیر</p><p>صدقهٔ سلطان بیفشان وا مگیر</p><p>اسپ خود را ای رسول آسمان</p><p>در ملولان منگر و اندر جهان</p><p>فرخ آن ترکی که استیزه نهد</p><p>اسپش اندر خندق آتش جهد</p><p>گرم گرداند فرس را آنچنان</p><p>که کند آهنگ اوج آسمان</p><p>چشم را از غیر و غیرت دوخته</p><p>همچو آتش خشک و تر را سوخته</p><p>گر پشیمانی برو عیبی کند</p><p>آتش اول در پشیمانی زند</p><p>خود پشیمانی نروید از عدم</p><p>چون ببیند گرمی صاحب‌قدم</p>
</body></html>