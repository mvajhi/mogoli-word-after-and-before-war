<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3808" href="https://ganjoor.net/moulavi/shams/ghazalsh/sh1184">غزل شمارهٔ ۱۱۸۴</a></h2>
<p>بیا با تو مرا کارست امروز</p><p>مرا سودای گلزارست امروز</p><p>بیا دلدار من دلداریی کن</p><p>که روز لطف و ایثارست امروز</p><p>دل من جامه‌ها را می‌دراند</p><p>که روز وصل دلدارست امروز</p><p>بخندان جان ما را از جمالی</p><p>که بر گلبرگ و گلنارست امروز</p><p>چرا جان‌ها بر آن لب مست گشتند</p><p>که آن جا نقل بسیارست امروز</p><p>نوای طوطیان آفاق پر شد</p><p>که شکرها به خروارست امروز</p><h2><a id="poem-3809" href="https://ganjoor.net/moulavi/shams/ghazalsh/sh1185">غزل شمارهٔ ۱۱۸۵</a></h2>
<p>چنان مستم چنان مستم من امروز</p><p>که از چنبر برون جستم من امروز</p><p>چنان چیزی که در خاطر نیابد</p><p>چنانستم چنانستم من امروز</p><p>به جان با آسمان عشق رفتم</p><p>به صورت گر در این پستم من امروز</p><p>گرفتم گوش عقل و گفتم ای عقل</p><p>برون رو کز تو وارستم من امروز</p><p>بشوی ای عقل دست خویش از من</p><p>که در مجنون بپیوستم من امروز</p><p>به دستم داد آن یوسف ترنجی</p><p>که هر دو دست خود خستم من امروز</p><p>چنانم کرد آن ابریق پرمی</p><p>که چندین خنب بشکستم من امروز</p><p>نمی‌دانم کجایم لیک فرخ</p><p>مقامی کاندر او هستم من امروز</p><p>بیامد بر درم اقبال نازان</p><p>ز مستی در بر او بستم من امروز</p><p>چو واگشت او پی او می‌دویدم</p><p>دمی از پای ننشستم من امروز</p><p>چو نحن اقربم معلوم آمد</p><p>دگر خود را بنپرستم من امروز</p><p>مبند آن زلف شمس الدین تبریز</p><p>که چون ماهی در این شستم من امروز</p><h2><a id="poem-3810" href="https://ganjoor.net/moulavi/shams/ghazalsh/sh1186">غزل شمارهٔ ۱۱۸۶</a></h2>
<p>چنان مستم چنان مستم من امروز</p><p>که پیروزه نمی‌دانم ز پیروز</p><p>به هر ره راهبر هشیار باید</p><p>در این ره نیست جز مجنون قلاوز</p><p>اگر زنده‌ست آن مجنون بیا گو</p><p>ز من مجنونی نادر بیاموز</p><p>اگر خواهی که تو دیوانه گردی</p><p>مثال نقش من بر جامه بردوز</p><p>خلیل آن روز با آتش همی‌گفت</p><p>اگر مویی ز من باقیست درسوز</p><p>بدو می‌گفت آن آتش که ای شه</p><p>به پیشت من بمیرم تو برافروز</p><p>بهشت و دوزخ آمد دو غلامت</p><p>تو از غیر خدا محفوظ و محروز</p><p>پیاپی می‌ستان از حق شرابی</p><p>ندارد غیر عاشق اندر آن پوز</p><p>بده صحت به بیماران عالم</p><p>که در صحت نه معلومی نه مهموز</p><p>چو ناگفته به پیش روح پیداست</p><p>چو پوشیده شود بر روح مرموز</p><p>خمش کن از خصال شمس تبریز</p><p>همان بهتر که باشد گنج مکنوز</p><h2><a id="poem-3811" href="https://ganjoor.net/moulavi/shams/ghazalsh/sh1187">غزل شمارهٔ ۱۱۸۷</a></h2>
<p>در این سرما سر ما داری امروز</p><p>دل عیش و تماشا داری امروز</p><p>میفکن نوبت عشرت به فردا</p><p>چو آسایش مهیا داری امروز</p><p>بگستر بر سر ما سایه خود</p><p>که خورشیدانه سیما داری امروز</p><p>در این خمخانه ما را میهمان کن</p><p>بدان همسایه کان جا داری امروز</p><p>نقاب از روی سرخ او فروکش</p><p>که در پرده حمیرا داری امروز</p><p>دراشکن کشتی اندیشه‌ها را</p><p>که کفی همچو دریا داری امروز</p><p>سری از عین و شین و قاف برزن</p><p>که صد اسم و مسما داری امروز</p><p>خمش باش و مدم در نای منطق</p><p>که مصر و نیشکرها داری امروز</p><h2><a id="poem-3812" href="https://ganjoor.net/moulavi/shams/ghazalsh/sh1188">غزل شمارهٔ ۱۱۸۸</a></h2>
<p>الا ای شمع گریان گرم می‌سوز</p><p>خلاص شمع نزدیکست شد روز</p><p>خلاص شمع‌ها شمعی برآمد</p><p>که بر زنگی ظلمت‌هاست پیروز</p><p>نهان شد ظلم و ظلمت‌ها ز خورشید</p><p>نهان گردد الف چون گشت مهموز</p><p>شنو از شمس تأویلات و تعبیر</p><p>چو اندر خواب بشنیدی تو مرموز</p><p>چنین باشد بیان نور ناطق</p><p>نه لب باشد نه آواز و نه پدفوز</p><p>چو مه از ابر تن بیرون رو ای دوست</p><p>هزار اکسیر از خورشید آموز</p><p>پی خورشید بهر این دوانست</p><p>هلال و بدر صبح و شام چون یوز</p><p>چو دیدی پرده سوزی‌های خورشید</p><p>دهان از پرده دریدن فرودوز</p><p>خمش آن شیر شیران نور معنیست</p><p>پنیری شد به حرف از حاجت یوز</p><h2><a id="poem-3813" href="https://ganjoor.net/moulavi/shams/ghazalsh/sh1189">غزل شمارهٔ ۱۱۸۹</a></h2>
<p>در این سرما سر ما داری امروز</p><p>سر عیش و تماشا داری امروز</p><p>تویی خورشید و ما پیشت چو ذره</p><p>که ما را بی‌سر و پا داری امروز</p><p>به چارم آسمان پهلوی خورشید</p><p>تو ما را چون مسیحا داری امروز</p><p>دلا از سنگ صد چشمه روان کن</p><p>که احسان موفا داری امروز</p><p>تراشیدی ز رحمت نردبانی</p><p>که عزم کوچ بالا داری امروز</p><p>زهی دعوت زهی مهمانی زفت</p><p>که بر چرخ معلا داری امروز</p><p>به پیش هر کسی ماهی بریان</p><p>در آن ماهی تو دریا داری امروز</p><p>درون ماهی دریا کی دیدست</p><p>عجایب‌های زیبا داری امروز</p><h2><a id="poem-3814" href="https://ganjoor.net/moulavi/shams/ghazalsh/sh1190">غزل شمارهٔ ۱۱۹۰</a></h2>
<p>ای خفته به یاد یار برخیز</p><p>می‌آید یار غار برخیز</p><p>زنهارده خلایق آمد</p><p>برخیز تو زینهار برخیز</p><p>جان بخش هزار عیسی آمد</p><p>ای مرده به مرگ یار برخیز</p><p>ای ساقی خوب بنده پرور</p><p>از بهر دو سه خمار برخیز</p><p>وی داروی صد هزار خسته</p><p>نک خسته بی‌قرار برخیز</p><p>ای لطف تو دستگیر رنجور</p><p>پایم بخلید خار برخیز</p><p>ای حسن تو دام جان پاکان</p><p>درماند یکی شکار برخیز</p><p>خون شد دل و خون به جوش آمد</p><p>این جمله روا مدار برخیز</p><p>معذورم دار اگر بگفتم</p><p>در حالت اضطرار برخیز</p><p>ای نرگس مست مست خفته</p><p>وی دلبر خوش عذار برخیز</p><p>زان چیز که بنده داند و تو</p><p>پر کن قدح و بیار برخیز</p><p>زان پیش که دل شکسته گردد</p><p>ای دوست شکسته وار برخیز</p><h2><a id="poem-3815" href="https://ganjoor.net/moulavi/shams/ghazalsh/sh1191">غزل شمارهٔ ۱۱۹۱</a></h2>
<p>ماییم فداییان جانباز</p><p>گستاخ و دلیر و جسم پرداز</p><p>حیفست که جان پاک ما را</p><p>باشد تن خاکسار انباز</p><p>ز آغاز همه به آخر آیند</p><p>ز آخر برویم ما به آغاز</p><p>هین باز پرید جمله یاران</p><p>شه باز بکوفت طبل شهباز</p><p>شش سوی مپر بپر از آن سو</p><p>کاندر دل تو رسید آواز</p><p>هان ای دل خسته نقل ما را</p><p>روزی دو سه ماندست می‌ساز</p><p>گر خواری وگر عزیزی این جا</p><p>زان سوست بقا و ملک و اعزاز</p><p>مگشای پر سخن کز آن سو</p><p>بی‌پر باشد همیشه پرواز</p><p>پوست سخنست اینچ گفتم</p><p>از پوست کی یافت مغز آن راز</p><h2><a id="poem-3816" href="https://ganjoor.net/moulavi/shams/ghazalsh/sh1192">غزل شمارهٔ ۱۱۹۲</a></h2>
<p>برخیز و صبوح را برانگیز</p><p>جان بخش زمانه را و مستیز</p><p>آمیخته باش با حریفان</p><p>با آب شراب را میامیز</p><p>یاد تو شراب و یاد ما آب</p><p>ما چون سرخر تو همچو پالیز</p><p>ای غم اجلت در این قنینه‌ست</p><p>گر مردنت آرزوست مگریز</p><p>مرگ نفس است در تجلی</p><p>مرگ جعلست در عبربیز</p><p>مجلس چمنیست و گل شکفته</p><p>ای ساقی همچو سرو برخیز</p><p>این جام مشعشع آنگهی شرم</p><p>ساقی چو تویی خطاست پرهیز</p><p>ما را چو رخ خوشت برافروز</p><p>غم را چو عدوی خود درآویز</p><p>هشتیم غزل که نوبت توست</p><p>مردانه درآ و چست و سرتیز</p><h2><a id="poem-3817" href="https://ganjoor.net/moulavi/shams/ghazalsh/sh1193">غزل شمارهٔ ۱۱۹۳</a></h2>
<p>من از سخنان مهرانگیز</p><p>دل پر دارم ز خواب برخیز</p><p>ای آنک رخ تو همچو آتش</p><p>یک لحظه ز آتشم مپرهیز</p><p>شیرم ز تو جوش کرد و خون شد</p><p>ای شیر به خون من درآمیز</p><p>با یارک خود بساز پنهان</p><p>مستیز به جان تو که مستیز</p><p>تسلیم قضا شدم ازیرا</p><p>مانند قضا تو تندی و تیز</p><p>بنگر که چه خون دل گرفتست</p><p>بر گرد قبام چون فراویز</p><p>در خشم مکن تو چشم خود را</p><p>وان فتنه خفته را مینگیز</p><p>خود خفته نماید و نخفتست</p><p>آن نرگس پرخمار خون ریز</p><h2><a id="poem-3818" href="https://ganjoor.net/moulavi/shams/ghazalsh/sh1194">غزل شمارهٔ ۱۱۹۴</a></h2>
<p>گر نه‌ای دیوانه رو مر خویش را دیوانه ساز</p><p>گر چه صد ره مات گشتی مهره دیگر بباز</p><p>گر چه چون تاری ز زخمش زخمه دیگر بزن</p><p>بازگرد ای مرغ گر چه خسته‌ای از چنگ باز</p><p>چند خانه گم کنی و یاوه گردی گرد شهر</p><p>ور ز شهری نیز یاوه با قلاوزی بساز</p><p>اسب چوبین برتراشیدی که این اسب منست</p><p>گر نه چوبینست اسبت خواجه یک منزل بتاز</p><p>دعوت حق نشنوی آنگه دعاها می‌کنی</p><p>شرم بادت ای برادر زین دعای بی‌نماز</p><p>سر به سر راضی نه‌ای که سر بری از تیغ حق</p><p>کی دهد بو همچو عنبر چونک سیری و پیاز</p><p>گر نیازت را پذیرد شمس تبریزی ز لطف</p><p>بعد از آن بر عرش نه تو چاربالش بهر ناز</p><h2><a id="poem-3819" href="https://ganjoor.net/moulavi/shams/ghazalsh/sh1195">غزل شمارهٔ ۱۱۹۵</a></h2>
<p>سوی خانه خویش آمد عشق آن عاشق نواز</p><p>عشق دارد در تصور صورتی صورت گداز</p><p>خانه خویش آمدی خوش اندرآ شاد آمدی</p><p>از در دل اندرآ تا پیشگاه جان بتاز</p><p>ذره ذره از وجودم عاشق خورشید توست</p><p>هین که با خورشید دارد ذره‌ها کار دراز</p><p>پیش روزن ذره‌ها بین خوش معلق می‌زنند</p><p>هر که را خورشید شد قبله چنین باشد نماز</p><p>در سماع آفتاب این ذره‌ها چون صوفیان</p><p>کس نداند بر چه قولی بر چه ضربی بر چه ساز</p><p>اندرون هر دلی خود نغمه و ضربی دگر</p><p>پای کوبان آشکار و مطربان پنهان چو راز</p><p>برتر از جمله سماع ما بود در اندرون</p><p>جزوهای ما در او رقصان به صد گون عز و ناز</p><p>شمس تبریزی تویی سلطان سلطانان جان</p><p>چون تو محمودی نیامد همچو من دیگر ایاز</p><h2><a id="poem-3820" href="https://ganjoor.net/moulavi/shams/ghazalsh/sh1196">غزل شمارهٔ ۱۱۹۶</a></h2>
<p>عاشقان را شد مسلم شب نشستن تا به روز</p><p>خوردنی و خواب نی اندر هوای دلفروز</p><p>گر تو یارا عاشقی ماننده این شمع باش</p><p>جمله شب می‌گداز و جمله شب خوش می‌بسوز</p><p>غیر عاشق دان که چون سرما بود اندر خزان</p><p>در میان آن خزان باشد دل عاشق تموز</p><p>گر تو عشقی داری ای جان از پی اعلام را</p><p>عاشقانه نعره‌ای زن عاشقانه فوز فوز</p><p>ور تو بند شهوتی دعوی عشاقی مکن</p><p>در ببند اندر خلاء و شهوت خود را بسوز</p><p>عاشق و شهوت کجا جمع آید ای تو ساده دل</p><p>عیسی و خر در یکی آخر کجا دارند پوز</p><p>گر همی‌خواهی که بویی بشنوی زین رمزها</p><p>چشم را از غیر شمس الدین تبریزی بدوز</p><p>ور نبینی کز دو عالم برتر آمد شمس دین</p><p>بر تک دریای غفلت مرده ریگی تو هنوز</p><p>رو به کتاب تعلم گرد علم فقه گرد</p><p>تا سرافرازی شوی اندر یجوز و لایجوز</p><p>جان من از عشق شمس الدین ز طفلی دور شد</p><p>عشق او زین پس نماند با مویز و جوز و کوز</p><p>عقل من از دست رفت و شعر من ناقص بماند</p><p>زان کمانم هست عریان از لباس نقش و توز</p><p>ای جلال الدین بخسپ و ترک کن املا بگو</p><p>که تک آن شیر را اندرنیابد هیچ یوز</p><h2><a id="poem-3821" href="https://ganjoor.net/moulavi/shams/ghazalsh/sh1197">غزل شمارهٔ ۱۱۹۷</a></h2>
<p>اگر آتش است یارت تو برو در او همی‌سوز</p><p>به شب فراق سوزان تو چو شمع باش تا روز</p><p>تو مخالفت همی‌کش تو موافقت همی‌کن</p><p>چو لباس تو درانند تو لباس وصل می‌دوز</p><p>به موافقت بیابد تن و جان سماع جانی</p><p>ز رباب و دف و سرنا و ز مطربان درآموز</p><p>به میان بیست مطرب چو یکی زند مخالف</p><p>همه گم کننده ره را چو ستیزه شد قلاوز</p><p>تو مگو همه به جنگند و ز صلح من چه آید</p><p>تو یکی نه‌ای هزاری تو چراغ خود برافروز</p><p>که یکی چراغ روشن ز هزار مرده بهتر</p><p>که به است یک قد خوش ز هزار قامت کوز</p><h2><a id="poem-3822" href="https://ganjoor.net/moulavi/shams/ghazalsh/sh1198">غزل شمارهٔ ۱۱۹۸</a></h2>
<p>سیمرغ کوه قاف رسیدن گرفت باز</p><p>مرغ دلم ز سینه پریدن گرفت باز</p><p>مرغی که تا کنون ز پی دانه مست بود</p><p>درسوخت دانه را و طپیدن گرفت باز</p><p>چشمی که غرقه بود به خون در شب فراق</p><p>آن چشم روی صبح به دیدن گرفت باز</p><p>صدیق و مصطفی به حریفی درون غار</p><p>بر غار عنکبوت تنیدن گرفت باز</p><p>دندان عیش کند شد از هجر ترش روی</p><p>امروز قند وصل گزیدن گرفت باز</p><p>پیراهن سیاه که پوشید روز فصل</p><p>تا جایگاه ناف دریدن گرفت باز</p><p>مستورگان مصر ز دیدار یوسفی</p><p>هر یک ترنج و دست بریدن گرفت باز</p><p>افغان ز یوسفی که زلیخاش در مزاد</p><p>با تنگ‌های لعل خریدن گرفت باز</p><p>آهوی چشم خونی آن شیر یوسفان</p><p>در خون عاشقان بچریدن گرفت باز</p><p>خاتون روح خانه نشین از سرای تن</p><p>چادرکشان ز عشق دویدن گرفت باز</p><p>دیگ خیال عشق دلارام خام پز</p><p>سه پایه دماغ پزیدن گرفت باز</p><p>نظاره خلیل کن آخر که شهد و شیر</p><p>از اصبعین خویش مزیدن گرفت باز</p><p>آن دل که توبه کرد ز عشقش ستیز شد</p><p>افسون و مکر دوست شنیدن گرفت باز</p><p>بر بام فکر خفته ستان دل به عشق ما</p><p>یک یک ستاره را شمریدن گرفت باز</p><p>سودای عشق لولی دزد سیاه کار</p><p>بر زلف چون رسن بخزیدن گرفت باز</p><p>صراف ناز ناقد نقد ضمیر عشق</p><p>بر کف قراضه‌ها بگزیدن گرفت باز</p><p>تبریز را کرامت شمس حقست و او</p><p>گوش مرا به خویش کشیدن گرفت باز</p><h2><a id="poem-3823" href="https://ganjoor.net/moulavi/shams/ghazalsh/sh1199">غزل شمارهٔ ۱۱۹۹</a></h2>
<p>یا مکثر الدلال علی الخلق بالنشوز</p><p>الفوز فی لقایک طوبی لمن یفوز</p><p>من آتشین زبانم از عشق تو چو شمع</p><p>گویی همه زبان شو و سر تا قدم بسوز</p><p>غوغای روز بینی چون شمع مرده باش</p><p>چون خلوت شب آمد چون شمع برفروز</p><p>گفتم بسوز و سازش چشمم به سوی توست</p><p>چشمم مدوز هر دم ای شیر همچو یوز</p><p>ما را چو درکشیدی رو درمکش ز ما</p><p>این پرده را دریدی آن پرده را مدوز</p><p>ای آب زندگانی بخشا بر آن کسی</p><p>کو پیش از این فراق در آن آب کرد پوز</p><p>اول چنان نواز و در آخر چنین گداز</p><p>اول یجوز آمد و امروز لایجوز</p><p>ای جان و بخت خندان در روی ما بخند</p><p>تا سرو و گل بخندد در موسم عجوز</p><p>در موسم عجوز چو در باغ جان روی</p><p>بنماید آن عجوز ز هر گوشه صد تموز</p><p>گوید به باغ جان رو گویم که ره کجاست</p><p>گوید که راه باغ نیاموختی هنوز</p><p>آن سو که نکته‌ها و رموز چو جان رسد</p><p>ای عمر باد داده تو در نکته و رموز</p><p>تو غمز ما طلب کن خود رمزگو مباش</p><p>با آن کمان دولت کو درمپیچ توز</p><p>گر نفس پیر شد دل و جان تازه است و تر</p><p>همچون بنفشه تر خوش روی پشت گوز</p><p>ان لم یکن لقلبک فی ذاته غنی</p><p>لم تغنه المناصب و المال و الکنوز</p><p>ان کنت ذا غنی و غناک مکتم</p><p>کم حبه مکتمه ترصد البروز</p><p>یا طالب الجواهر و الدر و الحصی</p><p>مثلان فی الظلام فهل تدر ما تحوز</p><p>می‌چین تو سنگ ریزه و در زین نشیب بحر</p><p>در شب مزن تو قلب که پیدا شود به روز</p><p>استمحن النقود به میزان صادق</p><p>ردا لما یضرک مدا لما یعوز</p><h2><a id="poem-3824" href="https://ganjoor.net/moulavi/shams/ghazalsh/sh1200">غزل شمارهٔ ۱۲۰۰</a></h2>
<p>ساقی روحانیان روح شدم خیز خیز</p><p>تا که ببینند خلق دبدبه رستخیز</p><p>دوش مرا شاه خواند بر سر من حکم راند</p><p>در تن من خون نماند خون دل رز بریز</p><p>با دل و جان یاغیم بی‌دل و جان می‌زیم</p><p>باطن من صید شاه ظاهر من در گریز</p><p>ای غم و اندیشه رو باده و بای غمست</p><p>چونک بغرید شیر رو چو فرس خون بمیز</p><p>کشته شوم هر دمی پیش تو جرجیس وار</p><p>سر بنهادن ز من وز تو زدن تیغ تیز</p><p>تشنه ترم من ز ریگ ترک سبو گیر و دیگ</p><p>با جگر مرده ریگ ساقی جان در ستیز</p><p>تا می دل خورده‌ام ترک جگر کرده‌ام</p><p>چونک روم در لحد زان قدحم کن جهیز</p><p>ترک قدح کن بیار ساغر زفت ای نگار</p><p>ساغر خردم سبوست من چه کنم کفجلیز</p><p>شمس حق و دین بتاب بر من و تبریزیان</p><p>تا که ز تف تموز سوزد پرده حجیز</p><h2><a id="poem-3825" href="https://ganjoor.net/moulavi/shams/ghazalsh/sh1201">غزل شمارهٔ ۱۲۰۱</a></h2>
<p>برای عاشق و دزدست شب فراخ و دراز</p><p>هلا بیا شب لولی و کار هر دو بساز</p><p>من از خزینه سلطان عقیق و در دزدم</p><p>نیم خسیس که دزدم قماشه بزاز</p><p>درون پرده شب‌ها لطیف دزدانند</p><p>که ره برند به حیلت به بام خانه راز</p><p>طمع ندارم از شب روی و عیاری</p><p>بجز خزینه شاه و عقیق آن شه ناز</p><p>رخی که از کر و فرش نماند شب به جهان</p><p>زهی چراغ که خورشید سوزی و مه ساز</p><p>روا شود همه حاجات خلق در شب قدر</p><p>که قدر از چو تو بدری بیافت آن اعزاز</p><p>همه تویی و ورای همه دگر چه بود</p><p>که تا خیال درآید کسی تو را انباز</p><p>هلا گذر کن از این پهن گوش‌ها بگشا</p><p>که من حکایت نادر همه کنم آغاز</p><p>مسیح را چو ندیدی فسون او بشنو</p><p>بپر چو باز سفیدی به سوی طبلک باز</p><p>چو نقده زر سرخی تو مهر شه بپذیر</p><p>اگر نه تو زر سرخی چراست چندین گاز</p><p>تو آن زمان که شدی گنج این ندانستی</p><p>که هر کجا که بود گنج سر کند غماز</p><p>بیار گنج و مکن حیله که نخواهی رست</p><p>به تف تف و به مصلا و ذکر و زهد و نماز</p><p>بدزدی و بنشینی به گوشه مسجد</p><p>که من جنید زمانم ابایزید نیاز</p><p>قماش بازده آن گاه زهد خود می‌کن</p><p>مکن بهانه ضعف و فرومکش آواز</p><p>خموش کن ز بهانه که حبه‌ای نخرند</p><p>در این مقام ز تزویر و حیله طناز</p><p>بگیر دامن اقبال شمس تبریزی</p><p>که تا کمال تو یابد ز آستینش طراز</p><h2><a id="poem-3826" href="https://ganjoor.net/moulavi/shams/ghazalsh/sh1202">غزل شمارهٔ ۱۲۰۲</a></h2>
<p>به آفتاب شهم گفت هین مکن این ناز</p><p>که گر تو روی بپوشی کنیم ما رو باز</p><p>دمی که شعشعه این جمال درتابد</p><p>صد آفتاب شود آن زمان سیاه و مجاز</p><p>کسی شود به تو غره که روی دوست ندید</p><p>کسی که دید مرا کی کند تو را اعزاز</p><p>ز گازران مگریز و به زیر ابر مرو</p><p>که ابر را و تو را من درآورم به نیاز</p><p>اگر چه جان و جهانی خوش به توست جهان</p><p>نگون شوی چو رخم دلبری کند آغاز</p><p>مرا هزار جهانست پر ز نور و نعیم</p><p>چه ناز می‌رسدت با من ای کمین خباز</p><p>عباد را برهانم ز نان و از نانبا</p><p>حیات من بدهدشان حیات و عمر دراز</p><p>ز آفتاب گذشتیم خیز ای ناهید</p><p>بیار باده و نقل و نبات و نی بنواز</p><p>زمانه با تو نسازد تو سازوارش کن</p><p>به چنگ ما ده سغراق و چنگ را ده ساز</p><p>نبات و جامد و حیوان همه ز تو مستند</p><p>دمی بدین دو سه مخمور بی‌نوا پرداز</p><p>حیات با تو خوشست و ممات با تو خوشست</p><p>گهیم همچو شکر بفسران گهی بگداز</p><p>چو ماه همره من شد سفر مرا حضرست</p><p>به زیر سایه او می‌روم نشیب و فراز</p><p>ز آسمان شنوم من که عاقبت محمود</p><p>خموش باش که محمود گشت کار ایاز</p><h2><a id="poem-3827" href="https://ganjoor.net/moulavi/shams/ghazalsh/sh1203">غزل شمارهٔ ۱۲۰۳</a></h2>
<p>برو برو که نفورم ز عشق عارآمیز</p><p>برو برو گل سرخی ولیک خارآمیز</p><p>مقام داشت به جنت صفی حق آدم</p><p>جدا فتاد ز جنت که بود مارآمیز</p><p>میان چرخ و زمین بس هوای پرنورست</p><p>ولیک تیره شود چون شود غبارآمیز</p><p>چو دوست با عدو تو نشست از او بگریز</p><p>که احتراق دهد آب گرم نارآمیز</p><p>برون کشم ز خمیر تو خویش را چون موی</p><p>که ذوق خمر تو را دیده‌ام خمارآمیز</p><p>ولیک موی کشان آردم بر تو غمت</p><p>که اژدهاست غمت با دم شرارآمیز</p><p>هزار بار گریزم چو تیر و بازآیم</p><p>بدان کمان و بدان غمزه شکارآمیز</p><p>به گردنامه سحرم به خانه بازآرد</p><p>خیال یار به اکراه اختیارآمیز</p><p>غم تو بر سفرم زیر زیر می‌خندد</p><p>که واقفست از این عشق زینهارآمیز</p><p>به پیش سلطنت توبه‌ام چو مسخره ایست</p><p>که عشق را نبود صبر اعتبارآمیز</p><p>سخن مگوی چو گویی ز صبر و توبه مگوی</p><p>حدیث توبه مجنون بود فشارآمیز</p><h2><a id="poem-3828" href="https://ganjoor.net/moulavi/shams/ghazalsh/sh1204">غزل شمارهٔ ۱۲۰۴</a></h2>
<p>عشق گزین عشق و در او کوکبه می‌ران و مترس</p><p>ای دل تو آیت حق مصحف کژ خوان و مترس</p><p>جانوری لاجرم از فرقت جان می‌لرزی</p><p>ری بهل و واو بهل شو همگی جان و مترس</p><p>چون تو گمانی ابدا خایفی از روز یقین</p><p>عین گمان را تو به سر عین یقین دان و مترس</p><p>در دل کان نقد زری غایبی از دیدن خود</p><p>رقص کنان شعله زنان برجه از این کار و مترس</p><p>دل ز تو برهان طلبد سایه برهان نه تویی</p><p>بر مثل سایه برو باز به برهان و مترس</p><p>سایه که فانی کندش طلعت خورشید بقا</p><p>سایه مخوانش تو دگر عبرت ماکان و مترس</p><h2><a id="poem-3829" href="https://ganjoor.net/moulavi/shams/ghazalsh/sh1205">غزل شمارهٔ ۱۲۰۵</a></h2>
<p>سیر نگشت جان من بس مکن و مگو که بس</p><p>گر چه ملول گشته‌ای کم نزنی ز هیچ کس</p><p>چونک رسول از قنق گشت ملول و شد ترش</p><p>ناصح ایزدی ورا کرد عتاب در عبس</p><p>گر نکنی موافقت درد دلی بگیردت</p><p>همنفسی خوش است خوش هین مگریز یک نفس</p><p>ذوق گرفت هر چه او پخت میان جنس خود</p><p>ما بپزیم هم به هم ما نه کمیم از عدس</p><p>من نبرم ز سرخوشان خاصه از این شکرکشان</p><p>مرگ بود فراقشان مرگ که را بود هوس</p><p>دوش حریف مست من داد سبو به دست من</p><p>بشکنم آن سبوی را بر سر نفس مرتبس</p><p>نفس ضعیف معده را من نکنم حریف خود</p><p>زانک خدوک می‌شود خوان مرا از این مگس</p><p>من پس و پیش ننگرم پرده شرم بردرم</p><p>زانک کمند سکر می می‌کشدم ز پیش و پس</p><p>خوش سحری که روی او باشد آفتاب ما</p><p>شاد شبی که باشد او بر سر کوی دل عسس</p><p>آمد عشق چاشتی شکل طبیب پیش من</p><p>دست نهاد بر رگم گفت ضعیف شد مجس</p><p>گفت کباب خور پی قوت دل بگفتمش</p><p>دل همگی کباب شد سوی شراب ران فرس</p><p>گفت شراب اگر خوری از کف هر خسی مخور</p><p>باده منت دهم گزین صاف شده ز خاک و خس</p><p>گفتم اگر بیابمت من چه کنم شراب را</p><p>نیست روا تیممی بر لب نیل و بر ارس</p><p>خامش باش ای سقا کاین فرس الحیات تو</p><p>آب حیات می‌کشد بازگشا از او جرس</p><p>آب حیات از شرف خود نرسد به هر خلف</p><p>زین سببست مختفی آب حیات در غلس</p><h2><a id="poem-3830" href="https://ganjoor.net/moulavi/shams/ghazalsh/sh1206">غزل شمارهٔ ۱۲۰۶</a></h2>
<p>سوی لبش هر آنک شد زخم خورد ز پیش و پس</p><p>زانک حوالی عسل نیش زنان بود مگس</p><p>روی ویست گلستان مار بود در او نهان</p><p>جعد ویست همچو شب مجمع دزد و هر عسس</p><p>کان زمردی مها دیده مار برکنی</p><p>ماه دوهفته‌ای شها غم نخوریم از غلس</p><p>بی‌تو جهان چه فن زند بی‌تو چگونه تن زند</p><p>جان و جهان غلام تو جان و جهان تویی و بس</p><p>نصرت رستمان تویی فتح و ظفررسان تویی</p><p>هست اثر حمایتت گر زره‌ست وگر فرس</p><p>شمس تو معنوی بود آن نه که منطوی بود</p><p>صد مه و آفتاب را نور توست مقتبس</p><p>چرخ میان آب تو بر دوران همی‌زند</p><p>عقل بر طبیبیت عرضه همی‌کند مجس</p><p>ذره به ذره طمع‌ها صف زده پیش خوان تو</p><p>سجده کنان و دم زنان بهر امید هر نفس</p><p>دست چنین چنین کند لطف که من چنان دهم</p><p>آنچ بهار می‌دهد از دم خود به خار و خس</p><p>خاک که نور می‌خورد نقره و زر نبات او</p><p>خاک که آب می‌خورد ماش شدست یا عدس</p><p>رنگ جهان چو سحرها عشق عصای موسوی</p><p>باز کند دهان خود درکشدش به یک نفس</p><p>چند بترسی ای دل از نقش خود و خیال خود</p><p>چند گریز می‌کنی بازنگر که نیست کس</p><p>بس کن و بس که کمتر از اسب سقای نیستی</p><p>چونک بیافت مشتری باز کند از او جرس</p><h2><a id="poem-3831" href="https://ganjoor.net/moulavi/shams/ghazalsh/sh1207">غزل شمارهٔ ۱۲۰۷</a></h2>
<p>نیم شب از عشق تا دانی چه می‌گوید خروس</p><p>خیز شب را زنده دار و روز روشن نستکوس</p><p>پرها بر هم زند یعنی دریغا خواجه‌ام</p><p>روزگار نازنین را می‌دهد بر آنموس</p><p>در خروش است آن خروس و تو همی در خواب خوش</p><p>نام او را طیر خوانی نام خود را اثربوس</p><p>آن خروسی که تو را دعوت کند سوی خدا</p><p>او به صورت مرغ باشد در حقیقات انگلوس</p><p>من غلام آن خروسم کو چنین پندی دهد</p><p>خاک پای او به آید از سر واسیلیوس</p><p>گرد کفش خاک پای مصطفی را سرمه ساز</p><p>تا نباشی روز حشر از جمله کالویروس</p><p>رو شریعت را گزین و امر حق را پاس دار</p><p>گر عرب باشی وگر ترک وگر سراکنوس</p><h2><a id="poem-3832" href="https://ganjoor.net/moulavi/shams/ghazalsh/sh1208">غزل شمارهٔ ۱۲۰۸</a></h2>
<p>حال ما بی‌آن مه زیبا مپرس</p><p>آنچ رفت از عشق او بر ما مپرس</p><p>زیر و بالا از رخش پرنور بین</p><p>ز اهتزاز آن قد و بالا مپرس</p><p>گوهر اشکم نگر از رشک عشق</p><p>وز صفا و موج آن دریا مپرس</p><p>در میان خون ما پا درمنه</p><p>هیچم از صفرا و از سودا مپرس</p><p>خون دل می‌بین و با کس دم مزن</p><p>وز نگار شنگ سرغوغا مپرس</p><p>صد هزاران مرغ دل پرکنده بین</p><p>تو ز کوه قاف و از عنقا مپرس</p><p>صد قیامت در بلای عشق اوست</p><p>درنگر امروز و از فردا مپرس</p><p>ای خیال اندیش دوری سخت دور</p><p>سر او از طبع کارافزا مپرس</p><p>چند پرسی شمس تبریزی کی بود</p><p>چشم جیحون بین و از دریا مپرس</p><h2><a id="poem-3833" href="https://ganjoor.net/moulavi/shams/ghazalsh/sh1209">غزل شمارهٔ ۱۲۰۹</a></h2>
<p>ای دل بی‌بهره از بهرام ترس</p><p>وز شهان در ساعت اکرام ترس</p><p>دانه شیرین بود اکرام شاه</p><p>دانه دیدی آن زمان از دام ترس</p><p>گر چه باران نعمتست از برق ترس</p><p>شاد ایامی تو از ایام ترس</p><p>لطف شاهان گر چه گستاخت کند</p><p>تو ز گستاخی ناهنگام ترس</p><p>چون بخندد شیر تو ایمن مباش</p><p>آن زمان از زخم خون آشام ترس</p><p>ای مگس دل با لب شکر مپیچ</p><p>چشم بادامست از بادام ترس</p><h2><a id="poem-3834" href="https://ganjoor.net/moulavi/shams/ghazalsh/sh1210">غزل شمارهٔ ۱۲۱۰</a></h2>
<p>نیست در آخرزمان فریادرس</p><p>جز صلاح الدین صلاح الدین و بس</p><p>گر ز سر سر او دانسته‌ای</p><p>دم فروکش تا نداند هیچ کس</p><p>سینه عاشق یکی آبیست خوش</p><p>جان‌ها بر آب او خاشاک و خس</p><p>چون ببینی روی او را دم مزن</p><p>کاندر آیینه زیان باشد نفس</p><p>از دل عاشق برآید آفتاب</p><p>نور گیرد عالمی از پیش و پس</p><h2><a id="poem-3835" href="https://ganjoor.net/moulavi/shams/ghazalsh/sh1211">غزل شمارهٔ ۱۲۱۱</a></h2>
<p>ای روترش به پیشم بد گفته‌ای مرا پس</p><p>مردار بوی دارد دایم دهان کرکس</p><p>آن گفته پلیدت در روی شدت پدیدت</p><p>پیدا بود خبیثی در روی و رنگ ناکس</p><p>ما راست یار و دلبر تو مرگ و جسک می‌خور</p><p>هین کز دهان هر سگ دریا نشد منجس</p><p>بیت القدس اگر شد ز افرنگ پر از خوکان</p><p>بدنام کی شد آخر آن مسجد مقدس</p><p>این روی آینه‌ست این یوسف در او بتابد</p><p>بیگانه پشت باشد هر چند شد مقرنس</p><p>خفاش اگر سگالد خورشید غم ندارد</p><p>خورشید را چه نقصان گر سایه شد منکس</p><p>ضحاک بود عیسی عباس بود یحیی</p><p>این ز اعتماد خندان وز خوف آن معبس</p><p>گفتند از این دو یا رب پیش تو کیست بهتر</p><p>زین هر دو چیست بهتر در منهج مؤسس</p><p>حق گفت افضل آنست کش ظن به من نکوتر</p><p>که حسن ظن مجرم نگذاردش مدنس</p><p>تو خود عبوس گینی نه از خوف و طمع دینی</p><p>از رشک زعفرانی یا از شماتت اطلس</p><p>این دو به کار ناید جز ناروا نشاید</p><p>ای وای آن که در وی باشد حسد مغرس</p><p>واهل ز دست او را تبت بس است او را</p><p>هر کو عدوی مه شد ظلمات مر ورا بس</p><p>اعدات آفتابا می‌دان یقین خفاشند</p><p>هم ننگ جمله مرغان هم حبس لیل عسعس</p><p>ابتر بود عدوش وان منصبش نماند</p><p>در دیده کی بماند گر درفتد در او خس</p><h2><a id="poem-3836" href="https://ganjoor.net/moulavi/shams/ghazalsh/sh1212">غزل شمارهٔ ۱۲۱۲</a></h2>
<p>دست بنه بر دلم از غم دلبر مپرس</p><p>چشم من اندرنگر از می و ساغر مپرس</p><p>جوشش خون را ببین از جگر مؤمنان</p><p>وز ستم و ظلم آن طره کافر مپرس</p><p>سکه شاهی ببین در رخ همچون زرم</p><p>نقش تمامی بخوان پس تو ز زرگر مپرس</p><p>عشق چو لشکر کشید عالم جان را گرفت</p><p>حال من از عشق پرس از من مضطر مپرس</p><p>هست دل عاشقان همچو دل مرغ از او</p><p>جز سخن عاشقی نکته دیگر مپرس</p><p>خاصیت مرغ چیست آنک ز روزن پرد</p><p>گر تو چو مرغی بیا برپر و از در مپرس</p><p>چون پدر و مادر عاشق هم عشق اوست</p><p>بیش مگو از پدر بیش ز مادر مپرس</p><p>هست دل عاشقان همچو تنوری به تاب</p><p>چون به تنور آمدی جز که ز آذر مپرس</p><p>مرغ دل تو اگر عاشق این آتشست</p><p>سوخته پر خوشتری هیچ تو از پر مپرس</p><p>گر تو و دلدار سر هر دو یکی کرده ایت</p><p>پای دگر کژ منه خواجه از این سر مپرس</p><p>دیده و گوش بشر دان که همه پرگلست</p><p>از بصر پروحل گوهر منظر مپرس</p><p>چونک بشستی بصر از مدد خون دل</p><p>مجلس شاهی تو راست جز می احمر مپرس</p><p>رو تو به تبریز زود از پی این شکر را</p><p>با لطف شمس حق از می و شکر مپرس</p><h2><a id="poem-3837" href="https://ganjoor.net/moulavi/shams/ghazalsh/sh1213">غزل شمارهٔ ۱۲۱۳</a></h2>
<p>ای سگ قصاب هجر خون مرا خوش بلیس</p><p>زانک نیرزد کنون خون رهی یک لکیس</p><p>گنج نهان دو کون پیش رخش یک جوست</p><p>بهر لکیسی دلا سرد بود این مکیس</p><p>عاشقی آن صنم وانگه ترس کسی</p><p>یک دم و یک رنگ باش عاشق و آن گاه پیس</p><p>ای دل شکرستان از نمکش شور کن</p><p>آب ز کوثر بخور خاک در او بلیس</p><p>زود بشو لوح را ز ابجد این کاف و نون</p><p>آنگه ای دل برو نقطه خالش نویس</p><p>ای حسد موج زن بحر سیاه آمدی</p><p>خشت گل تیره‌ای ز آب جهنم بخیس</p><p>شمس حق و دین کشید تیغ برون از نیام</p><p>ای خرد دوک سار تار خیالی بریس</p><h2><a id="poem-3838" href="https://ganjoor.net/moulavi/shams/ghazalsh/sh1214">غزل شمارهٔ ۱۲۱۴</a></h2>
<p>بیا که دانه لطیفست رو ز دام مترس</p><p>قمارخانه درآ و ز ننگ وام مترس</p><p>بیا بیا که حریفان همه به گوش تواند</p><p>بیا بیا که حریفان تو را غلام مترس</p><p>بیا بیا به شرابی و ساقیی که مپرس</p><p>درآ درآ بر آن شاه خوش سلام مترس</p><p>شنیده‌ای که در این راه بیم جان و سر است</p><p>چو یار آب حیاتست از این پیام مترس</p><p>چو عشق عیسی وقتست و مرده می‌جوید</p><p>بمیر پیش جمالش چو من تمام مترس</p><p>اگر چه رطل گرانست او سبک روحست</p><p>ز دست دوست فروکش هزار جام مترس</p><p>غلام شیر شدی بی‌کباب کی مانی</p><p>چو پخته خوار نباشی ز هیچ خام مترس</p><p>حریف ماه شدی از عسس چه غم داری</p><p>صبوح روح چو دیدی ز صبح و شام مترس</p><p>خیال دوست بیاورد سوی من جامی</p><p>که گیر باده خاص و ز خاص و عام مترس</p><p>بگفتمش مه روزه‌ست و روز گفت خموش</p><p>که نشکند می جان روزه و صیام مترس</p><p>در این مقام خلیلست و بایزید حریف</p><p>بگیر جام مقیم و در این مقام مترس</p><h2><a id="poem-3839" href="https://ganjoor.net/moulavi/shams/ghazalsh/sh1215">غزل شمارهٔ ۱۲۱۵</a></h2>
<p>ای مست ماه روی تو استاره و گردون خوش</p><p>رویت خوش و مویت خوش و آن دیگرت بیرون خوش</p><p>هرگز ندیدست آسمان هرگز نبوده در جهان</p><p>مانند تو لیلی جان مانند من مجنون خوش</p><p>باور کند خود عاقلی در ظلمت آب و گلی</p><p>مانند تو موسی دلی مانند من هارون خوش</p><p>ای قطب این هفت آسیا هم کان زر هم کیمیا</p><p>ای عیسی دوران بیا بر ما بخوان افسون خوش</p><p>چون گوهری ناسفته‌ام فارغ ز خام و پخته‌ام</p><p>در سایه‌ات خوش خفته‌ام سرمست از آن افیون خوش</p><p>از نغمه تو ذره‌ها گر رقص آرد چه عجب</p><p>نک طور موسی از وله رقصان در آن هامون خوش</p><p>ای دل برای دلخوشی زر و هنر چون می‌کشی</p><p>دیدی تو از زر و هنر بی‌خسف یک قارون خوش</p><p>باشد به صورت خوش نما راه خوشی بسته شده</p><p>چون زهر مار کوهیی بنهفته در معجون خوش</p><p>یا همچو گور کافران پرمحنت و زخم گران</p><p>پیچیده بیرون گور را در اطلس و اکسون خوش</p><p>زان گوش همچون جیم تو زان چشم همچو صاد تو</p><p>زان قامت همچون الف زان ابروی چون نون خوش</p><p>شاگرد لوح جان شدم زین حرف‌ها خط خوان شدم</p><p>کشتی و کشتی بان شدم اندر چنین جیحون خوش</p><p>ایوان کجا ماند مرا با منجنیق کبریا</p><p>میزان کجا ماند مرا در عشقت ای موزون خوش</p><p>ای مایه صد بی‌هشی دی از طریق سرکشی</p><p>گفتی مرا چونی خوشی در حیرت بی‌چون خوش</p><p>هر ناخوشی را در قود عدل رخت گردن بزد</p><p>کان ناخوشی‌ها خورده بد در غیبت تو خون خوش</p><p>ای شمس تبریزی تویی کاندر جلالت صدتویی</p><p>جان منست آن ماهیی در وی چو تو ذاالنون خوش</p><h2><a id="poem-3840" href="https://ganjoor.net/moulavi/shams/ghazalsh/sh1216">غزل شمارهٔ ۱۲۱۶</a></h2>
<p>گر عاشقی از جان و دل جور و جفای یار کش</p><p>ور زانک تو عاشق نه‌ای رو سخره می‌کن خار کش</p><p>جانی بباید گوهری تا ره برد در دلبری</p><p>این ننگ جان‌ها را ز خود بیرون کن و بر دار کش</p><p>گاهی بود در تیرگی گاهی بود در خیرگی</p><p>بیزار شو زین جان هله بر وی خط بیزار کش</p><p>خود را مبین در من نگر کز جان شدستم بی‌اثر</p><p>مانند بلبل مست شو زو رخت بر گلزار کش</p><p>این کره تند فلک از روح تو سر می‌کشد</p><p>چابک سوار حضرتی این کره را در کار کش</p><p>چون شهسوار فارسی خربندگی تا کی کنی</p><p>ننگت نمی‌آید که خر گوید تو را خروار کش</p><p>همچون جهودان می‌زیی ترسان و خوار و متهم</p><p>پس چون جهودان کن نشان عصابه بر دستار کش</p><p>یا از جهودی توبه کن از خاک پای مصطفی</p><p>بهر گشاد دیده را در دیده افکار کش</p><h2><a id="poem-3841" href="https://ganjoor.net/moulavi/shams/ghazalsh/sh1217">غزل شمارهٔ ۱۲۱۷</a></h2>
<p>الحذر از عشق حذر هر کی نشانی بودش</p><p>گر بستیزد برود عشق تو برهم زندش</p><p>از دل و جان برکندش لولی و منبل کندش</p><p>سیل درآید چو گیا هر طرفی می‌بردش</p><p>اوست یقین رهزن تو خون تو در گردن تو</p><p>دور شو از خیر و شرش دور شو از نیک و بدش</p><p>باده خوری مست شوی بی‌دل و بی‌دست شوی</p><p>بیست سلامت بودش درکشدش خوش خوردش</p><p>پای در این جوی نهی تا به قیامت نرهی</p><p>هر که در این موج فتد تا لب دریا کشدش</p><p>گول شود هول شود وز همه معزول شود</p><p>دست نگیرد هنرش سود ندارد خردش</p><p>ای دم تو دام خمش بی‌گنهان را بمکش</p><p>ای رخ تو باده هش مست کند تا ابدش</p><h2><a id="poem-3842" href="https://ganjoor.net/moulavi/shams/ghazalsh/sh1218">غزل شمارهٔ ۱۲۱۸</a></h2>
<p>ای شب خوش رو که تویی مهتر و سالار حبش</p><p>ما ز تو شادیم همه وقت تو خوش وقت تو خوش</p><p>عشق تو اندرخور ما شوق تو اندر بر ما</p><p>دست بنه بر سر ما دست مکش دست مکش</p><p>ای شب خوبی و بهی جان بجهد گر بجهی</p><p>گر سه عدد بر سه نهی گردد شش گردد شش</p><p>شش جهتم از رخ تو وز نظر فرخ تو</p><p>هفت فلک را بدهد خوبی و کش خوبی و کش</p><h2><a id="poem-3843" href="https://ganjoor.net/moulavi/shams/ghazalsh/sh1219">غزل شمارهٔ ۱۲۱۹</a></h2>
<p>یار نخواهم که بود بدخو و غمخوار و ترش</p><p>چون لحد و گور مغان تنگ و دل افشار و ترش</p><p>یار چو آیینه بود دوست چو لوزینه بود</p><p>ساعت یاری نبود خایف و فرار و ترش</p><p>هر کی بود عاشق خود پنج نشان دارد بد</p><p>سخت دل و سست قدم کاهل و بی‌کار و ترش</p><p>ور چشمش بیش بود هم ترشی بیش کند</p><p>دان مثل بیشی او سرکه بسیار ترش</p><p>بس کن شرح ترشان این قدری بهر نشان</p><p>کی طلبد در دل و جان طبع شکربار ترش</p><h2><a id="poem-3844" href="https://ganjoor.net/moulavi/shams/ghazalsh/sh1220">غزل شمارهٔ ۱۲۲۰</a></h2>
<p>دام دگر نهاده‌ام تا که مگر بگیرمش</p><p>آنک بجست از کفم بار دگر بگیرمش</p><p>آنک به دل اسیرمش در دل و جان پذیرمش</p><p>گر چه گذشت عمر من باز ز سر بگیرمش</p><p>دل بگداخت چون شکر بازفسرد چون جگر</p><p>باز روان شد از بصر تا به نظر بگیرمش</p><p>راه برم به سوی او شب به چراغ روی او</p><p>چون برسم به کوی او حلقه در بگیرمش</p><p>درد دلم بتر شده چهره من چو زر شده</p><p>تا ز رخم چو زر برد بر سر زر بگیرمش</p><p>گر چه کمر شدم چه شد هر چه بتر شدم چه شد</p><p>زیر و زبر شدم چه شد زیر و زبر بگیرمش</p><p>تا به سحر بپایمش همچو شکر بخایمش</p><p>بند قبا گشایمش بند کمر بگیرمش</p><p>خواب شدست نرگسش زود درآیم از پسش</p><p>کرد سفر به خواب خوش راه سفر بگیرمش</p><h2><a id="poem-3845" href="https://ganjoor.net/moulavi/shams/ghazalsh/sh1221">غزل شمارهٔ ۱۲۲۱</a></h2>
<p>اگر گم گردد این بی‌دل از آن دلدار جوییدش</p><p>وگر اندررمد عاشق به کوی یار جوییدش</p><p>وگر این بلبل جانم بپرد ناگهان از تن</p><p>زهر خاری مپرسیدش در آن گلزار جوییدش</p><p>اگر بیمار عشق او شود یاوه از این مجلس</p><p>به پیش نرگس بیمار آن عیار جوییدش</p><p>وگر سرمست دل روزی زند بر سنگ آن شیشه</p><p>به میخانه روید آن دم از آن خمار جوییدش</p><p>هر آن عاشق که گم گردد هلا زنهار می‌گویم</p><p>بر خورشید برق انداز بی‌زنهار جوییدش</p><p>وگر دزدی زند نقبی بدزدد رخت عاشق را</p><p>میان طره مشکین آن طرار جوییدش</p><p>بت بیدار پرفن را که بیداری ز بخت اوست</p><p>چنین خفته نیابیدش مگر بیدار جوییدش</p><p>بپرسیدم به کوی دل ز پیری من از آن دلبر</p><p>اشارت کرد آن پیرم که در اسرار جوییدش</p><p>بگفتم پیر را بالله تویی اسرار گفت آری</p><p>منم دریای پرگوهر به دریابار جوییدش</p><p>زهی گوهر که دریا را به نور خویش پر دارد</p><p>مسلمانان مسلمانان در آن انوار جوییدش</p><p>چو یوسف شمس تبریزی به بازار صفا آمد</p><p>مر اخوان صفا را گو در آن بازار جوییدش</p><h2><a id="poem-3846" href="https://ganjoor.net/moulavi/shams/ghazalsh/sh1222">غزل شمارهٔ ۱۲۲۲</a></h2>
<p>چه دارد در دل آن خواجه که می‌تابد ز رخسارش</p><p>چه خوردست او که می‌پیچد دو نرگسدان خمارش</p><p>چه باشد در چنان دریا به غیر گوهر گویا</p><p>چه باتابست آن گردون ز عکس بحر دربارش</p><p>به کار خویش می‌رفتم به درویشی خود ناگه</p><p>مرا پیش آمد آن خواجه بدیدم پیچ دستارش</p><p>اگر چه مرغ استادم به دام خواجه افتادم</p><p>دل و دیده بدو دادم شدم مست و سبکسارش</p><p>بگفت ابروش تکبیری بزد چشمش یکی تیری</p><p>دلم از تیر تقدیری شد آن لحظه گرفتارش</p><p>مگر آن خواب دوشینه که من شوریده می‌دیدم</p><p>چنین بودست تعبیرش که دیدم روز بیدارش</p><p>شب تیره اگر دیدی همان خوابی که من دیدم</p><p>ز نور روز بگذشتی شعاع و فر انوارش</p><p>چه خواجست این چه خواجست این بنامیزد بنامیزد</p><p>هزاران خواجه می‌زیبد اسیر و بند دیدارش</p><p>کجا خواجه جهان باشد کسی کو بند جان باشد</p><p>چو او بنده جهان باشد نباشد خواجگی یارش</p><h2><a id="poem-3847" href="https://ganjoor.net/moulavi/shams/ghazalsh/sh1223">غزل شمارهٔ ۱۲۲۳</a></h2>
<p>قرین مه دو مریخند و آن دو چشمت ای دلکش</p><p>بدان هاروت و ماروتت لجوجان را به بابل کش</p><p>سلیمانا بدان خاتم که ختم جمله خوبانی</p><p>همه دیوان و پریان را به قهر اندر سلاسل کش</p><p>برای جن و انسان را گشادی گنج احسان را</p><p>مثال نحن اعطیناک بر محروم سائل کش</p><p>جسد را کن به جان روشن حسد را بیخ و بن برکن</p><p>نظر را بر مشارق زن خرد را در مسائل کش</p><p>چو لب الحمد برخواند دهش نقل و می بی‌حد</p><p>چو برخواند و لا الضالین تو او را در دلایل کش</p><p>سوی تو جان چو بشتابد دهش شمعی که ره یابد</p><p>چو خورشید تو را جوید چو ماهش در منازل کش</p><p>شراب کاس کیکاووس ده مخمور عاشق را</p><p>دقیقه دانی و فن را به پیش فکر عاقل کش</p><p>به اقبال عنایاتت بکش جان را و قابل کن</p><p>قبول و خلعت خود را به سوی نفس قابل کش</p><p>اسیر درد و حسرت را بده پیغام لاتأسوا</p><p>قتول عشق حسنت را از این مقتل به قاتل کش</p><p>اگر کافردلست این تن شهادت عرضه کن بر وی</p><p>وگر بی‌حاصلست این جان چه باشد توش به حاصل کش</p><p>کنش زنده وگر نکنی مسیحا را تو نایب کن</p><p>تو وصلش ده وگر ندهی به فضلش سوی فاضل کش</p><p>زمین لرزید ای خاکی چو دید آن قدس و آن پاکی</p><p>اذا ما زلزلت برخوان نظر را در زلازل کش</p><p>تمامش کن هلا حالی که شاه حالی و قالی</p><p>کسی که قول پیش آرد خطی بر قول و قایل کش</p><h2><a id="poem-3848" href="https://ganjoor.net/moulavi/shams/ghazalsh/sh1224">غزل شمارهٔ ۱۲۲۴</a></h2>
<p>پریشان باد پیوسته دل از زلف پریشانش</p><p>وگر برناورم فردا سر خویش از گریبانش</p><p>الا ای شحنه خوبی ز لعل تو بسی گوهر</p><p>بدزدیدست جان من برنجانش برنجانش</p><p>گر ایمان آورد جانی به غیر کافر زلفت</p><p>بزن از آتش شوقت تو اندر کفر و ایمانش</p><p>پریشان باد زلف او که تا پنهان شود رویش</p><p>که تا تنها مرا باشد پریشانی ز پنهانش</p><p>منم در عشق بی‌برگی که اندر باغ عشق او</p><p>چو گل پاره کنم جامه ز سودای گلستانش</p><p>در آن گل‌های رخسارش همی‌غلطید روزی دل</p><p>بگفتم چیست این گفتا همی‌غلطم در احسانش</p><p>یکی خطی نویسم من ز حال خود بر آن عارض</p><p>که تا برخواند آن عارض که استادست خط خوانش</p><p>ولیکن سخت می‌ترسم از آن زلف سیه کاوش</p><p>که بس دل در رسن بستست آن هندو ز بهتانش</p><p>به چاه آن ذقن بنگر مترس ای دل ز افتادن</p><p>که هر دل کان رسن بیند چنان چاهست زندانش</p><h2><a id="poem-3849" href="https://ganjoor.net/moulavi/shams/ghazalsh/sh1225">غزل شمارهٔ ۱۲۲۵</a></h2>
<p>ریاضت نیست پیش ما همه لطفست و بخشایش</p><p>همه مهرست و دلداری همه عیش است و آسایش</p><p>هر آنچ از فقر کار آید به باغ جان به بار آید</p><p>به ما از شهریار آید و باقی جمله آرایش</p><p>همه دیدست در راهش همه صدرست درگاهش</p><p>وگر تن هست در کاهش ببین جان را تو افزایش</p><p>ببین تو لطف پاکی را امیر سهمناکی را</p><p>که او یک مشت خاکی را کند در لامکان جایش</p><p>بسی کوران و ره شینان از او گشتند ره بینان</p><p>بسی جان‌های غمگینان چو طوطی شد شکرخایش</p><p>بسی زخمست بی‌دشنه ز پنج و چار وز شش نه</p><p>ز عشق آتش تشنه که جز خون نیست سقایش</p><p>زهی شیرین که می‌سوزم چو از شمعش برافروزم</p><p>زهی شادی امروزم ز دولت‌های فردایش</p><p>چرا من خاکی و پستم ازیرا عاشق و مستم</p><p>چرا من جمله جانستم ز عشق جسم فرسایش</p><p>به پیش عاشقان صف صف برآورده به حاجب کف</p><p>ز زخم اوست دل چون دف دهان از ناله سرنایش</p><p>از او چونست این دل چون کز او غرقست ره ره خون</p><p>وز او غوغاست در گردون و ناله جان ز هیهایش</p><p>دلا تا چند پرهیزی بگو تو شمس تبریزی</p><p>بنه سر تو ز سرتیزی برای فخر بر پایش</p><h2><a id="poem-3850" href="https://ganjoor.net/moulavi/shams/ghazalsh/sh1226">غزل شمارهٔ ۱۲۲۶</a></h2>
<p>آن یار ترش رو را این سوی کشانیدش</p><p>زین ساغر خندان رو جامی بچشانیدش</p><p>زین باده نخوردست او زان بارد و سردست او</p><p>با این همه بدهیدش جامی بپزانیدش</p><p>او سرکه چرا آرد غوره ز چه افشارد</p><p>زان زهر همی‌بارد تا جمله بدانیدش</p><p>آن باده انگوری نفزاید جز کوری</p><p>پهلوی چنین باده بالله منشانیدش</p><p>باشد بودش سکته در گور نباید کرد</p><p>زین آب خضر یک کف در حلق چکانیدش</p><h2><a id="poem-3851" href="https://ganjoor.net/moulavi/shams/ghazalsh/sh1227">غزل شمارهٔ ۱۲۲۷</a></h2>
<p>رویش خوش و مویش خوش وان طره جعدینش</p><p>صد رحمت هر ساعت بر جانش و بر دینش</p><p>هر لحظه و هر ساعت یک شیوه نو آرد</p><p>شیرینتر و نادرتر زان شیوه پیشینش</p><p>آن طره پرچین را چون باد بشوراند</p><p>صد چین و دو صد ماچین گم گردد در چینش</p><p>بر روی و قفای مه سیلی زده حسن او</p><p>بر دبدبه قارون تسخر زده مسکینش</p><p>آن ماه که می‌خندد در شرح نمی‌گنجد</p><p>ای چشم و چراغ من دم درکش و می‌بینش</p><p>صد چرخ همی‌گردد بر آب حیات او</p><p>صد کوه کمر بندد در خدمت تمکینش</p><p>گولی مگر ای لولی این جا به چه می‌لولی</p><p>رو صید و تماشا کن در شاهی شاهینش</p><p>گر اسب ندارد جان پیشش برود لنگان</p><p>بنشاند آن فارس جان را سپس زینش</p><p>ور پای ندارد هم سر بندد و سر بنهد</p><p>مانند طبیب آید آن شاه به بالینش</p><p>عشقست یکی جانی دررفته به صد صورت</p><p>دیوانه شدم باری من در فن و آیینش</p><p>حسن و نمک نادر در صورت عشق آمد</p><p>تا حسن و سکون یابد جان از پی تسکینش</p><p>بر طالع ماه خود تقویم عجب بست او</p><p>تقویم طلب می‌کن در سوره والتینش</p><p>خورشید به تیغ خود آن را که کشد ای جان</p><p>از تابش خود سازد تجهیزش و تکفینش</p><p>فرهاد هوای او رفتست به که کندن</p><p>تا لعل شود مرمر از ضربت میتینش</p><p>من بس کنم ای مطرب بر پرده بگو این را</p><p>بشنو ز پس پرده کر و فر تحسینش</p><p>خامش که به پیش آمد جوزینه و لوزینه</p><p>لوزینه دعا گوید حلوا کند آمینش</p><h2><a id="poem-3852" href="https://ganjoor.net/moulavi/shams/ghazalsh/sh1228">غزل شمارهٔ ۱۲۲۸</a></h2>
<p>ای یوسف مه رویان ای جاه و جمالت خوش</p><p>ای خسرو و ای شیرین ای نقش و خیالت خوش</p><p>ای چهره تو مه وش آبست و در او آتش</p><p>هم آتش تو نادر هم آب زلالت خوش</p><p>ای صورت لطف حق نقش تو خوشست الحق</p><p>ای نقش تو روحانی وی نور جلالت خوش</p><p>ای مستی هوش آخر در مهر بجوش آخر</p><p>در وصل بکوش آخر ای صبح وصالت خوش</p><p>ای روز ز روی تو شب سایه موی تو</p><p>چون ماه برآ امشب ای طالع و فالت خوش</p><p>گر لطف و وصال آری ور جور و محال آری</p><p>آمیخته‌ای با جان ای جور و محالت خوش</p><p>دل گفت مرا روزی سالی گذرد زان مه</p><p>جان گفت به گوش دل کای دل مه و سالت خوش</p><p>تبریز بگو آخر با غمزه شمس الدین</p><p>کای فتنه جادویان ای سحر حلالت خوش</p><h2><a id="poem-3853" href="https://ganjoor.net/moulavi/shams/ghazalsh/sh1229">غزل شمارهٔ ۱۲۲۹</a></h2>
<p>زلفی که به جان ارزد هر تار بشوریدش</p><p>بس مشک نهان دارد زنهار بشوریدش</p><p>در شام دو زلف او صد صبح نهان بیشست</p><p>هر لحظه و هر ساعت صد بار بشوریدش</p><p>آن دولت عالم را وان جنت خرم را</p><p>کز وی شکفد در جان گلزار بشوریدش</p><p>آن باده همی‌جوشد وز خلق همی‌پوشد</p><p>تا روی شود از وی خمار بشوریدش</p><p>چشم و دل مریم شد روشن از آن خرما</p><p>نخلیست از آن خرما پربار بشوریدش</p><p>گم گشت دل مسکین اندر خم زلف او</p><p>باشد که بدید آید بسیار بشوریدش</p><p>شمس الحق تبریزی در عشق مسیح آمد</p><p>هر کس که از او دارد زنار بشوریدش</p><h2><a id="poem-3854" href="https://ganjoor.net/moulavi/shams/ghazalsh/sh1230">غزل شمارهٔ ۱۲۳۰</a></h2>
<p>جانم به چه آرامد ای یار به آمیزش</p><p>صحت به چه دریابد بیمار به آمیزش</p><p>هر چند به بر گیری او را نبود سیری</p><p>دانی به چه بنشیند این بار به آمیزش</p><p>آن تشنه ده روزه کی به شود از کوزه</p><p>الا که کند آبش خوش خوار به آمیزش</p><p>در وصل تو می‌جوید وز شرم نمی‌گوید</p><p>کامسال طرب خواهد چون پار به آمیزش</p><p>کاری که کند بنده تقدیر زند خنده</p><p>کای خفته بجو آخر این کار به آمیزش</p><p>زیرا که به آمیزش یک خشت شود قصری</p><p>زیرا که شود جامه یک تار به آمیزش</p><p>اندر چمن عشقت شمس الحق تبریزی</p><p>صد گلشن و گل گردد یک خار به آمیزش</p><h2><a id="poem-3855" href="https://ganjoor.net/moulavi/shams/ghazalsh/sh1231">غزل شمارهٔ ۱۲۳۱</a></h2>
<p>وقتت خوش وقتت خوش حلوایی و شکرکش</p><p>جمشید تو را چاکر خورشید تو را مفرش</p><p>بخرام بیا کاین دم والله که نمی‌گنجد</p><p>نی میوه و نی شیوه نی چرخ و مه و مه وش</p><p>جز ما و تو و جامی دریا کف خوش نامی</p><p>چون دیگ مجوش از غم چون ریگ بیا درکش</p><p>زان سوی چو بگذشتم شش پنج زنش گشتم</p><p>یا رب که چه‌ها دارد زان جانب پنج و شش</p><p>ناساخته افتادم در دام تو ای خوش دم</p><p>ای باده در باده ای آتش در آتش</p><p>نی بس کن و نی بس کن خود را همه اخرس کن</p><p>کاین نیست قرائاتی کش فهم کند اخفش</p><h2><a id="poem-3856" href="https://ganjoor.net/moulavi/shams/ghazalsh/sh1232">غزل شمارهٔ ۱۲۳۲</a></h2>
<p>هنگام صبوح آمد ای مرغ سحرخوانش</p><p>با زهره درآ گویان در حلقه مستانش</p><p>هر جان که بود محرم بیدار کنش آن دم</p><p>وان کو نبود محرم تا حشر بخسبانش</p><p>می‌گو سخنش بسته در گوش دل آهسته</p><p>تا کفر به پیش آرد صد گوهر ایمانش</p><p>یک برق ز عشق شه بر چرخ زند ناگه</p><p>آتش فتد اندر مه برهم زند ارکانش</p><p>آن جا که عنایت‌ها بخشید ولایت‌ها</p><p>آن جا چه زند کوشش آن جا چه بود دانش</p><p>آن جا که نظر باشد هر کار چو زر باشد</p><p>بی‌دست برد چوگان هر گوی ز میدانش</p><p>شمس الحق تبریزی کو هر دل بی‌دل را</p><p>می‌آرد و می‌آرد تا حضرت سلطانش</p><h2><a id="poem-3857" href="https://ganjoor.net/moulavi/shams/ghazalsh/sh1233">غزل شمارهٔ ۱۲۳۳</a></h2>
<p>درون ظلمتی می‌جو صفاتش</p><p>که باشد نور و ظلمت محو ذاتش</p><p>در آن ظلمت رسی در آب حیوان</p><p>نه در هر ظلمتست آب حیاتش</p><p>بسی دل‌ها رسد آن جا چو برقی</p><p>ولی مشکل بود آن جا ثباتش</p><p>خنک آن بیدق فرخ رخی را</p><p>که هر دم می‌رساند شه به ماتش</p><p>بسی دل‌ها چو شکر شد شکسته</p><p>نگشته صاف و نابسته نباتش</p><p>بپوشیده ز خود تشریف فقرش</p><p>هم از یاقوت خود داده زکاتش</p><p>اگر رویش به قبله می‌نبینی</p><p>درون کعبه شد جای صلاتش</p><p>شب قدرست او دریاب او را</p><p>امان یابی چو برخوانی براتش</p><p>ز هجران خداوند شمس تبریز</p><p>شده نالان حیاتش از مماتش</p><h2><a id="poem-3858" href="https://ganjoor.net/moulavi/shams/ghazalsh/sh1234">غزل شمارهٔ ۱۲۳۴</a></h2>
<p>قضا آمد شنو طبل نفیرش</p><p>نفیرش تلختر یا زخم تیرش</p><p>چو دایه این جهان پستان سیه کرد</p><p>گلوگیر آمدت چون شهد شیرش</p><p>خنک طفلی که دندان خرد یافت</p><p>رهد زین دایه و شیر و زحیرش</p><p>بشارت‌های غیبی شد غذااش</p><p>ز شیرش وارهانید از بشیرش</p><p>چو هر دم می‌رسد تلقین عشقش</p><p>چه غم دارد ز منکر یا نکیرش</p><p>چو آن خورشید بر وی سایه انداخت</p><p>ز دوزخ ایمنست و زمهریرش</p><p>به اقبال جوان واگشت جانی</p><p>که راه دین نزد این چرخ پیرش</p><p>بدان دارالامان و اصل خود رفت</p><p>رهید از دامگاه و دار و گیرش</p><p>رهید از بند شحنه حرص و آزی</p><p>که کرده بود بیچاره و حقیرش</p><p>رو ای جان کز رباط کهنه جستی</p><p>ز غصه آجر و حجره و حصیرش</p><p>نثارش آید از رضوان جنت</p><p>کنارش گیرد آن بدر منیرش</p><p>تماشا یافت آن چشم عفیفش</p><p>سعادت یافت آن نفس فقیرش</p><p>خجسته باد باغستان خلدش</p><p>مبارک باد آن نعم المصیرش</p><h2><a id="poem-3859" href="https://ganjoor.net/moulavi/shams/ghazalsh/sh1235">غزل شمارهٔ ۱۲۳۵</a></h2>
<p>نگاری را که می‌جویم به جانش</p><p>نمی‌بینم میان حاضرانش</p><p>کجا رفت او میان حاضران نیست</p><p>در این مجلس نمی‌بینم نشانش</p><p>نظر می‌افکنم هر سو و هر جا</p><p>نمی‌بینم اثر از گلستانش</p><p>مسلمانان کجا شد نامداری</p><p>که می‌دیدم چو شمع اندر میانش</p><p>بگو نامش که هر کی نام او گفت</p><p>به گور اندر نپوسد استخوانش</p><p>خنک آن را که دست او ببوسید</p><p>به وقت مرگ شیرین شد دهانش</p><p>ز رویش شکر گویم یا ز خویش</p><p>که کفو او نمی‌بیند جهانش</p><p>زمینی گر نیابد شکل او چیست</p><p>که می‌گردد در این عشق آسمانش</p><p>بگو القاب شمس الدین تبریز</p><p>مدار از گوش مشتاقان نهانش</p>
</body></html>