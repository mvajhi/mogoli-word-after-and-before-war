<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3146" href="https://ganjoor.net/moulavi/shams/ghazalsh/sh522">غزل شمارهٔ ۵۲۲</a></h2>
<p>ماه دیدم شد مرا سودای چرخ</p><p>آن مهی نی کو بود بالای چرخ</p><p>تو ز چرخی با تو می‌گویم ز چرخ</p><p>ور نه این خورشید را چه جای چرخ</p><p>زهره را دیدم همی‌زد چنگ دوش</p><p>ای همه چون دوش ما شب‌های چرخ</p><p>جان من با اختران آسمان</p><p>رقص رقصان گشته در پهنای چرخ</p><p>در فراق آفتاب جان ببین</p><p>از شفق پرخون شده سیمای چرخ</p><p>سر فروکن یک دمی از بام چرخ</p><p>تا زنم من چرخ‌ها در پای چرخ</p><p>سنگ از خورشید شد یاقوت و لعل</p><p>چشم از خورشید شد بینای چرخ</p><p>ماه خود بر آسمان دیگرست</p><p>عکس آن ماهست در دریای چرخ</p><h2><a id="poem-3147" href="https://ganjoor.net/moulavi/shams/ghazalsh/sh523">غزل شمارهٔ ۵۲۳</a></h2>
<p>ای بی‌وفا جانی که او بر ذوالوفا عاشق نشد</p><p>قهر خدا باشد که بر لطف خدا عاشق نشد</p><p>چون کرد بر عالم گذر سلطان ما زاغ البصر</p><p>نقشی بدید آخر که او بر نقش‌ها عاشق نشد</p><p>جانی کجا باشد که او بر اصل جان مفتون نشد</p><p>آهن کجا باشد که بر آهن ربا عاشق نشد</p><p>من بر در این شهر دی بشنیدم از جمع پری</p><p>خانه ش بده بادا که او بر شهر ما عاشق نشد</p><p>ای وای آن ماهی که او پیوسته بر خشکی فتد</p><p>ای وای آن مسی که او بر کیمیا عاشق نشد</p><p>بسته بود راه اجل نبود خلاصش معتجل</p><p>هم عیش را لایق نبد هم مرگ را عاشق نشد</p><h2><a id="poem-3148" href="https://ganjoor.net/moulavi/shams/ghazalsh/sh524">غزل شمارهٔ ۵۲۴</a></h2>
<p>بی گاه شد بی‌گاه شد خورشید اندر چاه شد</p><p>خورشید جان عاشقان در خلوت الله شد</p><p>روزیست اندر شب نهان ترکی میان هندوان</p><p>شب ترک تازی‌ها بکن کان ترک در خرگاه شد</p><p>گر بو بری زین روشنی آتش به خواب اندرزنی</p><p>کز شب روی و بندگی زهره حریف ماه شد</p><p>ما شب گریزان و دوان و اندر پی ما زنگیان</p><p>زیرا که ما بردیم زر تا پاسبان آگاه شد</p><p>ما شب روی آموخته صد پاسبان را سوخته</p><p>رخ‌ها چو شمع افروخته کان بیذق ما شاه شد</p><p>ای شاد آن فرخ رخی کو رخ بدان رخ آورد</p><p>ای کر و فر آن دلی کو سوی آن دلخواه شد</p><p>آن کیست اندر راه دل کو را نباشد آه دل</p><p>کار آن کسی دارد که او غرقابه آن آه شد</p><p>چون غرق دریا می‌شود دریاش بر سر می‌نهد</p><p>چون یوسف چاهی که او از چاه سوی جاه شد</p><p>گویند اصل آدمی خاکست و خاکی می‌شود</p><p>کی خاک گردد آن کسی کو خاک این درگاه شد</p><p>یک سان نماید کشت‌ها تا وقت خرمن دررسد</p><p>نیمیش مغز نغز شد وان نیم دیگر کاه شد</p><h2><a id="poem-3149" href="https://ganjoor.net/moulavi/shams/ghazalsh/sh525">غزل شمارهٔ ۵۲۵</a></h2>
<p>بی گاه شد بی‌گاه شد خورشید اندر چاه شد</p><p>خیزید ای خوش طالعان وقت طلوع ماه شد</p><p>ساقی به سوی جام رو ای پاسبان بر بام رو</p><p>ای جان بی‌آرام رو کان یار خلوت خواه شد</p><p>اشکی که چشم افروختی صبری که خرمن سوختی</p><p>عقلی که راه آموختی در نیم شب گمراه شد</p><p>جان‌های باطن روشنان شب را به دل روشن کنان</p><p>هندوی شب نعره زنان کان ترک در خرگاه شد</p><p>باشد ز بازی‌های خوش بی‌ذوق رود فرزین شود</p><p>در سایه فرخ رخی بیدق برفت و شاه شد</p><p>شب روح‌ها واصل شود مقصودها حاصل شود</p><p>چون روز روشن دل شود هر کو ز شب آگاه شد</p><p>ای روز چون حشری مگر وی شب شب قدری مگر</p><p>یا چون درخت موسیی کو مظهر الله شد</p><p>شب ماه خرمن می‌کند ای روز زین بر گاو نه</p><p>بنگر که راه کهکشان از سنبله پرکاه شد</p><p>در چاه شب غافل مشو در دلو گردون دست زن</p><p>یوسف گرفت آن دلو را از چاه سوی جاه شد</p><p>در تیره شب چون مصطفی می‌رو طلب می‌کن صفا</p><p>کان شه ز معراج شبی بی‌مثل و بی‌اشباه شد</p><p>خاموش شد عالم به شب تا چست باشی در طلب</p><p>زیرا که بانگ و عربده تشویش خلوتگاه شد</p><p>ای شمس تبریزی که تو از پرده شب فارغی</p><p>لاشرقی و لاغربیی اکنون سخن کوتاه شد</p><h2><a id="poem-3150" href="https://ganjoor.net/moulavi/shams/ghazalsh/sh526">غزل شمارهٔ ۵۲۶</a></h2>
<p>ای لولیان ای لولیان یک لولیی دیوانه شد</p><p>طشتش فتاد از بام ما نک سوی مجنون خانه شد</p><p>می‌گشت گرد حوض او چون تشنگان در جست و جو</p><p>چون خشک نانه ناگهان در حوض ما ترنانه شد</p><p>ای مرد دانشمند تو دو گوش از این بربند تو</p><p>مشنو تو این افسون که او ز افسون ما افسانه شد</p><p>زین حلقه نجهد گوش‌ها کو عقل برد از هوش‌ها</p><p>تا سر نهد بر آسیا چون دانه در پیمانه شد</p><p>بازی مبین بازی مبین این جا تو جانبازی گزین</p><p>سرها ز عشق جعد او بس سرنگون چون شانه شد</p><p>غره مشو با عقل خود بس اوستاد معتمد</p><p>کاستون عالم بود او نالانتر از حنانه شد</p><p>من که ز جان ببریده‌ام چون گل قبا بدریده‌ام</p><p>زان رو شدم که عقل من با جان من بیگانه شد</p><p>این قطره‌های هوش‌ها مغلوب بحر هوش شد</p><p>ذرات این جان ریزه‌ها مستهلک جانانه شد</p><p>خامش کنم فرمان کنم وین شمع را پنهان کنم</p><p>شمعی که اندر نور او خورشید و مه پروانه شد</p><h2><a id="poem-3151" href="https://ganjoor.net/moulavi/shams/ghazalsh/sh527">غزل شمارهٔ ۵۲۷</a></h2>
<p>گر جان عاشق دم زند آتش در این عالم زند</p><p>وین عالم بی‌اصل را چون ذره‌ها برهم زند</p><p>عالم همه دریا شود دریا ز هیبت لا شود</p><p>آدم نماند و آدمی گر خویش با آدم زند</p><p>دودی برآید از فلک نی خلق ماند نی ملک</p><p>زان دود ناگه آتشی بر گنبد اعظم زند</p><p>بشکافد آن دم آسمان نی کون ماند نی مکان</p><p>شوری درافتد در جهان، وین سور بر ماتم زند</p><p>گه آب را آتش برد گه آب آتش را خورد</p><p>گه موج دریای عدم بر اشهب و ادهم زند</p><p>خورشید افتد در کمی از نور جان آدمی</p><p>کم پرس از نامحرمان آن جا که محرم کم زند</p><p>مریخ بگذارد نری دفتر بسوزد مشتری</p><p>مه را نماند، مِهتری، شادّیِ او بر غم زند</p><p>افتد عطارد در وحل آتش درافتد در زحل</p><p>زهره نماند زهره را تا پرده خرم زند</p><p>نی قوس ماند نی قزح نی باده ماند نی قدح</p><p>نی عیش ماند نی فرح نی زخم بر مرهم زند</p><p>نی آب نقاشی کند نی باد فراشی کند</p><p>نی باغ خوش باشی کند نی ابر نیسان نم زند</p><p>نی درد ماند نی دوا نی خصم ماند نی گوا</p><p>نی نای ماند نی نوا نی چنگ زیر و بم زند</p><p>اسباب در باقی شود ساقی به خود ساقی شود</p><p>جان ربی الاعلی گود دل ربی الاعلم زند</p><p>برجه که نقاش ازل بار دوم شد در عمل</p><p>تا نقش‌های بی‌بدل بر کسوه معلم زند</p><p>حق آتشی افروخته تا هر چه ناحق سوخته</p><p>آتش بسوزد قلب را بر قلب آن عالم زند</p><p>خورشید حق دل شرق او شرقی که هر دم برق او</p><p>بر پوره ادهم جهد بر عیسی مریم زند</p><h2><a id="poem-3152" href="https://ganjoor.net/moulavi/shams/ghazalsh/sh528">غزل شمارهٔ ۵۲۸</a></h2>
<p>آن کیست آن آن کیست آن کو سینه را غمگین کند</p><p>چون پیش او زاری کنی تلخ تو را شیرین کند</p><p>اول نماید مار کر آخر بود گنج گهر</p><p>شیرین شهی کاین تلخ را در دم نکوآیین کند</p><p>دیوی بود حورش کند ماتم بود سورش کند</p><p>وان کور مادرزاد را دانا و عالم بین کند</p><p>تاریک را روشن کند وان خار را گلشن کند</p><p>خار از کفت بیرون کشد وز گل تو را بالین کند</p><p>بهر خلیل خویشتن آتش دهد افروختن</p><p>وان آتش نمرود را اشکوفه و نسرین کند</p><p>روشن کن استارگان چاره گر بیچارگان</p><p>بر بنده او احسان کند هم بند را تحسین کند</p><p>جمله گناه مجرمان چون برگ دی ریزان کند</p><p>در گوش بدگویان خود عذر گنه تلقین کند</p><p>گوید بگو یا ذا الوفا اغفر لذنب قد هفا</p><p>چون بنده آید در دعا او در نهان آمین کند</p><p>آمین او آنست کو اندر دعا ذوقش دهد</p><p>او را برون و اندرون شیرین و خوش چون تین کند</p><p>ذوقست کاندر نیک و بد در دست و پا قوت دهد</p><p>کاین ذوق زور رستمان جفت تن مسکین کند</p><p>با ذوق مسکین رستمی بی‌ذوق رستم پرغمی</p><p>گر ذوق نبود یار جان جان را چه باتمکین کند</p><p>دل را فرستادم به گه کو تیز داند رفت ره</p><p>تا سوی تبریز وفا اوصاف شمس الدین کند</p><h2><a id="poem-3153" href="https://ganjoor.net/moulavi/shams/ghazalsh/sh529">غزل شمارهٔ ۵۲۹</a></h2>
<p>خامی سوی پالیز جان آمد که تا خربز خورد</p><p>دیدی تو یا خود دید کس کاندر جهان خر بز خورد</p><p>ترونده پالیز جان هر گاو و خر را کی رسد</p><p>زان میوه‌های نادره زیرک دل و گربز خورد</p><p>آن کس که در مغرب بود یابد خورش از اندلس</p><p>وان کس که در مشرق بود او نعمت هرمز خورد</p><p>چون خدمت قیصر کند او راتبه قیصر خورد</p><p>چون چاکر اربز بود از مطبخ اربز خورد</p><p>آن کو به غصب و دزدیی آهنگ پالیزی کند</p><p>از داد و داور عاقبت اشکنجه‌های غز خورد</p><p>ترک آن بود کز بیم او دیه از خراج ایمن بود</p><p>ترک آن نباشد کز طمع سیلی هر قنسز خورد</p><p>وان عقل پرمغزی که او در نوبهاری دررسد</p><p>از پوست‌ها فارغ شود کی غصه قندز خورد</p><p>صفراییی کز طبع بد از نار شیرین می‌رمد</p><p>نار ترش خواهد ولی آن به که نار مز خورد</p><p>خامش نخواهد خورد خود این راح‌های روح را</p><p>آن کس که از جوع البقر ده مرده ماش و رز خورد</p><h2><a id="poem-3154" href="https://ganjoor.net/moulavi/shams/ghazalsh/sh530">غزل شمارهٔ ۵۳۰</a></h2>
<p>امروز خندانیم و خوش کان بخت خندان می‌رسد</p><p>سلطان سلطانان ما از سوی میدان می‌رسد</p><p>امروز توبه بشکنم پرهیز را برهم زنم</p><p>کان یوسف خوبان من از شهر کنعان می‌رسد</p><p>مست و خرامان می‌روم پوشیده چون جان می‌روم</p><p>پرسان و جویان می‌روم آن سو که سلطان می‌رسد</p><p>اقبال آبادان شده دستار دل ویران شده</p><p>افتان شده خیزان شده کز بزم مستان می‌رسد</p><p>فرمان ما کن ای پسر با ما وفا کن ای پسر</p><p>نسیه رها کن ای پسر کامروز فرمان می‌رسد</p><p>پرنور شو چون آسمان سرسبزه شو چون بوستان</p><p>شو آشنا چون ماهیان کان بحر عمان می‌رسد</p><p>هان ای پسر هان ای پسر خود را ببین در من نگر</p><p>زیرا ز بوی زعفران گوینده خندان می‌رسد</p><p>بازآمدی کف می‌زنی تا خانه‌ها ویران کنی</p><p>زیرا که در ویرانه‌ها خورشید رخشان می‌رسد</p><p>ای خانه را گشته گرو تو سایه پروردی برو</p><p>کز آفتاب آن سنگ را لعل بدخشان می‌رسد</p><p>گه خونی و خون خواره‌ای گه خستگان را چاره‌ای</p><p>خاصه که این بیچاره را کز سوی ایشان می‌رسد</p><p>امروز مستان را بجو غیبم ببین عیبم مگو</p><p>زیرا ز مستی‌های او حرفم پریشان می‌رسد</p><h2><a id="poem-3155" href="https://ganjoor.net/moulavi/shams/ghazalsh/sh531">غزل شمارهٔ ۵۳۱</a></h2>
<p>صوفی چرا هُشیار شد ساقی چرا بی‌کار شد</p><p>مستی اگر در خواب شد مستی دگر بیدار شد</p><p>خورشید اگر در گور شد عالم ز تو پرنور شد</p><p>چشم خوشت مخمور شد چشم دگر خمار شد</p><p>گر عیش اول پیر شد صد عیش نو توفیر شد</p><p>چون زلف تو زنجیر شد دیوانگی ناچار شد</p><p>ای مطرب شیرین نفس عشرت نگر از پیش و پس</p><p>کس نشنود افسون کس چون واقف اسرار شد</p><p>ما موسییم و تو مها گاهی عصا گه اژدها</p><p>ای شاهدان ارزان بها چون غارت بلغار شد</p><p>لعلت شکرها کوفته چشمت ز رشک آموخته</p><p>جان خانه دل روفته هین نوبت دیدار شد</p><p>هر بار عذری می‌نهی وز دست مستی می‌جهی</p><p>ای جان چه دفعم می‌دهی این دفع تو بسیار شد</p><p>ای کرده دل چون خاره‌ای امشب نداری چاره‌ای</p><p>تو ماه و ما استاره‌ای استاره با مه یار شد</p><p>ای ماه بیرون از افق ای ما تو را امشب قنق</p><p>چون شب جهان را شد تتق پنهان روان را کار شد</p><p>گر زحمت از تو برده‌ام پنداشتی من مرده‌ام</p><p>تو صافی و من درده‌ام بی‌صاف دردی خوار شد</p><p>از وصل همچون روز تو در هجر عالم سوز تو</p><p>در عشق مکرآموز تو بس ساده دل عیار شد</p><p>نی تب بدم نی درد سر سر می‌زدم دیوار بر</p><p>کز طمع آن خوش گلشکر قاصد دلم بیمار شد</p><h2><a id="poem-3156" href="https://ganjoor.net/moulavi/shams/ghazalsh/sh532">غزل شمارهٔ ۵۳۲</a></h2>
<p>مر عاشقان را پند کس هرگز نباشد سودمند</p><p>نی آن چنان سیلیست این کش کس تواند کرد بند</p><p>ذوق سر سرمست را هرگز نداند عاقلی</p><p>حال دل بی‌هوش را هرگز نداند هوشمند</p><p>بیزار گردند از شهی شاهان اگر بویی برند</p><p>زان باده‌ها که عاشقان در مجلس دل می‌خورند</p><p>خسرو وداع ملک خود از بهر شیرین می‌کند</p><p>فرهاد هم از بهر او بر کوه می‌کوبد کلند</p><p>مجنون ز حلقه عاقلان از عشق لیلی می‌رمد</p><p>بر سبلت هر سرکشی کردست وامق ریش خند</p><p>افسرده آن عمری که آن بگذشت بی آن جان خوش</p><p>ای گنده آن مغزی که آن غافل بود زین لورکند</p><p>این آسمان گر نیستی سرگشته و عاشق چو ما</p><p>زین گردش او سیر آمدی گفتی بسستم چند چند</p><p>عالم چو سرنایی و او در هر شکافش می‌دمد</p><p>هر ناله‌ای دارد یقین زان دو لب چون قند قند</p><p>می‌بین که چون در می‌دمد در هر گلی در هر دلی</p><p>حاجت دهد عشقی دهد کافغان برآرد از گزند</p><p>دل را ز حق گر برکنی بر کی نهی آخر بگو</p><p>بی جان کسی که دل از او یک لحظه برتانست کند</p><p>من بس کنم تو چست شو شب بر سر این بام رو</p><p>خوش غلغلی در شهر زن ای جان به آواز بلند</p><h2><a id="poem-3157" href="https://ganjoor.net/moulavi/shams/ghazalsh/sh533">غزل شمارهٔ ۵۳۳</a></h2>
<p>رندان سلامت می‌کنند جان را غلامت می‌کنند</p><p>مستی ز جامت می‌کنند مستان سلامت می‌کنند</p><p>در عشق گشتم فاشتر وز همگنان قلاشتر</p><p>وز دلبران خوش باشتر مستان سلامت می‌کنند</p><p>غوغای روحانی نگر سیلاب طوفانی نگر</p><p>خورشید ربانی نگر مستان سلامت می‌کنند</p><p>افسون مرا گوید کسی توبه ز من جوید کسی</p><p>بی پا چو من پوید کسی مستان سلامت می‌کنند</p><p>ای آرزوی آرزو آن پرده را بردار زو</p><p>من کس نمی‌دانم جز او مستان سلامت می‌کنند</p><p>ای ابر خوش باران بیا وی مستی یاران بیا</p><p>وی شاه طراران بیا مستان سلامت می‌کنند</p><p>حیران کن و بی‌رنج کن ویران کن و پرگنج کن</p><p>نقد ابد را سنج کن مستان سلامت می‌کنند</p><p>شهری ز تو زیر و زبر هم بی‌خبر هم باخبر</p><p>وی از تو دل صاحب نظر مستان سلامت می‌کنند</p><p>آن میر مه رو را بگو وان چشم جادو را بگو</p><p>وان شاه خوش خو را بگو مستان سلامت می‌کنند</p><p>آن میر غوغا را بگو وان شور و سودا را بگو</p><p>وان سرو خضرا را بگو مستان سلامت می‌کنند</p><p>آن جا که یک باخویش نیست یک مست آن جا بیش نیست</p><p>آن جا طریق و کیش نیست مستان سلامت می‌کنند</p><p>آن جان بی‌چون را بگو وان دام مجنون را بگو</p><p>وان دُرّ مکنون را بگو مستان سلامت می‌کنند</p><p>آن دام آدم را بگو وان جان عالم را بگو</p><p>وان یار و همدم را بگو مستان سلامت می‌کنند</p><p>آن بحر مینا را بگو وان چشم بینا را بگو</p><p>وان طور سینا را بگو مستان سلامت می‌کنند</p><p>آن توبه سوزم را بگو وان خرقه دوزم را بگو</p><p>وان نور روزم را بگو مستان سلامت می‌کنند</p><p>آن عید قربان را بگو وان شمع قرآن را بگو</p><p>وان فخر رضوان را بگو مستان سلامت می‌کنند</p><p>ای شه حسام الدین ما ای فخر جمله اولیا</p><p>ای از تو جان‌ها آشنا مستان سلامت می‌کنند</p><h2><a id="poem-3158" href="https://ganjoor.net/moulavi/shams/ghazalsh/sh534">غزل شمارهٔ ۵۳۴</a></h2>
<p>رو آن ربابی را بگو مستان سلامت می‌کنند</p><p>وان مرغ آبی را بگو مستان سلامت می‌کنند</p><p>وان میر ساقی را بگو مستان سلامت می‌کنند</p><p>وان عمر باقی را بگو مستان سلامت می‌کنند</p><p>وان میر غوغا را بگو مستان سلامت می‌کنند</p><p>وان شور و سودا را بگو مستان سلامت می‌کنند</p><p>ای مه ز رخسارت خجل مستان سلامت می‌کنند</p><p>وی راحت و آرام دل مستان سلامت می‌کنند</p><p>ای جان جان ای جان جان مستان سلامت می‌کنند</p><p>یک مست این جا بیش نیست مستان سلامت می‌کنند</p><p>ای آرزوی آرزو مستان سلامت می‌کنند</p><p>آن پرده را بردار زو مستان سلامت می‌کنند</p><h2><a id="poem-3159" href="https://ganjoor.net/moulavi/shams/ghazalsh/sh535">غزل شمارهٔ ۵۳۵</a></h2>
<p>سودای تو در جوی جان چون آب حیوان می‌رود</p><p>آب حیات از عشق تو در جوی جویان می‌رود</p><p>عالم پر از حمد و ثنا از طوطیان آشنا</p><p>مرغ دلم بر می‌پرد چون ذکر مرغان می‌رود</p><p>بر ذکر ایشان جان دهم جان را خوش و خندان دهم</p><p>جان چون نخندد چون ز تن در لطف جانان می‌رود</p><p>هر مرغ جان چون فاخته در عشق طوقی ساخته</p><p>چون من قفس پرداخته سوی سلیمان می‌رود</p><p>از جان هر سبحانیی هر دم یکی روحانیی</p><p>مست و خراب و فانیی تا عرش سبحان می‌رود</p><p>جان چیست خم خسروان در وی شراب آسمان</p><p>زین رو سخن چون بیخودان هر دم پریشان می‌رود</p><p>در خوردنم ذوقی دگر در رفتنم ذوقی دگر</p><p>در گفتنم ذوقی دگر باقی بر این سان می‌رود</p><p>میدان خوش است ای ماه رو با گیر و دار ما و تو</p><p>ای هر که لنگست اسب او لنگان ز میدان می‌رود</p><p>مه از پی چوگان تو خود را چو گویی ساخته</p><p>خورشید هم جان باخته چون گوی غلطان می‌رود</p><p>این دو بسی بشتافته پیش تو ره نایافته</p><p>در نور تو دربافته بیرون ایوان می‌رود</p><p>چون نور بیرون این بود پس او که دولت بین بود</p><p>یا رب چه باتمکین بود یا رب چه رخشان می‌رود</p><h2><a id="poem-3160" href="https://ganjoor.net/moulavi/shams/ghazalsh/sh536">غزل شمارهٔ ۵۳۶</a></h2>
<p>آمد بهار عاشقان تا خاکدان بستان شود</p><p>آمد ندای آسمان تا مرغ جان پران شود</p><p>هم بحر پرگوهر شود هم شوره چون گوهر شود</p><p>هم سنگ لعل کان شود هم جسم جمله جان شود</p><p>گر چشم و جان عاشقان چون ابر طوفان بار شد</p><p>اما دل اندر ابر تن چون برق‌ها رخشان شود</p><p>دانی چرا چون ابر شد در عشق چشم عاشقان</p><p>زیرا که آن مه بیشتر در ابرها پنهان شود</p><p>ای شاد و خندان ساعتی کان ابرها گرینده شد</p><p>یا رب خجسته حالتی کان برق‌ها خندان شود</p><p>زان صد هزاران قطره‌ها یک قطره ناید بر زمین</p><p>ور زانک آید بر زمین جمله جهان ویران شود</p><p>جمله جهان ویران شود وز عشق هر ویرانه‌ای</p><p>با نوح هم کشتی شود پس محرم طوفان شود</p><p>طوفان اگر ساکن بدی گردان نبودی آسمان</p><p>زان موج بیرون از جهت این شش جهت جنبان شود</p><p>ای مانده زیر شش جهت هم غم بخور هم غم مخور</p><p>کان دانه‌ها زیر زمین یک روز نخلستان شود</p><p>از خاک روزی سر کند آن بیخ شاخ تر کند</p><p>شاخی دو سه گر خشک شد باقیش آبستان شود</p><p>وان خشک چون آتش شود آتش چو جان هم خوش شود</p><p>آن این نباشد این شود این آن نباشد آن شود</p><p>چیزی دهانم را ببست یعنی کنار بام و مست</p><p>هر چه تو زان حیران شوی آن چیز از او حیران شود</p><h2><a id="poem-3161" href="https://ganjoor.net/moulavi/shams/ghazalsh/sh537">غزل شمارهٔ ۵۳۷</a></h2>
<p>کاری نداریم ای پدر جز خدمت ساقی خود</p><p>ای ساقی افزون ده قدح تا وارهیم از نیک و بد</p><p>هر آدمی را در جهان آورد حق در پیشه‌ای</p><p>در پیشه‌ای بی‌پیشگی کردست ما را نام زد</p><p>هر روز همچون ذره‌ها رقصان به پیش آن ضیا</p><p>هر شب مثال اختران طواف یار ماه خد</p><p>کاری ز ما گر خواهدی زین باده ما را ندهدی</p><p>اندر سری کاین می‌رود او کی فروشد یا خرد</p><p>سرمست کاری کی کند مست آن کند که می‌کند</p><p>باده خدایی طی کند هر دو جهان را تا صمد</p><p>مستی باده این جهان چون شب بخسپی بگذرد</p><p>مستی سغراق احد با تو درآید در لحد</p><p>آمد شرابی رایگان زان رحمت ای همسایگان</p><p>وان ساقیان چون دایگان شیرین و مشفق بر ولد</p><p>ای دل از این سرمست شو هر جا روی سرمست رو</p><p>تو دیگران را مست کن تا او تو را دیگر دهد</p><p>هر جا که بینی شاهدی چون آینه پیشش نشین</p><p>هر جا که بینی ناخوشی آیینه درکش در نمد</p><p>می‌گرد گرد شهر خوش با شاهدان در کش مکش</p><p>می‌خوان تو لااقسم نهان تا حبذا هذا البلد</p><p>چون خیره شد زین می سرم خامش کنم خشک آورم</p><p>لطف و کرم را نشمرم کان درنیاید در عدد</p><h2><a id="poem-3162" href="https://ganjoor.net/moulavi/shams/ghazalsh/sh538">غزل شمارهٔ ۵۳۸</a></h2>
<p>گر آتش دل برزند بر مؤمن و کافر زند</p><p>صورت همه پران شود گر مرغ معنی پر زند</p><p>عالم همه ویران شود جان غرقه طوفان شود</p><p>آن گوهری کو آب شد آب بر گوهر زند</p><p>پیدا شود سر نهان ویران شود نقش جهان</p><p>موجی برآید ناگهان بر گنبد اخضر زند</p><p>گاهی قلم کاغذ شود کاغذ گهی بیخود شود</p><p>جان خصم نیک و بد شود هر لحظه‌ای خنجر زند</p><p>هر جان که اللهی شود در لامکان پیدا شود</p><p>ماری بود ماهی شود از خاک بر کوثر زند</p><p>از جا سوی بی‌جا شود در لامکان پیدا شود</p><p>هر سو که افتد بعد از این بر مشک و بر عنبر زند</p><p>در فقر درویشی کند بر اختران پیشی کند</p><p>خاک درش خاقان بود حلقه درش سنجر زند</p><p>از آفتاب مشتعل هر دم ندا آید به دل</p><p>تو شمع این سر را بهل تا باز شمعت سر زند</p><p>تو خدمت جانان کنی سر را چرا پنهان کنی</p><p>زر هر دمی خوشتر شود از زخم کان زرگر زند</p><p>دل بیخود از باده ازل می‌گفت خوش خوش این غزل</p><p>گر می فروگیرد دمش این دم از این خوشتر زند</p><h2><a id="poem-3163" href="https://ganjoor.net/moulavi/shams/ghazalsh/sh539">غزل شمارهٔ ۵۳۹</a></h2>
<p>مستی سلامت می‌کند پنهان پیامت می‌کند</p><p>آن کو دلش را برده‌ای جان هم غلامت می‌کند</p><p>ای نیست کرده هست را بشنو سلام مست را</p><p>مستی که هر دو دست را پابند دامت می‌کند</p><p>ای آسمان عاشقان ای جان جان عاشقان</p><p>حسنت میان عاشقان نک دوستکامت می‌کند</p><p>ای چاشنی هر لبی ای قبله هر مذهبی</p><p>مه پاسبانی هر شبی بر گرد بامت می‌کند</p><p>آن کو ز خاک ابدان کند مر دود را کیوان کند</p><p>ای خاک تن وی دود دل بنگر کدامت می‌کند</p><p>یک لحظه‌ات پر می‌دهد یک لحظه لنگر می‌دهد</p><p>یک لحظه صبحت می‌کند یک لحظه شامت می‌کند</p><p>یک لحظه می‌لرزاندت یک لحظه می‌خنداندت</p><p>یک لحظه مستت می‌کند یک لحظه جامت می‌کند</p><p>چون مهره‌ای در دست او گه باده و گه مست او</p><p>این مهره‌ات را بشکند والله تمامت می‌کند</p><p>گه آن بود گه این بود پایان تو تمکین بود</p><p>لیکن بدین تلوین‌ها مقبول و رامت می‌کند</p><p>تو نوح بودی مدتی بودت قدم در شدتی</p><p>ماننده کشتی کنون بی‌پا و گامت می‌کند</p><p>خامش کن و حیران نشین حیران حیرت آفرین</p><p>پخته سخن مردی ولی گفتار خامت می‌کند</p><h2><a id="poem-3164" href="https://ganjoor.net/moulavi/shams/ghazalsh/sh540">غزل شمارهٔ ۵۴۰</a></h2>
<p>مستی سلامت می‌کند پنهان پیامت می‌کند</p><p>آن کو دلش را برده‌ای جان هم غلامت می‌کند</p><p>ای نیست کرده هست را بشنو سلام مست را</p><p>مستی که هر دو دست را پابند دامت می‌کند</p><p>ای آسمان عاشقان ای جان جان عاشقان</p><p>حسنت میان عاشقان نک دوستکامت می‌کند</p><p>ای چاشنی هر لبی وی قبله هر مذهبی</p><p>مه پاسبانی هر شبی بر گرد بامت می‌کند</p><p>ای دل چه مستی و خوشی سلطانی و سلطان وشی</p><p>با این دماغ و سرکشی چون عشق رامت می‌کند</p><p>آن کو ز خاکی جان کند او دود را کیوان کند</p><p>ای خاک تن وی دود دل بنگر کدامت می‌کند</p><p>بستان ز شاه ساقیان سرمست شو چون باقیان</p><p>گر نیم مست ناقصی مست تمامت می‌کند</p><p>از لب سلامت ای احد چون برگ بیرون می‌جهد</p><p>اندازه لب نیست این این لطف عامت می‌کند</p><p>ماه از غمت دو نیم شد رخساره‌ها چون سیم شد</p><p>قد الف چون جیم شد وین جیم جامت می‌کند</p><p>در عشق زاری‌ها نگر وین اشک باری‌ها نگر</p><p>وان پخته کاری‌ها نگر کان رطل خامت می‌کند</p><p>ای باده خوش رنگ و بو بنگر که دست جود او</p><p>بر جان حلالت می‌کند بر تن حرامت می‌کند</p><p>پس تن نباشم جان شوم جوهر نباشم کان شوم</p><p>ای دل مترس از نام بد کو نیک نامت می‌کند</p><p>بس کن رها کن گفت و گو نی نظم گو نی نثر گو</p><p>کان حیله ساز و حیله جو بدو کلامت می‌کند</p><h2><a id="poem-3165" href="https://ganjoor.net/moulavi/shams/ghazalsh/sh541">غزل شمارهٔ ۵۴۱</a></h2>
<p>صرفه مکن صرفه مکن صرفه گدارویی بود</p><p>در پاکبازان ای پسر فیض و خداخویی بود</p><p>خود عاقبت اندر ولا نی بخل ماند نی سخا</p><p>اندر سخا هم بی‌شکی پنهان عوض جویی بود</p><p>هست این سخا چون سیر ره وین بخل منزل کردنت</p><p>در کشتی نوح آمدی کی وقف و ره‌پویی بود</p><p>حاصل عصای موسوی عشقست در کون ای روی</p><p>عین و عرض در پیش او اشکال جادویی بود</p><p>یک سو رو از گرداب تن پیش از دم غرقه شدن</p><p>زیرا بقا و خرمی زان سوی شش سویی بود</p><p>خود را بیفشان چون شجر از برگ خشک و برگ تر</p><p>بی رنگ نیک و رنگ بد توحید و یک تویی بود</p><p>ره رو مگو این چون بود زیرا ز چون بیرون بود</p><p>کی شیر را همدم شوی تا در تو آهویی بود</p><p>خاموش کاین گفت زبان دارد نشان فرقتی</p><p>ور نی چو نان خاید فتی کی وقت نان گویی بود</p><h2><a id="poem-3166" href="https://ganjoor.net/moulavi/shams/ghazalsh/sh542">غزل شمارهٔ ۵۴۲</a></h2>
<p>بی گاه شد بی‌گاه شد خورشید اندر چاه شد</p><p>خورشید جان عاشقان در خلوت الله شد</p><p>روزیست اندر شب نهان ترکی میان هندوان</p><p>هین ترک تازیی بکن کان ترک در خرگاه شد</p><p>گر بو بری زان روشنی آتش به خواب اندرزنی</p><p>کز شب روی و بندگی زهره حریف ماه شد</p><p>گردیم ما آن شب روان اندر پی ما هندوان</p><p>زیرا که ما بردیم زر تا پاسبان آگاه شد</p><p>ما شب روی آموخته صد پاسبان را سوخته</p><p>رخ‌ها چو گل افروخته کان بیذق ما شاه شد</p><p>بشکست بازار زمین بازار انجم را ببین</p><p>کز انجم و در ثمین آفاق خرمنگاه شد</p><p>تا چند از این استور تن کو کاه و جو خواهد ز من</p><p>بر چرخ راه کهکشان از بهر او پرکاه شد</p><p>استور را اشکال نه رخ بر رخ اقبال نه</p><p>اقبال آن جانی که او بی‌مثل و بی‌اشباه شد</p><p>تن را بدیدی جان نگر گوهر بدیدی کان نگر</p><p>این نادره ایمان نگر کایمان در او گمراه شد</p><p>معنی همی‌گوید مکن ما را در این دلق کهن</p><p>دلق کهن باشد سخن کو سخره افواه شد</p><p>من گویم ای معنی بیا چون روح در صورت درآ</p><p>تا خرقه‌ها و کهنه‌ها از فر جان دیباه شد</p><p>بس کن رها کن گازری تا نشنود گوش پری</p><p>کان روح از کروبیان هم سیر و خلوت خواه شد</p><h2><a id="poem-3167" href="https://ganjoor.net/moulavi/shams/ghazalsh/sh543">غزل شمارهٔ ۵۴۳</a></h2>
<p>یار مرا می‌نهلد تا که بخارم سر خود</p><p>هیکل یارم که مرا می‌فشرد در بر خود</p><p>گاه چو قطار شتر می‌کشدم از پی خود</p><p>گاه مرا پیش کند شاه چو سرلشکر خود</p><p>گه چو نگینم به مزد تا که به من مهر نهد</p><p>گاه مرا حلقه کند دوزد او بر در خود</p><p>خون ببرد نطفه کند نطفه برد خلق کند</p><p>خلق کشد عقل کند فاش کند محشر خود</p><p>گاه براند به نیم همچو کبوتر ز وطن</p><p>گاه به صد لابه مرا خواند تا محضر خود</p><p>گاه چو کشتی بردم بر سر دریا به سفر</p><p>گاه مرا لنگ کند بندد بر لنگر خود</p><p>گاه مرا آب کند از پی پاکی طلبان</p><p>گاه مرا خار کند در ره بداختر خود</p><p>هشت بهشت ابدی منظر آن شاه نشد</p><p>تا چه خوش است این دل من کو کندش منظر خود</p><p>من به شهادت نشدم مؤمن آن شاهد جان</p><p>مؤمنش آن گاه شدم که بشدم کافر خود</p><p>هر کی درآمد به صفش یافت امان از تلفش</p><p>تیغ بدیدم به کفش سوختم آن اسپر خود</p><p>همپر جبریل بدم ششصد پر بود مرا</p><p>چونک رسیدم بر او تا چه کنم من پر خود</p><p>حارس آن گوهر جان بودم روزان و شبان</p><p>در تک دریای گهر فارغم از گوهر خود</p><p>چند صفت می‌کنیش چونک نگنجد به صفت</p><p>بس کن تا من بروم بر سر شور و شر خود</p><h2><a id="poem-3168" href="https://ganjoor.net/moulavi/shams/ghazalsh/sh544">غزل شمارهٔ ۵۴۴</a></h2>
<p>ای که ز یک تابش تو کوه احد پاره شود</p><p>چه عجب ار مشت گلی عاشق و بیچاره شود</p><p>چونک به لطفش نگری سنگ حجر موم شود</p><p>چونک به قهرش نگری موم تو خود خاره شود</p><p>نوحه کنی نوحه کنی مرده دل زنده شود</p><p>کار کنی کار کنی جان تو این کاره شود</p><p>عزم سفر دارد جان می‌نهیش بند گران</p><p>برسکلد بند تو را عاقبت آواره شود</p><p>چونک سلیمان برود دیو شهنشاه شود</p><p>چون برود صبر و خرد نفس تو اماره شود</p><p>عشق گرفتست جهان رنگ نبینی تو از او</p><p>لیک چو بر تن بزند زردی رخساره شود</p><p>شه بچه‌ای باید کو مشتری لعل بود</p><p>نادره‌ای باید کو بهر تو غمخواره شود</p><p>بشنو از قل خدا هست زمین مهد شما</p><p>گر نبود طفل چرا بسته گهواره شود</p><p>چون بجهی از غضبش دامن حلمش بکشی</p><p>آتش سوزنده تو را لطف و کرم باره شود</p><p>گردش این سایه من سخره خورشید حق است</p><p>نی چو منجم که دلش سخره استاره شود</p><h2><a id="poem-3169" href="https://ganjoor.net/moulavi/shams/ghazalsh/sh545">غزل شمارهٔ ۵۴۵</a></h2>
<p>بی تو به سر می نشود با دگری می‌نشود</p><p>هر چه کنم عشق بیان بی‌جگری می‌نشود</p><p>اشک دوان هر سحری از دلم آرد خبری</p><p>هیچ کسی را ز دلم خود خبری می‌نشود</p><p>یک سر مو از غم تو نیست که اندر تن من</p><p>آب حیاتی ندهد یا گهری می‌نشود</p><p>ای غم تو راحت جان چیستت این جمله فغان</p><p>تا بزنم بانگ و فغان خود حشری می‌نشود</p><p>میل تو سوی حشرست پیشه تو شور و شرست</p><p>بی ره و رای تو شها رهگذری می‌نشود</p><p>چیست حشر از خود خود رفتن جان‌ها به سفر</p><p>مرغ چو در بیضه خود بال و پری می‌نشود</p><p>بیست چو خورشید اگر تابد اندر شب من</p><p>تا تو قدم درننهی خود سحری می‌نشود</p><p>دانه دل کاشته‌ای زیر چنین آب و گلی</p><p>تا به بهارت نرسد او شجری می‌نشود</p><p>در غزلم جبر و قدر هست از این دو بگذر</p><p>زانک از این بحث به جز شور و شری می‌نشود</p><h2><a id="poem-3170" href="https://ganjoor.net/moulavi/shams/ghazalsh/sh546">غزل شمارهٔ ۵۴۶</a></h2>
<p>هین سخن تازه بگو تا دو جهان تازه شود</p><p>وارهد از حد جهان بی‌حد و اندازه شود</p><p>خاک سیه بر سر او کز دم تو تازه نشد</p><p>یا همگی رنگ شود یا همه آوازه شود</p><p>هر که شدت حلقهٔ در زود برد حقه زر</p><p>خاصه که در باز کنی محرم دروازه شود</p><p>آب چه دانست که او گوهر گوینده شود</p><p>خاک چه دانست که او غمزه غمازه شود</p><p>روی کسی سرخ نشد بی‌مدد لعل لبت</p><p>بی تو اگر سرخ بود از اثر غازه شود</p><p>ناقه صالح چو ز که زاد یقین گشت مرا</p><p>کوه پی مژده تو اشتر جمازه شود</p><p>راز نهان دار و خمش ور خمشی تلخ بود</p><p>آنچ جگرسوزه بود باز جگرسازه شود</p><h2><a id="poem-3171" href="https://ganjoor.net/moulavi/shams/ghazalsh/sh547">غزل شمارهٔ ۵۴۷</a></h2>
<p>سجده کنم پیشکش آن قد و بالا چه شود</p><p>دیده کنم پیشکش آن دل بینا چه شود</p><p>باده او را نخورم ور نخورم پس کی خورد</p><p>گر بخورم نقد و نیندیشم فردا چه شود</p><p>باده او همدل من بام فلک منزل من</p><p>گر بگشایم پر خود برپرم آن جا چه شود</p><p>دل نشناسم چه بود جان و بدن تا برود</p><p>غم نخورم غم نخورم غم نخورم تا چه شود</p><h2><a id="poem-3172" href="https://ganjoor.net/moulavi/shams/ghazalsh/sh548">غزل شمارهٔ ۵۴۸</a></h2>
<p>چشم تو ناز می‌کند ناز جهان تو را رسد</p><p>حسن و نمک تو را بود ناز دگر که را رسد</p><p>چشم تو ناز می‌کند لعل تو داد می‌دهد</p><p>کشتن و حشر بندگان لاجرم از خدا رسد</p><p>چشم کشید خنجری لعل نمود شکری</p><p>بو که میان کش مکش هدیه به آشنا رسد</p><p>سلطنتست و سروری خوبی و بنده پروری</p><p>و آنچ بگفت ناید آن کز تو به جان عطا رسد</p><p>نطق عطاردانه‌ام مستی بی‌کرانه‌ام</p><p>گر نبود ز خوان تو راتبه از کجا رسد</p><p>چرخ سجود می‌کند خرقه کبود می‌کند</p><p>چرخ زنان چو صوفیان چونک ز تو صلا رسد</p><p>جز تو خلیفه خدا کیست بگو به دور ما</p><p>سجده کند ملک تو را چون ملک از سما رسد</p><p>دولت خاکیان نگر کز ملکند پاکتر</p><p>پرورش این چنین بود کز بر شاه ما رسد</p><p>سر مکش از چنین سری کید تاج از آن سرش</p><p>کبر مکن بر آن کسی کز سوی کبریا رسد</p><p>نقد الست می‌رسد دست به دست می‌رسد</p><p>زود بکن بلی بلی ور نکنی بلا رسد</p><p>من که خریده ویم پرده دریده ویم</p><p>رگ به رگ مرا از او لطف جدا جدا رسد</p><p>گر به تمام مستمی راز غمش بگفتمی</p><p>گفت تمام چون شکر زان مه خوش لقا رسد</p><h2><a id="poem-3173" href="https://ganjoor.net/moulavi/shams/ghazalsh/sh549">غزل شمارهٔ ۵۴۹</a></h2>
<p>آب زنید راه را هین که نگار می‌رسد</p><p>مژده دهید باغ را بوی بهار می‌رسد</p><p>راه دهید یار را آن مه ده چهار را</p><p>کز رخ نوربخش او نور نثار می‌رسد</p><p>چاک شدست آسمان غلغله ایست در جهان</p><p>عنبر و مشک می‌دمد سنجق یار می‌رسد</p><p>رونق باغ می‌رسد چشم و چراغ می‌رسد</p><p>غم به کناره می‌رود مه به کنار می‌رسد</p><p>تیر روانه می‌رود سوی نشانه می‌رود</p><p>ما چه نشسته‌ایم پس شه ز شکار می‌رسد</p><p>باغ سلام می‌کند سرو قیام می‌کند</p><p>سبزه پیاده می‌رود غنچه سوار می‌رسد</p><p>خلوتیان آسمان تا چه شراب می‌خورند</p><p>روح خراب و مست شد عقل خمار می‌رسد</p><p>چون برسی به کوی ما خامشی است خوی ما</p><p>زان که ز گفت و گوی ما گرد و غبار می‌رسد</p><h2><a id="poem-3174" href="https://ganjoor.net/moulavi/shams/ghazalsh/sh550">غزل شمارهٔ ۵۵۰</a></h2>
<p>پنبه ز گوش دور کن بانگ نجات می‌رسد</p><p>آب سیاه درمرو کآب حیات می‌رسد</p><p>نوبت عشق مشتری بر سر چرخ می‌زند</p><p>بهر روان عاشقان صد صلوات می‌رسد</p><p>جمله چو شهد و شیر شو وز خود خود فقیر شو</p><p>زانک ز شه فقیر را عشر و زکات می‌رسد</p><p>رحمت اوست کآب و گل طالب دل همی‌شود</p><p>جذبه اوست کز بشر صوم و صلات می‌رسد</p><p>در ظلمات ابتلا صبر کن و مکن ابا</p><p>کآب حیات خضر را در ظلمات می‌رسد</p><h2><a id="poem-3175" href="https://ganjoor.net/moulavi/shams/ghazalsh/sh551">غزل شمارهٔ ۵۵۱</a></h2>
<p>جان و جهان چو روی تو در دو جهان کجا بود</p><p>گر تو ستم کنی به جان از تو ستم روا بود</p><p>چون همه سوی نور تست کیست دورو به عهد تو</p><p>چون همه رو گرفته‌ای روی دگر کجا بود</p><p>آنک بدید روی تو در نظرش چه سرد شد</p><p>گنج که در زمین بود ماه که در سما بود</p><p>با تو برهنه خوشترم جامه تن برون کنم</p><p>تا که کنار لطف تو جان مرا قبا بود</p><p>ذوق تو زاهدی برد جام تو عارفی کشد</p><p>وصف تو عالمی کند ذات تو مر مرا بود</p><p>هر که حدیث جان کند با رخ تو نمایمش</p><p>عشق تو چون زمردی گر چه که اژدها بود</p><p>هر که رخش چنین بود شاه غلام او شود</p><p>گر چه که بنده‌ای بود خاصه که در هوا بود</p><p>این دل پاره پاره را پیش خیال تو نهم</p><p>گر سخن وفا کند گویم کاین وفا بود</p><p>چون در ماجرا زنم خانه شرع وا شود</p><p>شاهد من رخش بود نرگس او گوا بود</p><p>از تبریز شمس دین چونک مرا نعم رسد</p><p>جز تبریز و شمس دین جمله وجود لا بود</p><h2><a id="poem-3176" href="https://ganjoor.net/moulavi/shams/ghazalsh/sh552">غزل شمارهٔ ۵۵۲</a></h2>
<p>چیست صلای چاشتگه خواجه به گور می‌رود</p><p>دیر به خانه وارسد منزل دور می‌رود</p><p>در عوض بت گزین کزدم و مار همنشین</p><p>وز تتق بریشمین سوی قبور می‌رود</p><p>شد می و نقل خوردنش عشرت و عیش کردنش</p><p>سخت شکست گردنش سخت صبور می‌رود</p><p>زهره نداشت هیچ کس تا بر او زند نفس</p><p>پخته شود از این سپس چون به تنور می‌رود</p><p>صاف صفا نمی‌رود راه وفا نمی‌رود</p><p>مست خدا نمی‌رود مست غرور می‌رود</p><p>ای خنک آن که پیش شد بنده دین و کیش شد</p><p>موسی وقت خویش شد جانب طور می‌رود</p><p>چند برید جامه‌ها بست بسی عمامه‌ها</p><p>چون که نداشت ستر حق ناکس و عور می‌رود</p><p>آنک ز روم زاده بد جانب روم وارود</p><p>وان که ز غور زاده بد هم سوی غور می‌رود</p><p>آن که ز نار زاده بد همچو بلیس نار شد</p><p>وان که ز نور زاده بد هم سوی نور می‌رود</p><p>آن که ز دیو زاده بد دست جفا گشاده بد</p><p>هیچ گمان مبر که او در بر حور می‌رود</p><p>بانمکان و چابکان جانب خوان حق شده</p><p>وان دل خام بی‌نمک در شر و شور می‌رود</p><p>طبل سیاستی ببین کز فزع نهیب او</p><p>شیر چو گربه می‌شود میر چو مور می‌رود</p><p>بس که بیان سر تو گر چه به لب نیاوری</p><p>همچو خیال نیکوان سوی صدور می‌رود</p><h2><a id="poem-3177" href="https://ganjoor.net/moulavi/shams/ghazalsh/sh553">غزل شمارهٔ ۵۵۳</a></h2>
<p>بی همگان به سر شود بی‌تو به سر نمی‌شود</p><p>داغ تو دارد این دلم جای دگر نمی‌شود</p><p>دیده عقل مست تو چرخه چرخ پست تو</p><p>گوش طرب به دست تو بی‌تو به سر نمی‌شود</p><p>جان ز تو جوش می‌کند دل ز تو نوش می‌کند</p><p>عقل خروش می‌کند بی‌تو به سر نمی‌شود</p><p>خمر من و خمار من باغ من و بهار من</p><p>خواب من و قرار من بی‌تو به سر نمی‌شود</p><p>جاه و جلال من تویی ملکت و مال من تویی</p><p>آب زلال من تویی بی‌تو به سر نمی‌شود</p><p>گاه سوی وفا روی گاه سوی جفا روی</p><p>آن منی کجا روی بی‌تو به سر نمی‌شود</p><p>دل بنهند برکنی توبه کنند بشکنی</p><p>این همه خود تو می‌کنی بی‌تو به سر نمی‌شود</p><p>بی تو اگر به سر شدی زیر جهان زبر شدی</p><p>باغ ارم سقر شدی بی‌تو به سر نمی‌شود</p><p>گر تو سری قدم شوم ور تو کفی علم شوم</p><p>ور بروی عدم شوم بی‌تو به سر نمی‌شود</p><p>خواب مرا ببسته‌ای نقش مرا بشسته‌ای</p><p>وز همه‌ام گسسته‌ای بی‌تو به سر نمی‌شود</p><p>گر تو نباشی یار من گشت خراب کار من</p><p>مونس و غمگسار من بی‌تو به سر نمی‌شود</p><p>بی تو نه زندگی خوشم بی‌تو نه مردگی خوشم</p><p>سر ز غم تو چون کشم بی‌تو به سر نمی‌شود</p><p>هر چه بگویم ای سند نیست جدا ز نیک و بد</p><p>هم تو بگو به لطف خود بی‌تو به سر نمی‌شود</p><h2><a id="poem-3178" href="https://ganjoor.net/moulavi/shams/ghazalsh/sh554">غزل شمارهٔ ۵۵۴</a></h2>
<p>این رخ رنگ رنگ من هر نفسی چه می‌شود</p><p>بی هوسی مکن ببین کز هوسی چه می‌شود</p><p>دزد دلم به هر شبی در هوس شکرلبی</p><p>در سر کوی شب روان از عسسی چه می‌شود</p><p>هیچ دلی نشان دهد هیچ کسی گمان برد</p><p>کاین دل من ز آتش عشق کسی چه می‌شود</p><p>آن شکر چو برف او وان عسل شگرف او</p><p>از سر لطف و نازکی از مگسی چه می‌شود</p><p>عشق تو صاف و ساده‌ای بحر صفت گشاده‌ای</p><p>چونک در آن همی‌فتد خار و خسی چه می‌شود</p><p>از تبریز شمس دین دست دراز می‌کند</p><p>سوی دل و دل من از دسترسی چه می‌شود</p><h2><a id="poem-3179" href="https://ganjoor.net/moulavi/shams/ghazalsh/sh555">غزل شمارهٔ ۵۵۵</a></h2>
<p>چونک جمال حسن تو اسب شکار زین کند</p><p>نیست عجب که از جنون صد چو مرا چنین کند</p><p>بال برآرد این دلم چونک غمت پرک زند</p><p>بارخدا تو حکم کن تا به ابد همین کند</p><p>چونک ستاره دلم با مه تو قران کند</p><p>اه که فلک چه لطف‌ها از تو بر این زمین کند</p><p>باده به دست ساقیت گرد جهان همی‌رود</p><p>آخر کار عاقبت جان مرا گزین کند</p><p>گر چه بسی بیاورد در دل بنده سر کند</p><p>غیرت تو بسوزدش گر نفسی جز این کند</p><p>از دل همچو آهنم دیو و پری حذر کند</p><p>چون دل همچو آب را عشق تو آهنین کند</p><p>جان چو تیر راست من در کف تست چون کمان</p><p>چرخ از این ز کین من هر طرفی کمین کند</p><p>دیده چرخ و چرخیان نقش کند نشان من</p><p>زانک مرا به هر نفس لطف تو همنشین کند</p><p>سجده کنم به هر نفس از پی شکر آنک حق</p><p>در تبریز مر مرا بنده شمس دین کند</p><h2><a id="poem-3180" href="https://ganjoor.net/moulavi/shams/ghazalsh/sh556">غزل شمارهٔ ۵۵۶</a></h2>
<p>جور و جفا و دوریی کان کنکار می‌کند</p><p>بر دل و جان عاشقان چون کنه کار می‌کند</p><p>هم تک یار یار کو راحت مطلقست او</p><p>یار ز حکم و داوری با تو چه یار می‌کند</p><p>یک صفتی قرین شود چرخ بدو زمین شود</p><p>یک صفتی خریف را فصل بهار می‌کند</p><p>از صفتی فرشته را دیو و بلیس می‌کند</p><p>وز تبشی شب مرا رشک بهار می‌کند</p><p>می زده را معالجه هم به می از چه می‌کند</p><p>اشتر مست را ز می باز چه بار می‌کند</p><p>از کف پیر میکده مجلسیان خرف شده</p><p>دور ز حد گذشت کو آن که شمار می‌کند</p><p>هست شد آن عدم که او دولت هست‌ها بود</p><p>مست شد آن خرد که او یاد خمار می‌کند</p><p>عشرت خشک لب شده آمد و تر همی‌زند</p><p>آن تریی که اندر او آب غبار می‌کند</p><p>ساقی جان بیا که دل بی‌تو شدست مشتغل</p><p>تا که نبیند او تو را با کی قرار می‌کند</p><p>جزو دوید تا به کل خار گرفت صدر گل</p><p>جذبه خارخار بین کان دل خار می‌کند</p><p>مطرب جان بیا بزن تنتن تن تنن تنن</p><p>کاین دل مست از به گه یاد نگار می‌کند</p><p>یاد نگار می‌کند قصد کنار می‌کند</p><p>روح نثار می‌کند شیر شکار می‌کند</p><p>تا که چه دید دوش او یا که چه کرد نوش او</p><p>کز بن بامداد او ناله زار می‌کند</p><p>گفت حبیب نادرست همچو الست و جنس او</p><p>تا که به پاسخ بلی چرخ دوار می‌کند</p><p>جمله مکونات را چرخ زنان چو چرخ دان</p><p>جسم جهار می‌کند روح سرار می‌کند</p><p>دور به گرد ساغرش هست نصیب اسعدی</p><p>کو بحراک دست او دور سوار می‌کند</p><p>ای همراه راه بین بر سر راه ماه بین</p><p>لیک خمش سخن مگو گفت غبار می‌کند</p><h2><a id="poem-3181" href="https://ganjoor.net/moulavi/shams/ghazalsh/sh557">غزل شمارهٔ ۵۵۷</a></h2>
<p>دل چو بدید روی تو چون نظرش به جان بود</p><p>جان ز لبت چو می‌کشد خیره و لب گزان بود</p><p>تن برود به پیش دل کاین همه را چه می‌کنی</p><p>گوید دل که از مهی کز نظرت نهان بود</p><p>جز رخ دل نظر مکن جز سوی دل گذر مکن</p><p>زانک به نور دل همه شعله آن جهان بود</p><p>شیخ شیوخ عالمست آن که تو راست نومرید</p><p>آن که گرفت دست تو خاصبک زمان بود</p><p>دل به میان چو پیر دین حلقه تن به گرد او</p><p>شاد تنی که پیر دل شسته در آن میان بود</p><p>راز دل تو شمس دین در تبریز بشنود</p><p>دور ز گوش و جان او کز سخنت گران بود</p><h2><a id="poem-3182" href="https://ganjoor.net/moulavi/shams/ghazalsh/sh558">غزل شمارهٔ ۵۵۸</a></h2>
<p>یار مرا چو اشتران باز مهار می‌کشد</p><p>اشتر مست خویش را در چه قطار می‌کشد</p><p>جان و تنم بخست او شیشه من شکست او</p><p>گردن من به بست او تا به چه کار می‌کشد</p><p>شست ویم چو ماهیان جانب خشک می‌برد</p><p>دام دلم به جانب میر شکار می‌کشد</p><p>آنک قطار ابر را زیر فلک چو اشتران</p><p>ساقی دشت می‌کند برکه و غار می‌کشد</p><p>رعد همی‌زند دهل زنده شدست جزو و کل</p><p>در دل شاخ و مغز گل بوی بهار می‌کشد</p><p>آنک ضمیر دانه را علت میوه می‌کند</p><p>راز دل درخت را بر سر دار می‌کشد</p><p>لطف بهار بشکند رنج خمار باغ را</p><p>گر چه جفای دی کنون سوی خمار می‌کشد</p><h2><a id="poem-3183" href="https://ganjoor.net/moulavi/shams/ghazalsh/sh559">غزل شمارهٔ ۵۵۹</a></h2>
<p>زهره عشق هر سحر بر در ما چه می‌کند</p><p>دشمن جان صد قمر بر در ما چه می‌کند</p><p>هر که بدید از او نظر باخبرست و بی‌خبر</p><p>او ملکست یا بشر بر در ما چه می‌کند</p><p>زیر جهان زبر شده آب مرا ز سر شده</p><p>سنگ از او گهر شده بر در ما چه می‌کند</p><p>ای بت شنگ پرده‌ای گر تو نه فتنه کرده‌ای</p><p>هر نفسی چنین حشر بر در ما چه می‌کند</p><p>گر نه که روز روشنی پیشه گرفته رهزنی</p><p>روز به روز و ره گذر بر در ما چه می‌کند</p><p>ور نه که دوش مست او آمد و درشکست او</p><p>پس به نشانه این کمر بر در ما چه می‌کند</p><p>گر نه جمال حسن او گرد برآرد از عدم</p><p>این همه گرد شور و شر بر در ما چه می‌کند</p><p>از تبریز شمس دین سوی که رای می‌کند</p><p>بحر چه موج زد گهر بر در ما چه می‌کند</p><h2><a id="poem-3184" href="https://ganjoor.net/moulavi/shams/ghazalsh/sh560">غزل شمارهٔ ۵۶۰</a></h2>
<p>عاشق دلبر مرا شرم و حیا چرا بود</p><p>چونک جمال این بود رسم وفا چرا بود</p><p>این همه لطف و سرکشی قسمت خلق چون شود</p><p>این همه حسن و دلبری بر بت ما چرا بود</p><p>درد فراق من کشم ناله به نای چون رسد</p><p>آتش عشق من برم چنگ دوتا چرا بود</p><p>لذت بی‌کرانه ایست عشق شدست نام او</p><p>قاعده خود شکایتست ور نه جفا چرا بود</p><p>از سر ناز و غنج خود روی چنان ترش کند</p><p>آن ترشی روی او روح فزا چرا بود</p><p>آن ترشی روی او ابرصفت همی‌شود</p><p>ور نه حیات و خرمی باغ و گیا چرا بود</p><h2><a id="poem-3185" href="https://ganjoor.net/moulavi/shams/ghazalsh/sh561">غزل شمارهٔ ۵۶۱</a></h2>
<p>طوطی جان مست من از شکری چه می‌شود</p><p>زهره می پرست من از قمری چه می‌شود</p><p>بحر دلم که موج او از فلک نهم گذشت</p><p>خیره بمانده‌ام که او از گهری چه می‌شود</p><p>باغ دلم که صد ارم در نظرش بود عدم</p><p>نرگس تازه خیره شد کز شجری چه می‌شود</p><p>جان سپهست و من علم جان سحرست و من شبم</p><p>این دل آفتاب من هر سحری چه می‌شود</p><p>دل شده پاره پاره‌ها در نظر و نظاره‌ها</p><p>کاین همه کون هر زمان از نظری چه می‌شود</p><p>از غلبات عشق او عقل چه شور می‌کند</p><p>وز لمعان جان او جانوری چه می‌شود</p><p>من همگی چو شیشه‌ام شیشه گریست پیشه‌ام</p><p>آه که شیشه دلم از حجری چه می‌شود</p><p>باخبران و زیرکان گر چه شوند لعل کان</p><p>بی خبرند از این کز او بی‌خبری چه می‌شود</p><p>از تبریز شمس دین راست شود دل و نظر</p><p>آن نظر خوش از کژ و کژنگری چه می‌شود</p><h2><a id="poem-3186" href="https://ganjoor.net/moulavi/shams/ghazalsh/sh562">غزل شمارهٔ ۵۶۲</a></h2>
<p>خیال ترک من هر شب صفات ذات من گردد</p><p>که نفی ذات من در وی همی اثبات من گردد</p><p>ز حرف عین چشم او ز ظرف جیم گوش او</p><p>شه شطرنج هفت اختر به حرفی مات من گردد</p><p>اگر زان سیب بن سیبی شکافم حوریی زاید</p><p>که عالم را فروگیرد رز و جنات من گردد</p><p>وگر مصحف به کف گیرم ز حیرت افتد از دستم</p><p>رخش سرعشر من خواند لبش آیات من گردد</p><p>جهان طورست و من موسی که من بی‌هوش و او رقصان</p><p>ولیکن این کسی داند که بر میقات من گردد</p><p>برآمد آفتاب جان که خیزید ای گران جانان</p><p>که گر بر کوه برتابم کمین ذرات من گردد</p><p>خمش چندان بنالیدم که تا صد قرن این عالم</p><p>در این هیهای من پیچد بر این هیهات من گردد</p><h2><a id="poem-3187" href="https://ganjoor.net/moulavi/shams/ghazalsh/sh563">غزل شمارهٔ ۵۶۳</a></h2>
<p>دلا نزد کسی بنشین که او از دل خبر دارد</p><p>به زیر آن درختی رو که او گل‌های تر دارد</p><p>در این بازار عطاران مرو هر سو چو بی‌کاران</p><p>به دکان کسی بنشین که در دکان شکر دارد</p><p>ترازو گر نداری پس تو را زو رهزند هر کس</p><p>یکی قلبی بیاراید تو پنداری که زر دارد</p><p>تو را بر در نشاند او به طراری که می‌آید</p><p>تو منشین منتظر بر در که آن خانه دو در دارد</p><p>به هر دیگی که می‌جوشد میاور کاسه و منشین</p><p>که هر دیگی که می‌جوشد درون چیزی دگر دارد</p><p>نه هر کلکی شکر دارد نه هر زیری زبر دارد</p><p>نه هر چشمی نظر دارد نه هر بحری گهر دارد</p><p>بنال ای بلبل دستان ازیرا ناله مستان</p><p>میان صخره و خارا اثر دارد اثر دارد</p><p>بنه سر گر نمی‌گنجی که اندر چشمه سوزن</p><p>اگر رشته نمی‌گنجد از آن باشد که سر دارد</p><p>چراغست این دل بیدار به زیر دامنش می‌دار</p><p>از این باد و هوا بگذر هوایش شور و شر دارد</p><p>چو تو از باد بگذشتی مقیم چشمه‌ای گشتی</p><p>حریف همدمی گشتی که آبی بر جگر دارد</p><p>چو آبت بر جگر باشد درخت سبز را مانی</p><p>که میوه نو دهد دایم درون دل سفر دارد</p><h2><a id="poem-3188" href="https://ganjoor.net/moulavi/shams/ghazalsh/sh564">غزل شمارهٔ ۵۶۴</a></h2>
<p>همی‌بینیم ساقی را که گرد جام می‌گردد</p><p>ز زر پخته بویی بر که سیم اندام می‌گردد</p><p>دگر دل دل نمی‌باشد دگر جان می‌نیارامد</p><p>که آن ماه دل و جان‌ها به گرد بام می‌گردد</p><p>چو خرمن کرد ماه ما بر آن شد تا بسوزاند</p><p>چو پخته کرد جان‌ها را به گرد خام می‌گردد</p><p>دل بیچاره مفتون شد خرد افتاد و مجنون شد</p><p>به دست اوست آن دانه چه گرد دام می‌گردد</p><p>ز گردش فارغست آن مه چه منزل پیش او چه ره</p><p>برای حاجت ما دان که چون ایام می‌گردد</p><p>شهی که کان و دریاها زکات از وی همی‌خواهند</p><p>به گرد کوی هر مفلس برای وام می‌گردد</p><p>از این جمله گذر کردم بده ساقی یکی جامی</p><p>ز انعامت که این عالم بر آن انعام می‌گردد</p><p>شبی گفتی به دلداری شبت را روز گردانم</p><p>چو سنگ آسیا جانم بر آن پیغام می‌گردد</p><p>به لطف خویش مستش کن خوش جام الستش کن</p><p>خراب و می پرستش کن که بی‌آرام می‌گردد</p><p>گشا خنب حقایق را بده بی‌صرفه عاشق را</p><p>می آشامش کن ایرا دل خیال آشام می‌گردد</p><p>بده زان باده خوش بو مپرسش مستحقی تو</p><p>ازیرا آفتابی که همه بر عام می‌گردد</p><p>نهان ار رهزنی باشد نهان بینا ببر حلقش</p><p>چه نقصان قهرمانت را که چون صمصام می‌گردد</p><p>اگر گبرم اگر شاکر تویی اول تویی آخر</p><p>چو تو پنهان شوی شادی غم و سرسام می‌گردد</p><p>دلم پرست و آن اولی که هم تو گویی ای مولی</p><p>حدیث خفته‌ای چه بود که بر احلام می‌گردد</p><h2><a id="poem-3189" href="https://ganjoor.net/moulavi/shams/ghazalsh/sh565">غزل شمارهٔ ۵۶۵</a></h2>
<p>اگر صد همچو من گردد هلاک او را چه غم دارد</p><p>که نی عاشق نمی‌یابد که نی دلخسته کم دارد</p><p>مرا گوید چرا چشمت رقیب روی من باشد</p><p>بدان در پیش خورشیدش همی‌دارم که نم دارد</p><p>چو اسماعیل پیش او بنوشم زخم نیش او</p><p>خلیلم را خریدارم چه گر قصد ستم دارد</p><p>اگر مشهور شد شورم خدا داند که معذورم</p><p>کاسیر حکم آن عشقم که صد طبل و علم دارد</p><p>مرا یار شکرناکم اگر بنشاند بر خاکم</p><p>چرا غم دارد آن مفلس که یار محتشم دارد</p><p>غمش در دل چو گنجوری دلم نور علی نوری</p><p>مثال مریم زیبا که عیسی در شکم دارد</p><p>چو خورشیدست یار من نمی‌گردد به جز تنها</p><p>سپه سالار مه باشد کز استاره حشم دارد</p><p>مسلمان نیستم گبرم اگر ماندست یک صبرم</p><p>چه دانی تو که درد او چه دستان و قدم دارد</p><p>ز درد او دهان تلخست هر دریا که می‌بینی</p><p>ز داغ او نکو بنگر که روی مه رقم دارد</p><p>به دوران‌ها چو من عاشق نرست از مغرب و مشرق</p><p>بپرس از پیر گردونی که چون من پشت خم دارد</p><p>خنک جانی که از خوابش به مالش‌ها برانگیزد</p><p>بدان مالش بود شادان و آن را مغتنم دارد</p><p>طبیبی چون دهد تلخش بنوشد تلخ او را خوش</p><p>طبیبان را نمی‌شاید که عاقل متهم دارد</p><p>اگر شان متهم داری بمانی بند بیماری</p><p>کسی برخورد از استا که او را محترم دارد</p><p>خمش کن کاندر این دریا نشاید نعره و غوغا</p><p>که غواص آن کسی باشد که او امساک دم دارد</p><h2><a id="poem-3190" href="https://ganjoor.net/moulavi/shams/ghazalsh/sh566">غزل شمارهٔ ۵۶۶</a></h2>
<p>بتی کو زهره و مه را همه شب شیوه آموزد</p><p>دو چشم او به جادویی دو چشم چرخ بردوزد</p><p>شما دل‌ها نگه دارید مسلمانان که من باری</p><p>چنان آمیختم با او که دل با من نیامیزد</p><p>نخست از عشق او زادم به آخر دل بدو دادم</p><p>چو میوه زاید از شاخی از آن شاخ اندرآویزد</p><p>ز سایه خود گریزانم که نور از سایه پنهانست</p><p>قرارش از کجا باشد کسی کز سایه بگریزد</p><p>سر زلفش همی‌گوید صلا زوتر رسن بازی</p><p>رخ شمعش همی‌گوید کجا پروانه تا سوزد</p><p>برای این رسن بازی دلاور باش و چنبر شو</p><p>درافکن خویش در آتش چو شمع او برافروزد</p><p>چو ذوق سوختن دیدی دگر نشکیبی از آتش</p><p>اگر آب حیات آید تو را ز آتش نینگیزد</p><h2><a id="poem-3191" href="https://ganjoor.net/moulavi/shams/ghazalsh/sh567">غزل شمارهٔ ۵۶۷</a></h2>
<p>نباشد عیب پرسیدن تو را خانه کجا باشد</p><p>نشانی ده اگر یابیم وان اقبال ما باشد</p><p>تو خورشید جهان باشی ز چشم ما نهان باشی</p><p>تو خود این را روا داری وانگه این روا باشد</p><p>نگفتی من وفادارم وفا را من خریدارم</p><p>ببین در رنگ رخسارم بیندیش این وفا باشد</p><p>بیا ای یار لعلین لب دلم گم گشت در قالب</p><p>دلم داغ شما دارد یقین پیش شما باشد</p><p>در این آتش کبابم من خراب اندر خرابم من</p><p>چه باشد ای سر خوبان تنی کز سر جدا باشد</p><p>دل من در فراق جان چو ماری سرزده پیچان</p><p>بگرد نقش تو گردان مثال آسیا باشد</p><p>بگفتم ای دل مسکین بیا بر جای خود بنشین</p><p>حذر کن ز آتش پرکین دل من گفت تا باشد</p><p>فروبستست تدبیرم بیا ای یار شبگیرم</p><p>بپرس از شاه کشمیرم کسی را کشنا باشد</p><p>خود او پیدا و پنهانست جهان نقش است و او جانست</p><p>بیندیش این چه سلطانست مگر نور خدا باشد</p><p>خروش و جوش هر مستی ز جوش خم می باشد</p><p>سبکساری هر آهن ز تو آهن ربا باشد</p><p>خریدی خانه دل را دل آن توست می‌دانی</p><p>هر آنچ هست در خانه از آن کدخدا باشد</p><p>قماشی کان تو نبود برون انداز از خانه</p><p>درون مسجد اقصی سگ مرده چرا باشد</p><p>مسلم گشت دلداری تو را ای تو دل عالم</p><p>مسلم گشت جان بخشی تو را وان دم تو را باشد</p><p>که دریا را شکافیدن بود چالاکی موسی</p><p>قبای مه شکافیدن ز نور مصطفی باشد</p><p>برآرد عشق یک فتنه که مردم راه که گیرد</p><p>به شهر اندر کسی ماند که جویای فنا باشد</p><p>زند آتش در این بیشه که بگریزند نخجیران</p><p>ز آتش هر که نگریزد چو ابراهیم ما باشد</p><p>خمش کوته کن ای خاطر که علم اول و آخر</p><p>بیان کرده بود عاشق چو پیش شاه لا باشد</p><h2><a id="poem-3192" href="https://ganjoor.net/moulavi/shams/ghazalsh/sh568">غزل شمارهٔ ۵۶۸</a></h2>
<p>چو آمد روی مه رویم چه باشد جان که جان باشد</p><p>چو دیدی روز روشن را چه جای پاسبان باشد</p><p>برای ماه و هنجارش که تا برنشکند کارش</p><p>تو لطف آفتابی بین که در شب‌ها نهان باشد</p><p>دلا بگریز از این خانه که دلگیرست و بیگانه</p><p>به گلزاری و ایوانی که فرشش آسمان باشد</p><p>از این صلح پر از کینش وز این صبح دروغینش</p><p>همیشه این چنین صبحی هلاک کاروان باشد</p><p>بجو آن صبح صادق را که جان بخشد خلایق را</p><p>هزاران مست عاشق را صبوحی و امان باشد</p><p>هر آن آتش که می‌زاید غم و اندیشه را سوزد</p><p>به هر جایی که گل کاری نهالش گلستان باشد</p><p>یکی یاری نکوکاری ز هر آفت نگهداری</p><p>ظریفی ماه رخساری به صد جان رایگان باشد</p><p>یکی خوبی شکرریزی چو باده رقص انگیزی</p><p>یکی مستی خوش آمیزی که وصلش جاودان باشد</p><p>اگر با نقش گرمابه شود یک لحظه همخوابه</p><p>همان دم نقش گیرد جان چو من دستک زنان باشد</p><p>دل آواره ما را از آن دلبر خبر آید</p><p>شبی استاره ما را به ماه او قران باشد</p><p>چو از بام بلند او رو نماید ناگهان ما را</p><p>هوای سست بی آن دم مثال نردبان باشد</p><p>کسی کو یار صبر آمد سوار ماه و ابر آمد</p><p>مکن باور که ابر تر گدای ناودان باشد</p><p>چو چشم چپ همی‌پرد نشان شادی دل دان</p><p>چو چشم دل همی‌پرد عجب آن چه نشان باشد</p><p>بسی کمپیر در چادر ز مردان برده عمر و زر</p><p>مبین چادر تو آن بنگر که در چادر نهان باشد</p><p>بسی ماه و بسی فتنه به زیر چادر کهنه</p><p>بسی پالانیی لنگی که در برگستوان باشد</p><p>بسی خرگه سیه باشد در او ترکی چو مه باشد</p><p>چه غم داری تو از پیری چو اقبالت جوان باشد</p><p>بریزد صورت پیرت بزاید صورت بختت</p><p>ز ابر تیره زاید او که خورشید جهان باشد</p><p>کسی کو خواب می‌بیند که با ماهست بر گردون</p><p>چه غم گر این تن خفته میان کاهدان باشد</p><p>معاذالله که مرغ جان قفس را آهنین خواهد</p><p>معاذالله که سیمرغی در این تنگ آشیان باشد</p><p>دهان بربند و خامش کن که نطق جاودان داری</p><p>سخن با گوش و هوشی گو که او هم جاودان باشد</p><h2><a id="poem-3193" href="https://ganjoor.net/moulavi/shams/ghazalsh/sh569">غزل شمارهٔ ۵۶۹</a></h2>
<p>بهار آمد بهار آمد بهار مشکبار آمد</p><p>نگار آمد نگار آمد نگار بردبار آمد</p><p>صبوح آمد صبوح آمد صبوح راح و روح آمد</p><p>خرامان ساقی مه رو به ایثار عقار آمد</p><p>صفا آمد صفا آمد که سنگ و ریگ روشن شد</p><p>شفا آمد شفا آمد شفای هر نزار آمد</p><p>حبیب آمد حبیب آمد به دلداری مشتاقان</p><p>طبیب آمد طبیب آمد طبیب هوشیار آمد</p><p>سماع آمد سماع آمد سماع بی‌صداع آمد</p><p>وصال آمد وصال آمد وصال پایدار آمد</p><p>ربیع آمد ربیع آمد ربیع بس بدیع آمد</p><p>شقایق‌ها و ریحان‌ها و لاله خوش عذار آمد</p><p>کسی آمد کسی آمد که ناکس زو کسی گردد</p><p>مهی آمد مهی آمد که دفع هر غبار آمد</p><p>دلی آمد دلی آمد که دل‌ها را بخنداند</p><p>میی آمد میی آمد که دفع هر خمار آمد</p><p>کفی آمد کفی آمد که دریا در از او یابد</p><p>شهی آمد شهی آمد که جان هر دیار آمد</p><p>کجا آمد کجا آمد کز این جا خود نرفتست او</p><p>ولیکن چشم گه آگاه و گه بی‌اعتبار آمد</p><p>ببندم چشم و گویم شد گشایم گویم او آمد</p><p>و او در خواب و بیداری قرین و یار غار آمد</p><p>کنون ناطق خمش گردد کنون خامش به نطق آید</p><p>رها کن حرف بشمرده که حرف بی‌شمار آمد</p>
</body></html>