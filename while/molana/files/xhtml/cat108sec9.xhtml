<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر پنجم - بخش ۹</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8722" href="https://ganjoor.net/moulavi/masnavi/daftar5/sh176">بخش ۱۷۶ - قصد شاه به کشتن امرا و شفاعت کردن  ایاز پیش تخت سلطان کی ای شاه عالم العفو اولی</a></h2>
<p>پس ایاز مهرافزا بر جهید</p><p>پیش تخت آن الغ سلطان دوید</p><p>سجده‌ای کرد و گلوی خود گرفت</p><p>کای قبادی کز تو چرخ آرد شگفت</p><p>ای همایی که همایان فرخی</p><p>از تو دارند و سخاوت هر سخی</p><p>ای کریمی که کرمهای جهان</p><p>محو گردد پیش ایثارت نهان</p><p>ای لطیفی که گل سرخت بدید</p><p>از خجالت پیرهن را بر درید</p><p>از غفوری تو غفران چشم‌سیر</p><p>روبهان بر شیر از عفو تو چیر</p><p>جز که عفو تو کرا دارد سند</p><p>هر که با امر تو بی‌باکی کند</p><p>غفلت و گستاخی این مجرمان</p><p>از وفور عفو تست ای عفولان</p><p>دایما غفلت ز گستاخی دمد</p><p>که برد تعظیم از دیده رمد</p><p>غفلت و نسیان بد آموخته</p><p>ز آتش تعظیم گردد سوخته</p><p>هیبتش بیداری و فطنت دهد</p><p>سهو نسیان از دلش بیرون جهد</p><p>وقت غارت خواب ناید خلق را</p><p>تا بنرباید کسی زو دلق را</p><p>خواب چون در می‌رمد از بیم دلق</p><p>خواب نسیان کی بود با بیم حلق</p><p>لاتؤاخذ ان نسینا شد گواه</p><p>که بود نسیان بوجهی هم گناه</p><p>زانک استکمال تعظیم او نکرد</p><p>ورنه نسیان در نیاوردی نبرد</p><p>گرچه نسیان لابد و ناچار بود</p><p>در سبب ورزیدن او مختار بود</p><p>که تهاون کرد در تعظیمها</p><p>تا که نسیان زاد یا سهو و خطا</p><p>هم‌چو مستی کو جنایتها کند</p><p>گوید او معذور بودم من ز خود</p><p>گویدش لیکن سبب ای زشتکار</p><p>از تو بد در رفتن آن اختیار</p><p>بی‌خودی نامد بخود تش خواندی</p><p>اختیارت خود نشد تش راندی</p><p>گر رسیدی مستی بی‌جهد تو</p><p>حفظ کردی ساقی جان عهد تو</p><p>پشت‌دارت بودی او و عذرخواه</p><p>من غلام زلت مست اله</p><p>عفوهای جمله عالم ذره‌ای</p><p>عکس عفوت ای ز تو هر بهره‌ای</p><p>عفوها گفته ثنای عفو تو</p><p>نیست کفوش ایها الناس اتقوا</p><p>جانشان بخش و ز خودشان هم مران</p><p>کام شیرین تو اند ای کامران</p><p>رحم کن بر وی که روی تو بدید</p><p>فرقت تلخ تو چون خواهد کشید</p><p>از فراق و هجر می‌گویی سخن</p><p>هر چه خواهی کن ولیکن این مکن</p><p>صد هزاران مرگ تلخ شصت تو</p><p>نیست مانند فراق روی تو</p><p>تلخی هجر از ذکور و از اناث</p><p>دور دار ای مجرمان را مستغاث</p><p>بر امید وصل تو مردن خوشست</p><p>تلخی هجر تو فوق آتشست</p><p>گبر می‌گوید میان آن سقر</p><p>چه غمم بودی گرم کردی نظر</p><p>کان نظر شیرین کنندهٔ رنجهاست</p><p>ساحران را خونبهای دست و پاست</p><h2><a id="poem-8723" href="https://ganjoor.net/moulavi/masnavi/daftar5/sh177">بخش ۱۷۷ - تفسیر گفتن ساحران فرعون را در وقت سیاست با او کی لا ضیر انا الی ربنا منقلبون</a></h2>
<p>نعرهٔ لا ضیر بشنید آسمان</p><p>چرخ گویی شد پی آن صولجان</p><p>ضربت فرعون ما را نیست ضیر</p><p>لطف حق غالب بود بر قهر غیر</p><p>گر بدانی سر ما را ای مضل</p><p>می‌رهانیمان ز رنج ای کوردل</p><p>هین بیا زین سو ببین کین ارغنون</p><p>می‌زند یا لیت قومی یعلمون</p><p>داد ما را داد حق فرعونیی</p><p>نه چو فرعونیت و ملکت فانیی</p><p>سر بر آر و ملک بین زنده و جلیل</p><p>ای شده غره به مصر و رود نیل</p><p>گر تو ترک این نجس خرقه کنی</p><p>نیل را در نیل جان غرقه کنی</p><p>هین بدار از مصر ای فرعون دست</p><p>در میان مصر جان صد مصر هست</p><p>تو انا رب همی‌گویی به عام</p><p>غافل از ماهیت این هر دو نام</p><p>رب بر مربوب کی لرزان بود</p><p>کی انادان بند جسم و جان بود</p><p>نک انا ماییم رسته از انا</p><p>از انای پر بلای پر عنا</p><p>آن انایی بر تو ای سگ شوم بود</p><p>در حق ما دولت محتوم بود</p><p>گر نبودیت این انایی کینه‌کش</p><p>کی زدی بر ما چنین اقبال خوش</p><p>شکر آنک از دار فانی می‌رهیم</p><p>بر سر این دار پندت می‌دهیم</p><p>دار قتل ما براق رحلتست</p><p>دار ملک تو غرور و غفلتست</p><p>این حیاتی خفیه در نقش ممات</p><p>وان مماتی خفیه در قشر حیات</p><p>می‌نماید نور نار و نار نور</p><p>ورنه دنیا کی بدی دارالغرور</p><p>هین مکن تعجیل اول نیست شو</p><p>چون غروب آری بر آ از شرق ضو</p><p>از انایی ازل دل دنگ شد</p><p>این انایی سرد گشت و ننگ شد</p><p>زان انای بی‌انا خوش گشت جان</p><p>شد جهان او از انایی جهان</p><p>از انا چون رست اکنون شد انا</p><p>آفرینها بر انای بی عنا</p><p>کو گریزان و انایی در پیش</p><p>می‌دود چون دید وی را بی ویش</p><p>طالب اویی نگردد طالبت</p><p>چون بمردی طالبت شد مطلبت</p><p>زنده‌ای کی مرده‌شو شوید ترا</p><p>طالبی کی مطلبت جوید ترا</p><p>اندرین بحث ار خرده ره‌بین بدی</p><p>فخر رازی رازدان دین بدی</p><p>لیک چون من لمن یذق لم یدر بود</p><p>عقل و تخییلات او حیرت فزود</p><p>کی شود کشف از تفکر این انا</p><p>آن انا مکشوف شد بعد از فنا</p><p>می‌فتد این عقلها در افتقاد</p><p>در مغا کی حلول و اتحاد</p><p>ای ایاز گشته فانی ز اقتراب</p><p>هم‌چو اختر در شعاع آفتاب</p><p>بلک چون نطفه مبدل تو به تن</p><p>نه از حلول و اتحادی مفتتن</p><p>عفو کن ای عفو در صندوق تو</p><p>سابق لطفی همه مسبوق تو</p><p>من کی باشم که بگویم عفو کن</p><p>ای تو سلطان و خلاصهٔ امر کن</p><p>من کی باشم که بوم من با منت</p><p>ای گرفته جمله منها دامنت</p><h2><a id="poem-8724" href="https://ganjoor.net/moulavi/masnavi/daftar5/sh178">بخش ۱۷۸ - مجرم دانستن ایاز خود را درین شفاعت‌گری و عذر این جرم خواستن و در آن عذرگویی خود را مجرم دانستن و این شکستگی از شناخت و عظمت شاه خیزد کی أَنا أَعْلَمُکُمْ بِاللَّهِ وَ أَخْشیکُمْ لِللَّهِ وَ قالَ اللهُ تَعالی إِنَّما یَخْشَی اللهَ مِنْ عِبادِهِ العُلَماءُ</a></h2>
<p>من کی آرم رحم خلم آلود را</p><p>ره نمایم حلم علم‌اندود را</p><p>صد هزاران صفع را ارزانیم</p><p>گر زبون صفعها گردانیم</p><p>من چه گویم پیشت اعلامت کنم</p><p>یا که وا یادت دهم شرط کرم</p><p>آنچ معلوم تو نبود چیست آن</p><p>وآنچ یادت نیست کو اندر جهان</p><p>ای تو پاک از جهل و علمت پاک از آن</p><p>که فراموشی کند بر وی نهان</p><p>هیچ کس را تو کسی انگاشتی</p><p>هم‌چو خورشیدش به نور افراشتی</p><p>چون کسم کردی اگر لابه کنم</p><p>مستمع شو لابه‌ام را از کرم</p><p>زانک از نقشم چو بیرون برده‌ای</p><p>آن شفاعت هم تو خود را کرده‌ای</p><p>چون ز رخت من تهی گشت این وطن</p><p>تر و خشک خانه نبود آن من</p><p>هم دعا از من روان کردی چو آب</p><p>هم نباتش بخش و دارش مستجاب</p><p>هم تو بودی اول آرندهٔ دعا</p><p>هم تو باش آخر اجابت را رجا</p><p>تا زنم من لاف کان شاه جهان</p><p>بهر بنده عفو کرد از مجرمان</p><p>درد بودم سر به سر من خودپسند</p><p>کرد شاهم داروی هر دردمند</p><p>دوزخی بودم پر از شور و شری</p><p>کرد دست فضل اویم کوثری</p><p>هر که را سوزید دوزخ در قود</p><p>من برویانم دگر بار از جسد</p><p>کار کوثر چیست که هر سوخته</p><p>گردد از وی نابت و اندوخته</p><p>قطره قطره او منادی کرم</p><p>کانچ دوزخ سوخت من باز آورم</p><p>هست دوزخ هم‌چو سرمای خزان</p><p>هست کوثر چون بهار ای گلستان</p><p>هست دوزخ هم‌چو مرگ و خاک گور</p><p>هست کوثر بر مثال نفخ صور</p><p>ای ز دوزخ سوخته اجسامتان</p><p>سوی کوثر می‌کشد اکرامتان</p><p>چون خلقت الخلق کی یربح علی</p><p>لطف تو فرمود ای قیوم حی</p><p>لالان اربح علیهم جود تست</p><p>که شود زو جمله ناقصها درست</p><p>عفو کن زین بندگان تن‌پرست</p><p>عفو از دریای عفو اولیترست</p><p>عفو خلقان هم‌چو جو و هم‌چو سیل</p><p>هم بدان دریای خود تازند خیل</p><p>عفوها هر شب ازین دل‌پاره‌ها</p><p>چون کبوتر سوی تو آید شها</p><p>بازشان وقت سحر پران کنی</p><p>تا به شب محبوس این ابدان کنی</p><p>پر زنان بار دگر در وقت شام</p><p>می‌پرند از عشق آن ایوان و بام</p><p>تا که از تن تار وصلت بسکلند</p><p>پیش تو آیند کز تو مقبلند</p><p>پر زنان آمن ز رجع سرنگون</p><p>در هوا که انا الیه راجعون</p><p>بانگ می‌آید تعالوا زان کرم</p><p>بعد از آن رجعت نماند از حرص و غم</p><p>بس غریبیها کشیدیت از جهان</p><p>قدر من دانسته باشید ای مهان</p><p>زیر سایهٔ این درختم مست ناز</p><p>هین بیندازید پاها را دراز</p><p>پایهای پر عنا از راه دین</p><p>بر کنار و دست حوران خالدین</p><p>حوریان گشته مغمز مهربان</p><p>کز سفر باز آمدند این صوفیان</p><p>صوفیان صافیان چون نور خور</p><p>مدتی افتاده بر خاک و قذر</p><p>بی‌اثر پاک از قذر باز آمدند</p><p>هم‌چو نور خور سوی قرص بلند</p><p>این گروه مجرمان هم ای مجید</p><p>جمله سرهاشان به دیواری رسید</p><p>بر خطا و جرم خود واقف شدند</p><p>گرچه مات کعبتین شه بدند</p><p>رو به تو کردند اکنون اه‌کنان</p><p>ای که لطفت مجرمان را ره‌کنان</p><p>راه ده آلودگان را العجل</p><p>در فرات عفو و عین مغتسل</p><p>تا که غسل آرند زان جرم دراز</p><p>در صف پاکان روند اندر نماز</p><p>اندر آن صفها ز اندازه برون</p><p>غرقگان نور نحن الصافون</p><p>چون سخن در وصف این حالت رسید</p><p>هم قلم بشکست و هم کاغذ درید</p><p>بحر را پیمود هیچ اسکره‌ای</p><p>شیر را برداشت هرگز بره‌ای</p><p>گر حجابستت برون رو ز احتجاب</p><p>تا ببینی پادشاهی عجاب</p><p>گرچه بشکستند جامت قوم مست</p><p>آنک مست از تو بود عذریش هست</p><p>مستی ایشان به اقبال و به مال</p><p>نه ز بادهٔ تست ای شیرین فعال</p><p>ای شهنشه مست تخصیص توند</p><p>عفو کن از مست خود ای عفومند</p><p>لذت تخصیص تو وقت خطاب</p><p>آن کند که ناید از صد خم شراب</p><p>چونک مستم کرده‌ای حدم مزن</p><p>شرع مستان را نبیند حد زدن</p><p>چون شوم هشیار آنگاهم بزن</p><p>که نخواهم گشت خود هشیار من</p><p>هرکه از جام تو خورد ای ذوالمنن</p><p>تا ابد رست از هش و از حد زدن</p><p>خالدین فی فناء سکرهم</p><p>من تفانی فی هواکم لم یقم</p><p>فضل تو گوید دل ما را که رو</p><p>ای شده در دوغ عشق ما گرو</p><p>چون مگس در دوغ ما افتاده‌ای</p><p>تو نه‌ای مست ای مگس تو باده‌ای</p><p>کرگسان مست از تو گردند ای مگس</p><p>چونک بر بحر عسل رانی فرس</p><p>کوهها چون ذره‌ها سرمست تو</p><p>نقطه و پرگار و خط در دست تو</p><p>فتنه که لرزند ازو لرزان تست</p><p>هر گران‌قیمت گهر ارزان تست</p><p>گر خدا دادی مرا پانصد دهان</p><p>گفتمی شرح تو ای جان و جهان</p><p>یک دهان دارم من آن هم منکسر</p><p>در خجالت از تو ای دانای سر</p><p>منکسرتر خود نباشم از عدم</p><p>کز دهانش آمدستند این امم</p><p>صد هزار آثار غیبی منتظر</p><p>کز عدم بیرون جهد با لطف و بر</p><p>از تقاضای تو می‌گردد سرم</p><p>ای ببرده من به پیش آن کرم</p><p>رغبت ما از تقاضای توست</p><p>جذبهٔ حقست هر جا ره‌روست</p><p>خاک بی‌بادی به بالا بر جهد</p><p>کشتی بی‌بحر پا در ره نهد</p><p>پیش آب زندگانی کس نمرد</p><p>پیش آبت آب حیوانست درد</p><p>آب حیوان قبلهٔ جان دوستان</p><p>ز آب باشد سبز و خندان بوستان</p><p>مرگ آشامان ز عشقش زنده‌اند</p><p>دل ز جان و آب جان بر کنده‌اند</p><p>آب عشق تو چو ما را دست داد</p><p>آب حیوان شد به پیش ما کساد</p><p>ز آب حیوان هست هر جان را نوی</p><p>لیک آب آب حیوانی توی</p><p>هر دمی مرگی و حشری دادیم</p><p>تا بدیدم دست برد آن کرم</p><p>هم‌چو خفتن گشت این مردن مرا</p><p>ز اعتماد بعث کردن ای خدا</p><p>هفت دریا هر دم ار گردد سراب</p><p>گوش گیری آوریش ای آب آب</p><p>عقل لرزان از اجل وان عشق شوخ</p><p>سنگ کی ترسد ز باران چون کلوخ</p><p>از صحاف مثنوی این پنجمست</p><p>بر بروج چرخ جان چون انجمست</p><p>ره نیابد از ستاره هر حواس</p><p>جز که کشتیبان استاره‌شناس</p><p>جز نظاره نیست قسم دیگران</p><p>از سعودش غافلند و از قران</p><p>آشنایی گیر شبها تا به روز</p><p>با چنین استارهای دیوسوز</p><p>هر یکی در دفع دیو بدگمان</p><p>هست نفط‌انداز قلعهٔ آسمان</p><p>اختر ار با دیو هم‌چون عقربست</p><p>مشتری را او ولی الاقربست</p><p>قوس اگر از تیر دوزد دیو را</p><p>دلو پر آبست زرع و میو را</p><p>حوت اگرچه کشتی غی بشکند</p><p>دوست را چون ثور کشتی می‌کند</p><p>شمس اگر شب را بدرد چون اسد</p><p>لعل را زو خلعت اطلس رسد</p><p>هر وجودی کز عدم بنمود سر</p><p>بر یکی زهرست و بر دیگر شکر</p><p>دوست شو وز خوی ناخوش شو بری</p><p>تا ز خمرهٔ زهر هم شکر خوری</p><p>زان نشد فاروق را زهری گزند</p><p>که بد آن تریاق فاروقیش قند</p>
</body></html>