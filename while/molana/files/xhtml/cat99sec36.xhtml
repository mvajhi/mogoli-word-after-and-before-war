<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4306" href="https://ganjoor.net/moulavi/shams/ghazalsh/sh1682">غزل شمارهٔ ۱۶۸۲</a></h2>
<p>من اگر پرغم اگر خندانم</p><p>عاشق دولت آن سلطانم</p><p>هوس عشق ملک تاج من است</p><p>اگرم تاج دهی نستانم</p><p>رنگ شاخ گل او برگ من است</p><p>زانک من بلبل آن بستانم</p><p>جز که بر خاک درش ننشینم</p><p>جز که در جان و دلش ننشانم</p><p>روز و شب غرقه شیر و شکرم</p><p>در گل و یاسمن و ریحانم</p><p>گر خراب است جهان گر معمور</p><p>من خراب ویم این می دانم</p><p>نظری هست ملک را بر من</p><p>گر چه با خاک زمین یک سانم</p><p>زر با خاک درآمیخته‌ام</p><p>باش در کوره روم در کانم</p><h2><a id="poem-4307" href="https://ganjoor.net/moulavi/shams/ghazalsh/sh1683">غزل شمارهٔ ۱۶۸۳</a></h2>
<p>من که حیران ز ملاقات توام</p><p>چون خیالی ز خیالات توام</p><p>به مراعات کنی دلجویی</p><p>اه که بی‌دل ز مراعات توام</p><p>ذات من نقش صفات خوش توست</p><p>من مگر خود صفت ذات توام</p><p>گر کرامات ببخشد کرمت</p><p>مو به مو لطف و کرامات توام</p><p>نقش و اندیشه من از دم توست</p><p>گویی الفاظ و عبارات توام</p><p>گاه شه بودم و گاهت بنده</p><p>این زمان هر دو نیم مات توام</p><p>دل زجاج آمد و نورت مصباح</p><p>من بی‌دل شده مشکات توام</p><p>ای مهندس که تو را لوحم و خاک</p><p>چون رقم محو تو و اثبات توام</p><p>چه کنم ذکر که من ذکر توام</p><p>چه کنم رای که رایات توام</p><p>سنریهم شد و فی انفسهم</p><p>هم توام خوان که ز آیات توام</p><h2><a id="poem-4308" href="https://ganjoor.net/moulavi/shams/ghazalsh/sh1684">غزل شمارهٔ ۱۶۸۴</a></h2>
<p>من از این خانه به در می نروم</p><p>من از این شهر سفر می نروم</p><p>منم و این صنم و باقی عمر</p><p>من از او جای دگر می نروم</p><p>خاکیان رو به اثر آوردند</p><p>من ز اثیرم به اثر می نروم</p><p>ای دو دیده ز نظر دورم کن</p><p>من چو دیده به نظر می نروم</p><p>بخت من زیر و زبر کرد غمش</p><p>چون فلک زیر و زبر می نروم</p><p>خانه چرخ و زمین تاریک است</p><p>من ز خرگاه قمر می نروم</p><p>گر چو خورشید مرا تیغ زند</p><p>من ز تیغش به سپر می نروم</p><p>بس بود عشق شهم تاج و کمر</p><p>من سوی تاج و کمر می نروم</p><p>گم کنم خویش در اوصاف ملک</p><p>من در اوصاف بشر می نروم</p><p>عشق او چون شجر و من موسی</p><p>من گزافه به شجر می نروم</p><p>زان شجر خواند یکی نور مرا</p><p>ور نه من بهر خضر می نروم</p><p>چون شجر خوش بکشم آب حیات</p><p>من چو هیزم به سفر می نروم</p><p>شمس تبریز که نور سحر است</p><p>جز به نورش به سحر می نروم</p><h2><a id="poem-4309" href="https://ganjoor.net/moulavi/shams/ghazalsh/sh1685">غزل شمارهٔ ۱۶۸۵</a></h2>
<p>ای مطرب این غزل گو کی یار توبه کردم</p><p>از هر گلی بریدم وز خار توبه کردم</p><p>گه مست کار بودم گه در خمار بودم</p><p>زان کار دست شستم زین کار توبه کردم</p><p>در جرم توبه کردن بودیم تا به گردن</p><p>از توبه‌های کرده این بار توبه کردم</p><p>ای می فروش این ده ساغر به دست من ده</p><p>من ننگ را شکستم وز عار توبه کردم</p><p>مانند مست صرعم بیرون ز چار طبعم</p><p>از گرم و سرد و خشکی هر چار توبه کردم</p><p>ای مطرب الله الله می بی‌رهم تو بر ره</p><p>بردار چنگ می زن بر تار توبه کردم</p><p>ز اندیشه‌های چاره دل بود پاره پاره</p><p>بیچارگی است چاره ناچار توبه کردم</p><p>بنمای روی مه را خوش کن شب سیه را</p><p>کز ذوق آن گنه را بسیار توبه کردم</p><p>گفتم که وقت توبه‌ست شوریده‌ای مرا گفت</p><p>من تایب قدیمم من پار توبه کردم</p><p>بهر صلاح دین را محروسه یقین را</p><p>منکر به عشق گوید ز انکار توبه کردم</p><h2><a id="poem-4310" href="https://ganjoor.net/moulavi/shams/ghazalsh/sh1686">غزل شمارهٔ ۱۶۸۶</a></h2>
<p>گفتم که عهد بستم وز عهد بد برستم</p><p>گفتا چگونه بندی چیزی که من شکستم</p><p>با وی چو شهد و شیرم هم دامنش بگیرم</p><p>اما چگونه گیرم چون من شکسته دستم</p><p>خود دامنش نگیرد الا شکسته دستی</p><p>اکنون بلند گردم کز جور کرد پستم</p><p>تا من بلند باشم پستم کند به داور</p><p>چون نیست کرد آنگه بازآورد به هستم</p><p>ای حلقه‌های زلفش پیچیده گرد حلقم</p><p>افغان ز چشم مستش کان مست کرد مستم</p><p>آمد خیال مستش مستانه حمله آورد</p><p>چندان بهانه کردم وز دست او نرستم</p><p>حلقه زدم به در بر آواز داد دلبر</p><p>گفتا که نیست این جا یعنی بدان که هستم</p><p>گفتم که بنده آمد گفت این دم تو دام است</p><p>من کی شکار دامم من کی اسیر شستم</p><p>گفتم اگر بسوزی جان مرا سزایم</p><p>ای بت مرا بسوزان زیرا که بت پرستم</p><p>من خشک از آن شدستم تا خوش مرا بسوزی</p><p>چون تو مرا بسوزی از سوختن برستم</p><p>هر جا روی بیایم هر جا روم بیایی</p><p>در مرگ و زندگانی با تو خوشم خوشستم</p><p>ای آب زندگانی با تو کجاست مردن</p><p>در سایه تو بالله جستم ز مرگ جستم</p><h2><a id="poem-4311" href="https://ganjoor.net/moulavi/shams/ghazalsh/sh1687">غزل شمارهٔ ۱۶۸۷</a></h2>
<p>گر جان منکرانت شد خصم جان مستم</p><p>اندر جواب ایشان خوبی تو بسستم</p><p>در دفع آن خیالش وز بهر گوشمالش</p><p>بنمایمش جمالت از دور من برستم</p><p>گوید که نیست جوهر وز منش نیست باور</p><p>زان نیست ای برادر هستم چنانک هستم</p><p>دوش از رخ نگاری دل مست گشت باری</p><p>تا پیش شهریاری من ساغری شکستم</p><p>من مست روی ماهم من شاد از آن گناهم</p><p>من جرم دار شاهم نک بشکنید دستم</p><p>بس رندم و قلاشم در دین عشق فاشم</p><p>من ملک را چه باشم تا تحفه‌ای فرستم</p><p>دل دزد و دزدزاده بر مخزن ایستاده</p><p>شه مخزنش گشاده چون دست دزد بستم</p><p>ای بی‌خبر ز شاهی گویی که بر چه راهی</p><p>من می روم چو ماهی آن سو که برد شستم</p><p>شمس الحق است رازم تبریز شد نیازم</p><p>او قبله نمازم او نور آب دستم</p><h2><a id="poem-4312" href="https://ganjoor.net/moulavi/shams/ghazalsh/sh1688">غزل شمارهٔ ۱۶۸۸</a></h2>
<p>رفتم ز دست خود من در بیخودی فتادم</p><p>در بیخودی مطلق با خود چه نیک شادم</p><p>چشمم بدوخت دلبر تا غیر او نبینم</p><p>تا چشم‌ها به ناگه در روی او گشادم</p><p>با من به جنگ شد جان گفتا مرا مرنجان</p><p>گفتم طلاق بستان گفتا بده بدادم</p><p>مادر چو داغ عشقت می دید در رخ من</p><p>نافم بر آن برید او آن دم که من بزادم</p><p>گر بر فلک روانم ور لوح غیب خوانم</p><p>ای تو صلاح جانم بی‌تو چه در فسادم</p><p>ای پرده برفکنده تا مرده گشته زنده</p><p>وز نور رویت آمد عهد الست یادم</p><p>از عشق شاه پریان چون یاوه گشتم ای جان</p><p>از خویش و خلق پنهان گویی پری نژادم</p><p>تبریز شمس دین را گفتم تنا کی باشی</p><p>تن گفت خاک و جان گفت سرگشته همچو بادم</p><h2><a id="poem-4313" href="https://ganjoor.net/moulavi/shams/ghazalsh/sh1689">غزل شمارهٔ ۱۶۸۹</a></h2>
<p>صد بار مردم ای جان وین را بیازمودم</p><p>چون بوی تو بیامد دیدم که زنده بودم</p><p>صد بار جان بدادم وز پای درفتادم</p><p>بار دگر بزادم چون بانگ تو شنودم</p><p>تا روی تو بدیدم از خویش نابدیدم</p><p>ای ساخته چو عیدم وی سوخته چو عودم</p><p>دامی است در ضمیرم تا باز عشق گیرم</p><p>آن باز بازگونه چون مرغ درربودم</p><p>ای شعله‌های گردان در سینه‌های مردان</p><p>گردان به گرد ماهت چون گنبد کبودم</p><p>آن ساعت خجسته تو عهدها ببسته</p><p>من توبه‌ها شکسته بودم چنانک بودم</p><p>عقلم ببرد از ره کز من رسی تو در شه</p><p>چون سوی عقل رفتم عقلم نداشت سودم</p><h2><a id="poem-4314" href="https://ganjoor.net/moulavi/shams/ghazalsh/sh1690">غزل شمارهٔ ۱۶۹۰</a></h2>
<p>اندر دو کون جانا بی‌تو طرب ندیدم</p><p>دیدم بسی عجایب چون تو عجب ندیدم</p><p>گفتند سوز آتش باشد نصیب کافر</p><p>محروم ز آتش تو جز بولهب ندیدم</p><p>من بر دریچه دل بس گوش جان نهادم</p><p>چندان سخن شنیدم اما دو لب ندیدم</p><p>بر بنده ناگهانی کردی نثار رحمت</p><p>جز لطف بی‌حد تو آن را سبب ندیدم</p><p>ای ساقی گزیده مانندت ای دو دیده</p><p>اندر عجم نیامد و اندر عرب ندیدم</p><p>زان باده که عصیرش اندر چرش نیامد</p><p>وان شیشه که نظیرش اندر حلب ندیدم</p><p>چندان بریز باده کز خود شوم پیاده</p><p>کاندر خودی و هستی غیر تعب ندیدم</p><p>ای شمس و ای قمر تو ای شهد و ای شکر تو</p><p>ای مادر و پدر تو جز تو نسب ندیدم</p><p>ای عشق بی‌تناهی وی مظهر الهی</p><p>هم پشت و هم پناهی کفوت لقب ندیدم</p><p>پولادپاره‌هاییم آهن رباست عشقت</p><p>اصل همه طلب تو در تو طلب ندیدم</p><p>خامش کن ای برادر فضل و ادب رها کن</p><p>تا تو ادب بخواندی در تو ادب ندیدم</p><p>ای شمس حق تبریز ای اصل اصل جان‌ها</p><p>بی‌بصره وجودت من یک رطب ندیدم</p><h2><a id="poem-4315" href="https://ganjoor.net/moulavi/shams/ghazalsh/sh1691">غزل شمارهٔ ۱۶۹۱</a></h2>
<p>خواهم که کفک خونین از دیگ جان برآرم</p><p>گفتار دو جهان را از یک دهان برآرم</p><p>از خود برآمدم من در عشق عزم کردم</p><p>تا همچو خود جهان را من از جهان برآرم</p><p>زنار نفس بد را من چون گلوش بستم</p><p>از گفت وارهم من چون یک فغان برآرم</p><p>والله کشانم او را چندان به گرد گردون</p><p>کز جان دودرنگش آتش عیان برآرم</p><p>ای بس عروس جان را روبند تن ربایم</p><p>وز عشق سرکشان را از خان و مان برآرم</p><p>این جمله جان‌ها را در عشق چنگ سازم</p><p>وز چنگ بی‌زبان من سیصد زبان برآرم</p><p>پر کرد شمس تبریز در عشق یک کمانی</p><p>کز عشق زه برآید چون آن کمان برآرم</p><h2><a id="poem-4316" href="https://ganjoor.net/moulavi/shams/ghazalsh/sh1692">غزل شمارهٔ ۱۶۹۲</a></h2>
<p>یا رب چه یار دارم شیرین شکار دارم</p><p>در سینه از نی او صد مرغزار دارم</p><p>قاصد به خشم آید چون سوی من گراید</p><p>گوید کجا گریزی من با تو کار دارم</p><p>من دوش ماه نو را پرسیدم از مه خود</p><p>گفتا پیش دوانم پا در غبار دارم</p><p>خورشید چون برآمد گفتم چه زردرویی</p><p>گفتا ز شرم رویش رنگ نضار دارم</p><p>ای آب در سجودی بر روی و سر دوانی</p><p>گفتا که از فسونش رفتار مار دارم</p><p>ای میرداد آتش پیچان چنین چرایی</p><p>گفتا ز برق رویش دل بی‌قرار دارم</p><p>ای باد پیک عالم تو دل سبک چرایی</p><p>گفتا بسوزد این دل گر اختیار دارم</p><p>ای خاک در چه فکری خاموشی و مراقب</p><p>گفتا که در درونه باغ و بهار دارم</p><p>بگذر از این عناصر ما را خداست ناصر</p><p>در سر خمار دارم در کف عقار دارم</p><p>گر خواب ما ببستی بازست راه مستی</p><p>می دردهد دودستی چون دستیار دارم</p><p>خاموش باش تا دل بی‌این زبان بگوید</p><p>چون گفت دل نیوشم زین گفت عار دارم</p><h2><a id="poem-4317" href="https://ganjoor.net/moulavi/shams/ghazalsh/sh1693">غزل شمارهٔ ۱۶۹۳</a></h2>
<p>من پاکباز عشقم تخم غرض نکارم</p><p>پشت و پناه فقرم پشت طمع نخارم</p><p>نی بند خلق باشم نی از کسی تراشم</p><p>مرغ گشاده پایم برگ قفس ندارم</p><p>من ابر آب دارم چرخ گهرنثارم</p><p>بر تشنگان خاکی آب حیات بارم</p><p>موسی بدید آتش آن نور بود دلخوش</p><p>من نیز نورم ای جان گر چه ز دور نارم</p><p>شاخ درخت گردان اصل درخت ساکن</p><p>گر چه که بی‌قرارم در روح برقرارم</p><p>من بوالعجب جهانم در مشت گل نهانم</p><p>در هر شبی چو روزم در هر خزان بهارم</p><p>با مرغ شب شبم من با مرغ روز روزم</p><p>اما چو باخود آیم زین هر دو برکنارم</p><p>آن لحظه باخود آیم کز محو بیخود آیم</p><p>شش دانگ آن گهم که بیرون ز پنج و چارم</p><p>جان بشر به ناحق دعویش اختیار است</p><p>بی‌اختیار گردد در فر اختیارم</p><p>آن عقل پرهنر را بادی است در سر او</p><p>آن باد او نماند چون باده‌ای درآرم</p><h2><a id="poem-4318" href="https://ganjoor.net/moulavi/shams/ghazalsh/sh1694">غزل شمارهٔ ۱۶۹۴</a></h2>
<p>بازآمدم خرامان تا پیش تو بمیرم</p><p>ای بارها خریده از غصه و زحیرم</p><p>من چون زمین خشکم لطف تو ابر و مشکم</p><p>جز رعد تو نخواهم جز جعد تو نگیرم</p><p>خوشتر اسیری تو صد بار از امیری</p><p>خاصه دمی که گویی ای خسته دل اسیرم</p><p>خاکی به تو رسیده به از زری رمیده</p><p>خاصه دمی که گویی ای بی‌نوا فقیرم</p><p>از ماجرا گذر کن گو عقل ماجرا را</p><p>چنگ است ورد و ذکرم باده‌ست شیخ و پیرم</p><p>ای جان جان مستان ای گنج تنگدستان</p><p>در جنت جمالت من غرق شهد و شیرم</p><p>من رستخیز دیدم وز خویش نابدیدم</p><p>گر چون کمان خمیدم پرنده همچو تیرم</p><p>خاکی بدم ز بادت بالا گرفت خاکم</p><p>بی‌تو کجا روم من ای از تو ناگزیرم</p><p>ای نور دیده و دین گفتی به عقل بنشین</p><p>ای پرده‌ها دریده کی می هلی ستیزم</p><p>من بنده الستم آن تو بوده استم</p><p>آن خیره کش فراقت می راند خیر خیرم</p><p>کی خندد این درختم بی‌نوبهار رویت</p><p>کی دررسد فطیرم تا نسرشی خمیرم</p><p>تا خوان تو بدیدم آزاد از ثریدم</p><p>تا خویش تو بدیدم از خویش خود نفیرم</p><p>از من گذر چو کردی از عقل و جان گذشتم</p><p>در من اثر چو کردی بر گنبد اثیرم</p><p>در قعده‌ام سلامی ای جان گزین من کن</p><p>تا بی‌سلام نبود این قعده اخیرم</p><p>من کف چرا نکوبم چون در کف است خوبم</p><p>من پا چرا نکوبم چون بم شده‌ست زیرم</p><p>تبریز شمس دین را از ما رسان تو خدمت</p><p>خدمت به مشرقی به کز روش مستنیرم</p><h2><a id="poem-4319" href="https://ganjoor.net/moulavi/shams/ghazalsh/sh1695">غزل شمارهٔ ۱۶۹۵</a></h2>
<p>پیش چنین جمال جان بخش چون نمیرم</p><p>دیوانه چون نگردم زنجیر چون نگیرم</p><p>چون باده تو خوردم من محو چون نگردم</p><p>تو چون میی من آبم تو شهد و من چو شیرم</p><p>بگشا دهان خود را آن قند بی‌عدد را</p><p>عذر ار نمی‌پذیری من عشوه می پذیرم</p><p>دانی که از چه خندم از همت بلندم</p><p>زیرا به شهر عشقت بر عاشقان امیرم</p><p>با عشق لایزالی از یک شکم بزادم</p><p>نوعشق می نمایم والله که سخت پیرم</p><p>آن چشم اگر گشایی جز خویش را نشایی</p><p>ور این نظر گشایی دانی که بی‌نظیرم</p><p>اندر تنور سردان آتش زنم چو مردان</p><p>و اندر تنور گرمان من پخته‌تر خمیرم</p><p>در لطف همچو شیرم اندر گلو نگیرم</p><p>تا در غلط نیفتی گر شور چون پنیرم</p><p>در عشق شمس تبریز سلطان تاجدارم</p><p>چون او به تخت آید من پیش او وزیرم</p><h2><a id="poem-4320" href="https://ganjoor.net/moulavi/shams/ghazalsh/sh1696">غزل شمارهٔ ۱۶۹۶</a></h2>
<p>ای چرخ عیب جویم وی سقف پرستیزم</p><p>تا کی به گوشه گوشه از مکر تو گریزم</p><p>ای چرخ همچو زنگی خون خواره خلایق</p><p>من ابر همچو خونم بر تو چرا بریزم</p><p>ای دل بسوز خوش خوش مگریز از این دوآتش</p><p>کاین است بر تو واجب کیی به نار تیزم</p><p>مقصود نور آمد عالم تنور آمد</p><p>وین عشق همچو آتش وین خلق همچو هیزم</p><p>همچون خلیل یزدان پروانه وار شادان</p><p>در آتشش نشستم تا حشر برنخیزم</p><h2><a id="poem-4321" href="https://ganjoor.net/moulavi/shams/ghazalsh/sh1697">غزل شمارهٔ ۱۶۹۷</a></h2>
<p>آری ستیزه می کن تا من همی‌ستیزم</p><p>چندین زبون نیم که ز استیز تو گریزم</p><p>از حیله خواب رفتی هر سوی می بیفتی</p><p>والله که گر بخسپی این باده بر تو ریزم</p><p>ای دولت مصور پیش من آر ساغر</p><p>زودم به ره مکن جان من سخت دیرخیزم</p><p>هر لحظه روت گوید من شمع شب فروزم</p><p>هر لحظه موت گوید من ناف مشک بیزم</p><p>نپذیرم ای سمن بر کمتر ز هجده ساغر</p><p>نرمی کن و حلیمی ای یار تند و تیزم</p><p>ای لطف بی‌کناره خوش گیر در کنارم</p><p>چون در بر تو میرم نغز است رستخیزم</p><p>ساغر بیار و کم کن این لاغ و این ندیمی</p><p>من مست آن عروسم نی سخره جهیزم</p><p>خواهم شراب ناری تو دیگ پیشم آری</p><p>کی گرد دیگ گردم آخر نه کفچلیزم</p><p>درده شراب رهبان ای همدم مسیحان</p><p>نی چون خران عنگم نی عاشق کمیزم</p><p>خامش ز عشق بشنو گوید تو گر مرایی</p><p>من یار رستمانم نی یار مرد حیزم</p><h2><a id="poem-4322" href="https://ganjoor.net/moulavi/shams/ghazalsh/sh1698">غزل شمارهٔ ۱۶۹۸</a></h2>
<p>ای توبه‌ام شکسته از تو کجا گریزم</p><p>ای در دلم نشسته از تو کجا گریزم</p><p>ای نور هر دو دیده بی‌تو چگونه بینم</p><p>وی گردنم ببسته از تو کجا گریزم</p><p>ای شش جهت ز نورت چون آینه‌ست شش رو</p><p>وی روی تو خجسته از تو کجا گریزم</p><p>دل بود از تو خسته جان بود از تو رسته</p><p>جان نیز گشت خسته از تو کجا گریزم</p><p>گر بندم این بصر را ور بسکلم نظر را</p><p>از دل نه‌ای گسسته از تو کجا گریزم</p><h2><a id="poem-4323" href="https://ganjoor.net/moulavi/shams/ghazalsh/sh1699">غزل شمارهٔ ۱۶۹۹</a></h2>
<p>دل را ز من بپوشی یعنی که من ندانم</p><p>خط را کنی مسلسل یعنی که من نخوانم</p><p>بر تخته خیالات آن را نه من نبشتم</p><p>چون سر دل ندانم کاندر میان جانم</p><p>از آفتاب بیشم ذرات روح پیشم</p><p>رقصان و ذکرگویان سوی گهرفشانم</p><p>گر نور خود نبودی ذرات کی نمودی</p><p>ای ذره چون گریزی از جذبه عیانم</p><p>پروانه وار عالم پران به گرد شمعم</p><p>فریش می فرستم پریش می ستانم</p><p>در خلوت است عشقی زین شرح شرحه شرحه</p><p>گر شرح عشق خواهی پیش ویت نشانم</p><p>ور زان که در گمانی نقش گمان ز من دان</p><p>زان نقش منکران را در قعر می کشانم</p><p>ور زان که در یقینی دام یقین ز من بین</p><p>زان دام مقبلان را از کفر می رهانم</p><p>ور درد و رنج داری در من نظر کن از وی</p><p>کان تیر رنج نجهد الا که از کمانم</p><p>ور رنج گشت راحت در من نگر همان دم</p><p>می بین که آن نشانه‌ست از لطف بی‌نشانم</p><p>هر جا که این جمال است داد و ستد حلال است</p><p>وان جا که ذوالجلال است من دم زدن نتانم</p><h2><a id="poem-4324" href="https://ganjoor.net/moulavi/shams/ghazalsh/sh1700">غزل شمارهٔ ۱۷۰۰</a></h2>
<p>عالم گرفت نورم بنگر به چشم‌هایم</p><p>نامم بها نهادند گر چه که بی‌بهایم</p><p>زان لقمه کس نخورده‌ست یک ذره زان نبرده‌ست</p><p>بنگر به عزت من کان را همی‌بخایم</p><p>گر چرخ و عرش و کرسی از خلق سخت دور است</p><p>بیدار و خفته هر دم مستانه می برآیم</p><p>آن جا جهان نور است هم حور و هم قصور است</p><p>شادی و بزم و سور است با خود از آن نیایم</p><p>جبریل پرده دار است مردان درون پرده</p><p>در حلقه شان نگینم در حلقه چون درآیم</p><p>عیسی حریف موسی یونس حریف یوسف</p><p>احمد نشسته تنها یعنی که من جدایم</p><p>عشق است بحر معنی هر یک چو ماهی در بحر</p><p>احمد گهر به دریا اینک همی‌نمایم</p><h2><a id="poem-4325" href="https://ganjoor.net/moulavi/shams/ghazalsh/sh1701">غزل شمارهٔ ۱۷۰۱</a></h2>
<p>آوازه جمالت از جان خود شنیدیم</p><p>چون باد و آب و آتش در عشق تو دویدیم</p><p>اندر جمال یوسف گر دست‌ها بریدند</p><p>دستی به جان ما بر بنگر چه‌ها بریدیم</p><p>رندان و مفلسان را پیداست تا چه باشد</p><p>این دلق پاره پاره در پای تو کشیدیم</p><p>در عشق جان سپاران مانند ما هزاران</p><p>هستند لیک چون تو در خواب هم ندیدیم</p><p>ماننده ستوران در آب وقت خوردن</p><p>چون عکس خویش دیدیم از خویش می رمیدیم</p><h2><a id="poem-4326" href="https://ganjoor.net/moulavi/shams/ghazalsh/sh1702">غزل شمارهٔ ۱۷۰۲</a></h2>
<p>درده شراب یک سان تا جمله جمع باشیم</p><p>تا نقش‌های خود را یک یک فروتراشیم</p><p>از خویش خواب گردیم همرنگ آب گردیم</p><p>ما شاخ یک درختیم ما جمله خواجه تاشیم</p><p>ما طبع عشق داریم پنهان آشکاریم</p><p>در شهر عشق پنهان در کوی عشق فاشیم</p><p>خود را چو مرده بینیم بر گور خود نشینیم</p><p>خود را چو زنده بینیم در نوحه رو خراشیم</p><p>هر صورتی که روید بر آینه دل ما</p><p>رنگ قلاش دارد زیرا که ما قلاشیم</p><p>ما جمع ماهیانیم بر روی آب رانیم</p><p>این خاک بوالهوس را بر روی خاک پاشیم</p><p>تا ملک عشق دیدیم سرخیل مفلسانیم</p><p>تا نقد عشق دیدیم تجار بی‌قماشیم</p><h2><a id="poem-4327" href="https://ganjoor.net/moulavi/shams/ghazalsh/sh1703">غزل شمارهٔ ۱۷۰۳</a></h2>
<p>من آن شب سیاهم کز ماه خشم کردم</p><p>من آن گدای عورم کز شاه خشم کردم</p><p>از لطفم آن یگانه می خواند سوی خانه</p><p>کردم یکی بهانه وز راه خشم کردم</p><p>گر سر کشد نگارم ور غم برد قرارم</p><p>هم آه برنیارم از آه خشم کردم</p><p>گاهم فریفت با زر گاهم به جاه و لشکر</p><p>از زر چو زر بجستم وز جاه خشم کردم</p><p>ز آهن ربای اعظم من آهنم گریزان</p><p>وز کهربای عالم من کاه خشم کردم</p><p>ما ذره‌ایم سرکش از چار و پنج و از شش</p><p>خود پنج و شش کی باشد ز الله خشم کردم</p><p>این را تو برنتابی زیرا برون آبی</p><p>گر شبه آفتابی ز اشباه خشم کردم</p><h2><a id="poem-4328" href="https://ganjoor.net/moulavi/shams/ghazalsh/sh1704">غزل شمارهٔ ۱۷۰۴</a></h2>
<p>اشکم دهل شده‌ست از این جام دم به دم</p><p>می زن دهل به شکر دلا لم و لم و لم</p><p>هین طبل شکر زن که می طبل یافتی</p><p>گه زیر می زن ای دل و گه بم و بم و بم</p><p>از بهر من بخر دهلی از دهلزنان</p><p>تا برکنم ز باغ جهان شاخ و بیخ غم</p><p>لشکر رسید و عشق سپهدار لشکرست</p><p>صحرا و کوه پر شد از طبل و از علم</p><p>ما پر شدیم تا به گلو ساقی از ستیز</p><p>می ریزد آن شراب به اسراف همچو یم</p><p>دانی که بحر موج چرا می زند به جوش</p><p>از من شنو که بحریم و بحر اندرم</p><p>تنگ آمده‌ست و می طلبد موضع فراخ</p><p>بر می جهد به سوی هوا آب لاجرم</p><p>کان آب از آسمان سفری خوی بوده‌ست</p><p>اندر هوا و سیل و که و جوی ای صنم</p><p>آب حیات ما کم از آن آب بحر نیست</p><p>ما موج می زنیم ز هستی سوی عدم</p><p>نی در جهان خاک قرار است روح را</p><p>نی در هوای گنبد این چرخ خم به خم</p><p>زان باغ کو شکفت همان جاست میل جان</p><p>یعنی کنار صنع شهنشاه محتشم</p><p>بس بس مکن هنوز تو را باده خوردنی است</p><p>ما راضییم خواجه بدین ظلم و این ستم</p><p>خاموش باش فتنه درافکنده‌ای به شهر</p><p>خاموشیش مجوی که دریاست جان عم</p><h2><a id="poem-4329" href="https://ganjoor.net/moulavi/shams/ghazalsh/sh1705">غزل شمارهٔ ۱۷۰۵</a></h2>
<p>از ما مشو ملول که ما سخت شاهدیم</p><p>از رشک و غیرت است که در چادری شدیم</p><p>روزی که افکنیم ز جان چادر بدن</p><p>بینی که رشک و حسرت ماهیم و فرقدیم</p><p>رو را بشو و پاک شو از بهر دید ما</p><p>ور نی تو دور باش که ما شاهد خودیم</p><p>آن شاهدی نه‌ایم که فردا شود عجوز</p><p>ما تا ابد جوان و دلارام و خوش قدیم</p><p>آن چادر ار خلق شد شاهد کهن نشد</p><p>فانی است عمر چادر و ما عمر بی‌حدیم</p><p>چادر چو دید از آدم ابلیس کرد رد</p><p>آدم نداش کرد تو ردی نه ما ردیم</p><p>باقی فرشتگان به سجود اندرآمدند</p><p>گفتند در سجود که بر شاهدی زدیم</p><p>در زیر چادر است بتی کز صفات او</p><p>ما را ز عقل برد و سجود اندرآمدیم</p><p>اشکال گنده پیر ز اشکال شاهدان</p><p>گر عقل ما نداند در عشق مرتدیم</p><p>چه جای شاهد است که شیر خداست او</p><p>طفلانه دم زدیم که با طفل ابجدیم</p><p>با جوز و با مویز فریبند طفل را</p><p>ور نی که ما چه لایق جوزیم و کنجدیم</p><p>در خود و در زره چو نهان شد عجوزه‌ای</p><p>گوید که رستم صف پیکار امجدیم</p><p>از کر و فر او همه دانند کو زن است</p><p>ما چون غلط کنیم که در نور احمدیم</p><p>مؤمن ممیز است چنین گفت مصطفی</p><p>اکنون دهان ببند که بی‌گفت مرشدیم</p><p>بشنو ز شمس مفخر تبریز باقیش</p><p>زیرا تمام قصه از آن شاه نستدیم</p><h2><a id="poem-4330" href="https://ganjoor.net/moulavi/shams/ghazalsh/sh1706">غزل شمارهٔ ۱۷۰۶</a></h2>
<p>برخیز تا شراب به رطل و سبو خوریم</p><p>بزم شهنشه‌ست نه ما باده می خریم</p><p>بحری است شهریار و شرابی است خوشگوار</p><p>درده شراب لعل ببین ما چه گوهریم</p><p>خورشید جام نور چو برریخت بر زمین</p><p>ما ذره وار مست بر این اوج برپریم</p><p>خورشید لایزال چو ما را شراب داد</p><p>از کبر در پیاله خورشید ننگریم</p><p>پیش آر آن شراب خردسوز دلفروز</p><p>تا همچو دل ز آب و گل خویش بگذریم</p><p>پرخواره‌ایم کز کرم شاه واقفیم</p><p>در شرب سابقیم و به خدمت مقصریم</p><p>زیرا که سکر مانع خدمت بود یقین</p><p>زین سو چو فربهیم بدان سوی لاغریم</p><p>نوری که در زجاجه و مشکات تافته‌ست</p><p>بر ما بزن که ما ز شعاعش منوریم</p><p>بس گرم و سرد شد دل از این باده چون تنور</p><p>درسوزمان چو هیزم تا هیچ نفسریم</p><p>چون شیشه فلک پر از آتش شده‌ست جان</p><p>چون کوره بهر ما که مس و قلب یا زریم</p><p>ای گلعذار جام چو لاله به مجلس آر</p><p>کز ساغر چو لاله چو گل یاسمین بریم</p><p>خوش خوش بیا و اصل خوشی را به بزم آر</p><p>با جمله ما خوشیم ولی با تو خوشتریم</p><p>ای مطرب آن ترانه تر بازگو ببین</p><p>تو تری و لطیفی و ما از تو ترتریم</p><p>اندرفکن ز بانگ و خروش خوشت صدا</p><p>در ما که در وفای تو چون کوه مرمریم</p><p>آن دم که از مسیح تو میراث برده‌ای</p><p>در گوش ما بدم که چو سرنای مضطریم</p><p>گر چه دهان پر است ز گفتار لب ببند</p><p>خاموش کن که پیش حسودان منکریم</p><h2><a id="poem-4331" href="https://ganjoor.net/moulavi/shams/ghazalsh/sh1707">غزل شمارهٔ ۱۷۰۷</a></h2>
<p>چیزی مگو که گنج نهانی خریده‌ام</p><p>جان داده‌ام ولیک جهانی خریده‌ام</p><p>رویم چو زرگر است از او این سخن شنو</p><p>دادم قراضه زر و کانی خریده‌ام</p><p>از چشم ترک دوست چه تیری که خورده‌ام</p><p>وز طاق ابروش چه کمانی خریده‌ام</p><p>با خلق بسته بسته بگویم من این حدیث</p><p>با کس نگویم این ز فلانی خریده‌ام</p><p>هر چند بی‌زبان شده بودم چو ماهیی</p><p>دیدم شکرلبی و زبانی خریده‌ام</p><p>ناگاه چون درخت برستم میان باغ</p><p>زان باغ بی‌نشانه نشانی خریده‌ام</p><p>گفتم میان باغ خود آن را میانه نیست</p><p>لیک از میان نیست میانی خریده‌ام</p><p>کردم قران به مفخر تبریز شمس دین</p><p>بیرون ز هر دو قرن قرانی خریده‌ام</p><h2><a id="poem-4332" href="https://ganjoor.net/moulavi/shams/ghazalsh/sh1708">غزل شمارهٔ ۱۷۰۸</a></h2>
<p>ای گوش من گرفته تویی چشم روشنم</p><p>باغم چه می بری چو تویی باغ و گلشنم</p><p>عمری است کز عطای تو من طبل می خورم</p><p>در سایه لوای کرم طبل می زنم</p><p>می مالم این دو چشم که خواب است یا خیال</p><p>باور نمی‌کنم عجب ای دوست کاین منم</p><p>آری منم ولیک برون رفته از منی</p><p>چون ماه نو ز بدر تو باریک می تنم</p><p>در تاج خسروان به حقارت نظر کنم</p><p>تا شوق روی توست مها طوق گردنم</p><p>با ماهیان ز بحر تو من نزل می خورم</p><p>با خاکیان ز رشک تو چون آب و روغنم</p><p>گر چه ز بحر صنعت من آب خوردنی است</p><p>چون ماهیم نبیند کس آب خوردنم</p><p>گر ناخن جفا بخراشد رگ مرا</p><p>من خوش صدا چو چنگ ز آسیب ناخنم</p><p>خود پی ببرده‌ای تو که رگ دار نیستم</p><p>گر می جهد رگی بنما تاش برکنم</p><p>گفتی چه کار داری بر نیست کار نیست</p><p>گر نیست نیستم ز چه شد نیست مسکنم</p><p>نفخ قیامتی تو و من شخص مرده‌ام</p><p>تو جان نوبهاری و من سرو و سوسنم</p><p>من نیم کاره گفتم باقیش تو بگو</p><p>تو عقل عقل عقلی و من سخت کودنم</p><p>من صورتی کشیدم جان بخشی آن توست</p><p>تو جان جان جانی و من قالب تنم</p><h2><a id="poem-4333" href="https://ganjoor.net/moulavi/shams/ghazalsh/sh1709">غزل شمارهٔ ۱۷۰۹</a></h2>
<p>ما قحطیان تشنه و بسیارخواره‌ایم</p><p>بیچاره نیستیم که درمان و چاره‌ایم</p><p>در بزم چون عقار و گه رزم ذوالفقار</p><p>در شکر همچو چشمه و در صبر خاره‌ایم</p><p>ما پادشاه رشوت باره نبوده‌ایم</p><p>بل پاره دوز خرقه دل‌های پاره‌ایم</p><p>از ما مپوش راز که در سینه توایم</p><p>وز ما مدزد دل که نه ما دل فشاره‌ایم</p><p>ما آب قلزمیم نهان گشته زیر کاه</p><p>یا آفتاب تن زده اندر ستاره‌ایم</p><p>ما را ببین تو مست چنین بر کنار بام</p><p>داند کنار بام که ما بی‌کناره‌ایم</p><p>مهتاب را چه ترس بود از کنار بام</p><p>پس ما چه غم خوریم که بر مه سواره‌ایم</p><p>گر تیردوز گشت جگرهای ما ز عشق</p><p>بی‌زحمت جگر تو ببین خون چه کاره‌ایم</p><p>قصاب ده اگر چه که ما را بکشت زار</p><p>هم می چریم در ده و هم بر قناره‌ایم</p><p>ما مهره‌ایم و هم جهت مهره حقه‌ایم</p><p>هنگامه گیر دل شده و هم نظاره‌ایم</p><p>خاموش باش اگر چه به بشرای احمدی</p><p>همچون مسیح ناطق طفل گواره‌ایم</p><p>در عشق شمس مفخر تبریز روز و شب</p><p>بر چرخ دیوکش چو شهاب و شراره‌ایم</p><h2><a id="poem-4334" href="https://ganjoor.net/moulavi/shams/ghazalsh/sh1710">غزل شمارهٔ ۱۷۱۰</a></h2>
<p>با روی تو ز سبزه و گلزار فارغیم</p><p>با چشم تو ز باده و خمار فارغیم</p><p>خانه گرو نهاده و در کوی تو مقیم</p><p>دکان خراب کرده و از کار فارغیم</p><p>رختی که داشتیم به یغما ببرد عشق</p><p>از سود و از زیان و ز بازار فارغیم</p><p>دعوی عشق وانگه ناموس و نام و ننگ</p><p>ما ننگ را خریده و از عار فارغیم</p><p>غم را چه زهره باشد تا نام ما برد</p><p>دستی بزن که از غم و غمخواره فارغیم</p><p>ای روترش که کاله گران است چون خرم</p><p>بگذر مخر که ما ز خریدار فارغیم</p><p>ما را مسلم آمد شادی و خوشدلی</p><p>کز باد و بود اندک و بسیار فارغیم</p><p>بررفت و برگذشت سر ما ز آسمان</p><p>کز ذوق عشق از سر و دستار فارغیم</p><p>ما لاف می زنیم و تو انکار می کنی</p><p>ز اقرار هر دو عالم و ز انکار فارغیم</p><p>مشتی سگان نگر که به هم درفتاده‌اند</p><p>ما سگ نزاده‌ایم و ز مردار فارغیم</p><p>اسرار تو خدای همی‌داند و بس است</p><p>ما از دغا و حیلت و مکار فارغیم</p><p>درسی که عشق داد فراموش کی شود</p><p>از بحث و از جدال و ز تکرار فارغیم</p><p>پنهان تو هر چه کاری پیدا بروید آن</p><p>هر تخم را که خواهی می کار فارغیم</p><p>آهن ربای جذب رفیقان کشید حرف</p><p>ور نی در این طریق ز گفتار فارغیم</p><p>با نور روی مفخر تبریز شمس دین</p><p>از شمس چرخ گنبد دوار فارغیم</p><h2><a id="poem-4335" href="https://ganjoor.net/moulavi/shams/ghazalsh/sh1711">غزل شمارهٔ ۱۷۱۱</a></h2>
<p>بگشای چشم خود که از آن چشم روشنیم</p><p>حاشا که چشم خویش از آن روی برکنیم</p><p>پروانه‌ای تو بهر تو بفروز سینه را</p><p>تا خویش را ز عشق بر آن سینه برزنیم</p><p>بفزای خوف عشق نخواهیم ایمنی</p><p>زیرا ز خوف عشق تو ما سخت ایمنیم</p><p>پروانه را ز شمع تو هر روز مژده‌ای است</p><p>یعنی که مات شو که همی‌ مات ضامنیم</p><p>شادیم آن زمان که تو دعوی کنی که من</p><p>بی‌من شویم از خود و ز عشق صد منیم</p><p>تا باغ گلستان جمال تو دیده‌ایم</p><p>چون سرو سربلند و زبانور چو سوسنیم</p><p>بر گلشن زمانه برو آتشی بزن</p><p>زیرا ز عشق روی تو زان سوی گلشنیم</p><p>ای آنک سست دل شده‌ای در طریق عشق</p><p>در ما گریز زود که ما برج آهنیم</p><p>از ذوق آتش شه تبریز شمس دین</p><p>داریم آب رو و همه محض روغنیم</p><h2><a id="poem-4336" href="https://ganjoor.net/moulavi/shams/ghazalsh/sh1712">غزل شمارهٔ ۱۷۱۲</a></h2>
<p>ما در جهان موافقت کس نمی‌کنیم</p><p>ما خانه زیر گنبد اطلس نمی‌کنیم</p><p>مخمور و مست و تشنه و بسیارخواره‌ایم</p><p>بس کرده‌اند جمله و ما بس نمی‌کنیم</p><p>این موج رحمت است و عدو چون کف و خس است</p><p>ما ترک موج دل پی هر خس نمی‌کنیم</p><p>ما قصر و چارطاق بر این عرصه فنا</p><p>چون عاد و چون ثمود مقرنس نمی‌کنیم</p><p>جز صدر قصر عشق در آن ساحت خلود</p><p>چون نوح و چون خلیل مسس نمی‌کنیم</p><p>ما را مطار زان سوی قاف است در شکار</p><p>ما قصد صید مرده چو کرکس نمی‌کنیم</p><p>دیو سیاه غرچه فریب پلید را</p><p>بر جای حور پاک معرس نمی‌کنیم</p><p>ما آن نهاله را که بر و میوه‌اش جفاست</p><p>در تیره خاک حرص مغرس نمی‌کنیم</p><p>از لذتی که هست نظر را ز قدس او</p><p>ما خود نظر به جان مقدس نمی‌کنیم</p><p>خاموش نظم و قافیه را ما از این سپس</p><p>از رشک غیر جنس مجنس نمی‌کنیم</p><h2><a id="poem-4337" href="https://ganjoor.net/moulavi/shams/ghazalsh/sh1713">غزل شمارهٔ ۱۷۱۳</a></h2>
<p>خیزید عاشقان که سوی آسمان رویم</p><p>دیدیم این جهان را تا آن جهان رویم</p><p>نی نی که این دو باغ اگر چه خوش است و خوب</p><p>زین هر دو بگذریم و بدان باغبان رویم</p><p>سجده کنان رویم سوی بحر همچو سیل</p><p>بر روی بحر زان پس ما کف زنان رویم</p><p>زین کوی تعزیت به عروسی سفر کنیم</p><p>زین روی زعفران به رخ ارغوان رویم</p><p>از بیم اوفتادن لرزان چو برگ و شاخ</p><p>دل‌ها همی‌طپند به دارالامان رویم</p><p>از درد چاره نیست چو اندر غریبییم</p><p>وز گرد چاره نیست چو در خاکدان رویم</p><p>چون طوطیان سبز به پر و به بال نغز</p><p>شکرستان شویم و به شکرستان رویم</p><p>این نقش‌ها نشانه نقاش بی‌نشان</p><p>پنهان ز چشم بد هله تا بی‌نشان رویم</p><p>راهی پر از بلاست ولی عشق پیشواست</p><p>تعلیممان دهد که در او بر چه سان رویم</p><p>هر چند سایه کرم شاه حافظ است</p><p>در ره همان به‌ست که با کاروان رویم</p><p>ماییم همچو باران بر بام پرشکاف</p><p>بجهیم از شکاف و بدان ناودان رویم</p><p>همچون کمان کژیم که زه در گلوی ماست</p><p>چون راست آمدیم چو تیر از کمان رویم</p><p>در خانه مانده‌ایم چو موشان ز گربگان</p><p>گر شیرزاده‌ایم بدان ارسلان رویم</p><p>جان آینه کنیم به سودای یوسفی</p><p>پیش جمال یوسف با ارمغان رویم</p><p>خامش کنیم تا که سخن بخش گوید این</p><p>او آن چنانک گوید ما آن چنان رویم</p><h2><a id="poem-4338" href="https://ganjoor.net/moulavi/shams/ghazalsh/sh1714">غزل شمارهٔ ۱۷۱۴</a></h2>
<p>چند روی بی‌خبر آخر بنگر به بام</p><p>بام چه باشد بگو بر فلک سبزفام</p><p>تا قمری همچو جان جلوه شود ناگهان</p><p>صد مه و صد آفتاب چهره او را غلام</p><p>از هوس عشق او چرخ زند نه فلک</p><p>وز می او جان و دل نوش کند جام جام</p><p>چون به تجلی بتافت جانب جان‌ها شتافت</p><p>باده جان شد مباح خوردن و خفتن حرام</p><p>گفت جهان سلیم چیست خبر ای نسیم</p><p>گفت ندارم ز بیم جز نفسی والسلام</p><h2><a id="poem-4339" href="https://ganjoor.net/moulavi/shams/ghazalsh/sh1715">غزل شمارهٔ ۱۷۱۵</a></h2>
<p>هر کی بمیرد شود دشمن او دوستکام</p><p>دشمنم از مرگ من کور شود والسلام</p><p>آن شکرستان مرا می کشد اندر شکر</p><p>ای که چنین مرگ را جان و دل من غلام</p><p>در غلط افکنده‌ست نام و نشان خلق را</p><p>عمر شکربسته را مرگ نهادند نام</p><p>از جهت این رسول گفت که الفقر کنز</p><p>فقر کند نام گنج تا غلط افتند عام</p><p>وحی در ایشان بود گنج به ویران بود</p><p>تا که زر پخته را ره نبرد هیچ خام</p><p>گفتم ای جان ببین زین دلم سست تنگ</p><p>گفت که زین پس ز جهل وامکش از پس لگام</p><p>تا که سرانجام تو گردد بر کام تو</p><p>توسن خنگ فلک باشد زیر تو رام</p><p>گر تو بدانی که مرگ دارد صد باغ و برگ</p><p>هست حیات ابد جوییش از جان مدام</p><p>خامش کن لب ببند بی‌دهنی خای قند</p><p>نیست شو از خود که تا هست شوی زو تمام</p><h2><a id="poem-4340" href="https://ganjoor.net/moulavi/shams/ghazalsh/sh1716">غزل شمارهٔ ۱۷۱۶</a></h2>
<p>امشب جان را ببر از تن چاکر تمام</p><p>تا نبود در جهان بیش مرا نقش و نام</p><p>این دم مست توام رطل دگر دردهم</p><p>تا بشوم محو تو از دو جهان والسلام</p><p>چون ز تو فانی شدم و آنچ تو دانی شدم</p><p>گیرم جام عدم می کشمش جام جام</p><p>جان چو فروزد ز تو شمع بروزد ز تو</p><p>گر بنسوزد ز تو جمله بود خام خام</p><p>این نفسم دم به دم درده باده عدم</p><p>چون به عدم درشدم خانه ندانم ز بام</p><p>چون عدمت می فزود جان کندت صد سجود</p><p>ای که هزاران وجود مر عدمت را غلام</p><p>باده دهم طاس طاس ده ز وجودم خلاص</p><p>باده شد انعام خاص عقل شد انعام عام</p><p>موج برآر از عدم تا برباید مرا</p><p>بر لب دریا به ترس چند روم گام گام</p><p>دام شهم شمس دین صید به تبریز کرد</p><p>من چو به دام اندرم نیست مرا ترس دام</p><h2><a id="poem-4341" href="https://ganjoor.net/moulavi/shams/ghazalsh/sh1717">غزل شمارهٔ ۱۷۱۷</a></h2>
<p>لولیکان توییم در بگشا ای صنم</p><p>لولیکان را دمی بار ده ای محتشم</p><p>ای تو امان جهان ای تو جهان را چو جان</p><p>ای شده خندان دهان از کرمت دم به دم</p><p>امن دو عالم تویی گوهر آدم تویی</p><p>هین که رسید از حبش بر سر کوی حشم</p><p>چون برسد کوس تو کمتر جاسوس تو</p><p>گردد هر لولیی صاحب طبل و علم</p><p>رایت نصرت فرست لشکر عشرت فرست</p><p>تا که ز شادی ما جان نبرد هیچ غم</p><p>تیغ عرب برکنیم بر سر ترکان زنیم</p><p>چون لطفت برکشد بر خط لولی رقم</p><p>خوف مهل در میان بانگ بزن کالامان</p><p>عشرت با خوف جان راست نیاید به هم</p><p>مهر برآور به جوش وز دل چنگ آن خروش</p><p>پر کن از عیش گوش پر کن از می شکم</p><p>تا سوی تبریز جان جانب شمس الزمان</p><p>آید صافی روان گوید ای من منم</p><h2><a id="poem-4342" href="https://ganjoor.net/moulavi/shams/ghazalsh/sh1718">غزل شمارهٔ ۱۷۱۸</a></h2>
<p>ای تو ترش کرده رو تا که بترسانیم</p><p>بسته شکرخنده را تا که بگریانیم</p><p>ترش نگردم از آنک از تو همه شکرم</p><p>گریه نصیب تن است من گهر جانیم</p><p>در دل آتش روم تازه و خندان شوم</p><p>همچو زر سرخ از آنک جمله زر کانیم</p><p>در دل آتش اگر غیر تو را بنگرم</p><p>دار مرا سنگسار ز آنچ من ارزانیم</p><p>هیچ نشینم به عیش هیچ نخیزم به پا</p><p>جز تو که برداریم جز تو که بنشانیم</p><p>این دل من صورتی گشت و به من بنگرید</p><p>بوسه همی‌داد دل بر سر و پیشانیم</p><p>گفتم ای دل بگو خیر بود حال چیست</p><p>تو نه که نوری همه من نه که ظلمانیم</p><p>ور تو منی من توام خیرگی از خود ز چیست</p><p>مست بخندید و گفت دل که نمی‌دانیم</p><p>رو مطلب تو محال نیست زبان را مجال</p><p>سوره کهفم که تو خفته فروخوانیم</p><p>زود بر او درفتاد صورت من پیش دل</p><p>گفت بگو راست ای صادق ربانیم</p><p>گفت که این حیرت از منظر شمس حق است</p><p>مفخر تبریزیان آنک در او فانیم</p><h2><a id="poem-4343" href="https://ganjoor.net/moulavi/shams/ghazalsh/sh1719">غزل شمارهٔ ۱۷۱۹</a></h2>
<p>پیشتر آ می لبا تا همه شیدا شویم</p><p>بیشتر آ گوهرا تا همه دریا رویم</p><p>دست به هم وادهیم حلقه صفت جوق جوق</p><p>جمع معلق زنان مست به دریا دویم</p><p>بر لب دریای عشق تازه بروییم باز</p><p>های که چون گلستان تا به ابد ما نویم</p><p>وز جگر گلستان شعله دیگر زنیم</p><p>چون ز رخ آتشین مایه صد پرتویم</p><p>جوهر ما رو نمود لیک از آن سوی بحر</p><p>آه که تو زین سوی آه که ما زان سویم</p><p>شاه سوارا به سر تاج بجنبان چنین</p><p>تاج تو را گوهریم اسپ تو را ما جویم</p><p>بر سر دارش کنیم هر کی بگوید یکیم</p><p>آتش اندرزنیم هر کی بگوید دویم</p><h2><a id="poem-4344" href="https://ganjoor.net/moulavi/shams/ghazalsh/sh1720">غزل شمارهٔ ۱۷۲۰</a></h2>
<p>بار دگر ذره وار رقص کنان آمدیم</p><p>زان سوی گردون عشق چرخ زنان آمدیم</p><p>بر سر میدان عشق چونک یکی گو شدیم</p><p>گه به کران تاختیم گه به میان آمدیم</p><p>عشق نیاز آورد گر تو چنانی رواست</p><p>ما چو از آن سوتریم ما نه چنان آمدیم</p><p>خواجه مجلس تویی مجلسیان حاضرند</p><p>آب چو آتش بیار ما نه بنان آمدیم</p><p>شکر که ناداشت وار از سبب زخم تو</p><p>چون که به جان آمدیم زود به جان آمدیم</p><p>شمس حق این عشق تو تشنه خون من است</p><p>تیغ و کفن در بغل بهر همان آمدیم</p><p>جز نمکت نشکند شورش تبریز را</p><p>فخر زمین در غمت شور زمان آمدیم</p><h2><a id="poem-4345" href="https://ganjoor.net/moulavi/shams/ghazalsh/sh1721">غزل شمارهٔ ۱۷۲۱</a></h2>
<p>خوش سوی ما آ دمی ز آنچ که ما هم خوشیم</p><p>آب حیات توایم گر چه به شکل آتشیم</p><p>تو جو کبوتربچه زاده این لانه‌ای</p><p>گر تو نیایی به خود مات از این سو کشیم</p><p>حاضر ما شو که ما حاضر آن شاهدیم</p><p>مست می اش می شویم باده از او می چشیم</p><p>تیزروان همچو سیل گر چه چو که ساکنیم</p><p>نعره زنان همچو رعد گر چه چنین خامشیم</p><p>جان چو دریا تو راست بر کف خود نه بیا</p><p>گر چه که ما همچو چرخ بی‌گنهی می کشیم</p><p>زان سوی این پنج حس نوبت ما پنج کن</p><p>کان سوی این شش جهت خسرو این هر ششیم</p><p>در پی سرنای عشق تیزدم و دلنواز</p><p>کز رگ جان همچو چنگ بهر تو در نالشیم</p><p>صحت دعوی عشق مسند و بالش مجو</p><p>ما نه چو رنجورکان عاشق آن بالشیم</p><p>نور فلک شمس دین مفخر تبریز ما</p><p>از رخ آن آفتاب چرخ درون مه وشیم</p><h2><a id="poem-4346" href="https://ganjoor.net/moulavi/shams/ghazalsh/sh1722">غزل شمارهٔ ۱۷۲۲</a></h2>
<p>بدار دست ز ریشم که باده‌ای خوردم</p><p>ز بیخودی سر و ریش و سبال گم کردم</p><p>ز پیشگاه و ز درگاه نیستم آگاه</p><p>به پیشگاه خرابات روی آوردم</p><p>خرد که گرد برآورد از تک دریا</p><p>هزار سال دود درنیابد او گردم</p><p>فراختر ز فلک گشت سینه تنگم</p><p>لطیفتر ز قمر گشت چهره زردم</p><p>دکان جمله طبیبان خراب خواهم کرد</p><p>که من سعادت بیمار و داروی دردم</p><p>شرابخانه عالم شده‌ست سینه من</p><p>هزار رحمت بر سینه جوامردم</p><p>هزار حمد و ثنا مر خدای عالم را</p><p>که دنگ عشقم و از ننگ خویشتن فردم</p><p>چو خاک شاه شدم ارغوان ز من رویید</p><p>چو مات شاه شدم جمله لعب را بردم</p><p>چو دانه‌ای که بمیرد هزار خوشه شود</p><p>شدم به فضل خدا صد هزار چون مردم</p><p>منم بهشت خدا لیک نام من عشق است</p><p>که از فشار رهد هر دلی کش افشردم</p><p>رهد ز تیر فلک وز سنان مریخش</p><p>هر آن مرید که او را به عشق پروردم</p><p>چو آفتاب سعادت رسید سوی حمل</p><p>دو صد تموز بجوشید از دی سردم</p><p>خموش باش که گر نی ز خوف فتنه بدی</p><p>هزار پرده دریدی زبان من هر دم</p><h2><a id="poem-4347" href="https://ganjoor.net/moulavi/shams/ghazalsh/sh1723">غزل شمارهٔ ۱۷۲۳</a></h2>
<p>نیم ز کار تو فارغ همیشه در کارم</p><p>که لحظه لحظه تو را من عزیزتر دارم</p><p>به ذات پاک من و آفتاب سلطنتم</p><p>که من تو را نگذارم به لطف بردارم</p><p>رخ تو را ز شعاعات خویش نور دهم</p><p>سر تو را به ده انگشت مغفرت خارم</p><p>هزار ابر عنایت بر آسمان رضاست</p><p>اگر ببارم از آن ابر بر سرت بارم</p><p>ببسته‌ست میان لطف من به تیمارت</p><p>که دیده برکات وصال و تیمارم</p><p>هزار شربت شافی به مهر می جوشد</p><p>از آن شبی که بگفتی به من که بیمارم</p><p>بیا به پیش که تا سرمه نوت بکشم</p><p>که چشم روشن باشی به فهم اسرارم</p><p>ز خاص خاص خودم لطف کی دریغ آید</p><p>که از کمال کرم دستگیر اغیارم</p><p>تو را که دزد گرفتم سپردمت به عوان</p><p>که یافت شد به جوال تو صاع انبارم</p><p>تو خیره در سبب قهر و گفت ممکن نی</p><p>هزار لطف در آن بود اگر چه قهارم</p><p>نه ابن یامین زان زخم یافت یوسف خویش</p><p>به چشم لطف نظر کن به جمله آثارم</p><p>به خلوتش همه تأویل آن بیان فرمود</p><p>که من گزاف کسی را به غم نیازارم</p><p>خموش کردم تا وقت خلوت تو رسد</p><p>ولی مبر تو گمان بد ای گرفتارم</p><h2><a id="poem-4348" href="https://ganjoor.net/moulavi/shams/ghazalsh/sh1724">غزل شمارهٔ ۱۷۲۴</a></h2>
<p>همه جمال تو بینم چو چشم باز کنم</p><p>همه شراب تو نوشم چو لب فراز کنم</p><p>حرام دارم با مردمان سخن گفتن</p><p>و چون حدیث تو آید سخن دراز کنم</p><p>هزار گونه بلنگم به هر رهم که برند</p><p>رهی که آن به سوی تو است ترک تاز کنم</p><p>اگر به دست من آید چو خضر آب حیات</p><p>ز خاک کوی تو آن آب را طراز کنم</p><p>ز خارخار غم تو چو خارچین گردم</p><p>ز نرگس و گل صدبرگ احتراز کنم</p><p>ز آفتاب و ز مهتاب بگذرد نورم</p><p>چو روی خود به شهنشاه دلنواز کنم</p><p>چو پر و بال برآرم ز شوق چون بهرام</p><p>به مسجد فلک هفتمین نماز کنم</p><p>همه سعادت بینم چو سوی نحس روم</p><p>همه حقیقت گردد اگر مجاز کنم</p><p>مرا و قوم مرا عاقبت شود محمود</p><p>چو خویش را پی محمود خود ایاز کنم</p><p>چو آفتاب شوم آتش و ز گرمی دل</p><p>چو ذره‌ها همه را مست و عشقباز کنم</p><p>پریر عشق مرا گفت من همه نازم</p><p>همه نیاز شو آن لحظه‌ای که ناز کنم</p><p>چو ناز را بگذاری همه نیاز شوی</p><p>من از برای تو خود را همه نیاز کنم</p><p>خموش باش زمانی بساز با خمشی</p><p>که تا برای سماع تو چنگ ساز کنم</p><h2><a id="poem-4349" href="https://ganjoor.net/moulavi/shams/ghazalsh/sh1725">غزل شمارهٔ ۱۷۲۵</a></h2>
<p>نگفتمت مرو آن جا که آشنات منم</p><p>در این سراب فنا چشمه حیات منم</p><p>وگر به خشم روی صد هزار سال ز من</p><p>به عاقبت به من آیی که منتهات منم</p><p>نگفتمت که به نقش جهان مشو راضی</p><p>که نقش بند سراپرده رضات منم</p><p>نگفتمت که منم بحر و تو یکی ماهی</p><p>مرو به خشک که دریای باصفات منم</p><p>نگفتمت که چو مرغان به سوی دام مرو</p><p>بیا که قدرت پرواز و پرّ و پات منم</p><p>نگفتمت که تو را ره زنند و سرد کنند</p><p>که آتش و تبش و گرمی هوات منم</p><p>نگفتمت که صفت‌های زشت در تو نهند</p><p>که گم کنی که سر چشمه صفات منم</p><p>نگفتمت که مگو کار بنده از چه جهت</p><p>نظام گیرد خلاق بی‌جهات منم</p><p>اگر چراغ دلی دان که راه خانه کجاست</p><p>وگر خداصفتی دان که کدخدات منم</p><h2><a id="poem-4350" href="https://ganjoor.net/moulavi/shams/ghazalsh/sh1726">غزل شمارهٔ ۱۷۲۶</a></h2>
<p>بیار باده که دیر است در خمار توام</p><p>اگر چه دلق کشانم نه یار غار توام</p><p>بیار رطل و سبو کارم از قدح بگذشت</p><p>غلام همت و داد بزرگوار توام</p><p>در این زمان که خمارم مطیع من می باش</p><p>چو مست گشتم از آن پس به اختیار توام</p><p>بیار جام اناالحق شراب منصوری</p><p>در این زمان که چو منصور زیر دار توام</p><p>به یاد آر سخن‌ها و شرط‌ها که ز الست</p><p>قرار دادی با من بر آن قرار توام</p><p>بگو به ساغرش ای کف تو گر سوار منی</p><p>عجبتر اینک در این لحظه من سوار توام</p><p>میان حلقه به ظاهر تو در دوار منی</p><p>ولی چو درنگرم نیک در دوار توام</p><p>به زیر چرخ ننوشم شراب ای زهره</p><p>که من عدو قدح‌های زهربار توام</p><p>چو شیشه زان شده‌ام تا که جام شه باشم</p><p>شها بگیر به دستم که دست کار توام</p><p>عجب که شیشه شکافید و می نمی‌ریزد</p><p>چگونه ریزد داند که بر کنار توام</p><p>اگر به قد چو کمانم ولی ز تیر توام</p><p>چو زعفران شدم اما به لاله زار توام</p><p>چگونه کافر باشم چو بت پرست توام</p><p>چگونه فاسق باشم شرابخوار توام</p><p>بیا بیا که تو راز زمانه می دانی</p><p>بپوش راز دل من که رازدار توام</p><p>چو آفتاب رخ تو بتافت بر رخ من</p><p>گمان فتاد رخم را که هم عذار توام</p><p>شمرد مرغ دلم حلقه‌های دام تو را</p><p>از آن خویش شمارم که در شمار توام</p><p>اگر چه در چه پستم نه سربلند توام</p><p>وگر چه اشتر مستم نه در قطار توام</p><p>میان خون دل پرخون بگفت خاک تو را</p><p>اگر چه غرقه خونم نه در تغار توام</p><p>اگر چه مال ندارم نه دستمال توام</p><p>اگر چه کار ندارم نه مست کار توام</p><p>برآی مفخر آفاق شمس تبریزی</p><p>که عاشق رخ پرنور شمس وار توام</p><h2><a id="poem-4351" href="https://ganjoor.net/moulavi/shams/ghazalsh/sh1727">غزل شمارهٔ ۱۷۲۷</a></h2>
<p>به غم فرونروم باز سوی یار روم</p><p>در آن بهشت و گلستان و سبزه زار روم</p><p>ز برگ ریز خزان فراق سیر شدم</p><p>به گلشن ابد و سرو پایدار روم</p><p>من از شمار بشر نیستم وداع وداع</p><p>به نقل و مجلس و سغراق بی‌شمار روم</p><p>نمی‌شکیبد ماهی ز آب من چه کنم</p><p>چو آب سجده کنان سوی جویبار روم</p><p>به عاقبت غم عشقم کشان کشان ببرد</p><p>همان به‌ست که اکنون به اختیار روم</p><p>ز داد عشق بود کار و بار سلطانان</p><p>به عشق درنروم در کدام کار روم</p><p>شنیده‌ام که امیر بتان به صید شده‌ست</p><p>اگر چه لاغرم سوی مرغزار روم</p><p>چو شیر عشق فرستد سگان خود به شکار</p><p>به عشق دل به دهان سگ شکار روم</p><p>چو بر براق سعادت کنون سوار شدم</p><p>به سوی سنجق سلطان کامیار روم</p><p>جهان عشق به زیر لوای سلطانی است</p><p>چو از رعیت عشقم بدان دیار روم</p><p>منم که در نظرم خوار گشت جان و جهان</p><p>بدان جهان و بدان جان بی‌غبار روم</p><p>غبار تن نبود ماه جان بود آن جا</p><p>سزد سزد که بر آن چرخ برق وار روم</p><p>اگر کلیم حلیمم بدان درخت شوم</p><p>وگر خلیل جلیلم در آن شرار روم</p><p>خموش کی هلدم تشنگی این یاران</p><p>مگر که از بر یاران به یار غار روم</p><p>جوار مفخر آفاق شمس تبریزی</p><p>بهشت عدن بود هم در آن جوار روم</p><h2><a id="poem-4352" href="https://ganjoor.net/moulavi/shams/ghazalsh/sh1728">غزل شمارهٔ ۱۷۲۸</a></h2>
<p>مرا اگر تو نخواهی منت به جان خواهم</p><p>وگر درم نگشایی مقیم درگاهم</p><p>چو ماهیم که بیفکند موج بیرونش</p><p>به غیر آب نباشد پناه و دلخواهم</p><p>کجا روم به سر خویش کی دلی دارم</p><p>من و تن و دل من سایه شهنشاهم</p><p>به توست بیخودیم گر خراب و سرمستم</p><p>به توست آگهی من اگر من آگاهم</p><p>نه دلربام تویی گر مرا دلی باقی است</p><p>نه کهربام تویی گر مثل پر کاهم</p><p>نه از حلاوت حلوای بی‌حد لب توست</p><p>که چون کلیچه فتاده کنون در افواهم</p><p>ز هر دو عالم پهلوی خود تهی کردم</p><p>چو هی نشسته به پهلوی لام اللهم</p><p>ز جاه و سلطنت و سروری نیندیشم</p><p>بس است دولت عشق تو منصب و جاهم</p><p>چو قل هو الله مجموع غرق تنزیهم</p><p>نه چون مشبهیان سرنگون اشباهم</p><p>اگر تتار غمت خشم و ترکیی آرد</p><p>به عشق و صبر کمربسته همچو خرگاهم</p><p>اگر چه کاهل و بی‌گاه خیز قافله‌ام</p><p>به سوی توست سفرهای گاه و بی‌گاهم</p><p>برآ چو ماه تمام و تمام این تو بگو</p><p>که زیر عقده هجرت بمانده چون ماهم</p><h2><a id="poem-4353" href="https://ganjoor.net/moulavi/shams/ghazalsh/sh1729">غزل شمارهٔ ۱۷۲۹</a></h2>
<p>اگر چه شرط نهادیم و امتحان کردیم</p><p>ز شرط‌ها بگذشتیم و رایگان کردیم</p><p>اگر چه یک طرف از آسمان زمینی شد</p><p>نه پاره پاره زمین را هم آسمان کردیم</p><p>اگر چه بام بلندست آسمان مگریز</p><p>چه غم خوری ز بلندی چو نردبان کردیم</p><p>پرت دهیم که چون تیر بر فلک بپری</p><p>اگر ز غم تن بیچاره را کمان کردیم</p><p>اگر چه جان مدد جسم شد کثیفی یافت</p><p>لطافتش بنمودیم و باز جان کردیم</p><p>اگر تو دیوی ما دیو را فرشته کنیم</p><p>وگر تو گرگی ما گرگ را شبان کردیم</p><p>تو ماهیی که به بحر عسل بخواهی تاخت</p><p>هزار بارت از آن شهد در دهان کردیم</p><p>اگر چه مرغ ضعیفی بجوی شاخ بلند</p><p>بر این درخت سعادت که آشیان کردیم</p><p>بگیر ملک دو عالم که مالک الملکیم</p><p>بیا به بزم که شمشیر در میان کردیم</p><p>هزار ذره از این قطب آفتابی یافت</p><p>بسا قراضه قلبی که ماش کان کردیم</p><p>بسا یخی بفسرده کز آفتاب کرم</p><p>فسردگیش ببردیم و خوش روان کردیم</p><p>گر آب روح مکدر شد اندر این گرداب</p><p>ز سیل‌ها و مددهاش خوش عنان کردیم</p><p>چرا شکفته نباشی چو برگ می لرزی</p><p>چه ناامیدی از ما که را زیان کردیم</p><p>بسا دلی که چو برگ درخت می لرزید</p><p>به آخرش بگزیدیم و باغبان کردیم</p><p>الست گفتیم از غیب و تو بلی گفتی</p><p>چه شد بلی تو چون غیب را عیان کردیم</p><p>پنیر صدق بگیر و به باغ روح بیا</p><p>که ما بلی تو را باغ و بوستان کردیم</p><p>خموش باش که تا سر به سر زبان گردی</p><p>زبان نبود زبان تو ما زبان کردیم</p>
</body></html>