<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۶۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5521" href="https://ganjoor.net/moulavi/shams/ghazalsh/sh2897">غزل شمارهٔ ۲۸۹۷</a></h2>
<p>بوی باغ و گلستان آید همی</p><p>بوی یار مهربان آید همی</p><p>از نثار جوهر یارم مرا</p><p>آب دریا تا میان آید همی</p><p>با خیال گلستانش خارزار</p><p>نرمتر از پرنیان آید همی</p><p>از چنین نجار یعنی عشق او</p><p>نردبان آسمان آید همی</p><p>جوع کلبم را ز مطبخ‌های جان</p><p>لحظه لحظه بوی نان آید همی</p><p>زان در و دیوارهای کوی دوست</p><p>عاشقان را بوی جان آید همی</p><p>یک وفا می‌آر و می‌بر صد هزار</p><p>این چنین را آن چنان آید همی</p><p>هر که میرد پیش حسن روی دوست</p><p>نابمرده در جنان آید همی</p><p>کاروان غیب می‌آید به عین</p><p>لیک از این زشتان نهان آید همی</p><p>نغزرویان سوی زشتان کی روند</p><p>بلبل اندر گلبنان آید همی</p><p>پهلوی نرگس بروید یاسمین</p><p>گل به غنچه خوش دهان آید همی</p><p>این همه رمز است و مقصود این بود</p><p>کان جهان اندر جهان آید همی</p><p>همچو روغن در میان جان شیر</p><p>لامکان اندر مکان آید همی</p><p>همچو عقل اندر میان خون و پوست</p><p>بی نشان اندر نشان آید همی</p><p>وز ورای عقل عشق خوبرو</p><p>می‌به کف دامن کشان آید همی</p><p>وز ورای عشق آن کش شرح نیست</p><p>جز همین گفتن که آن آید همی</p><p>بیش از این شرحش توان کردن ولیک</p><p>از سوی غیرت سنان آید همی</p><p>تن زنم زیرا ز حرف مشکلش</p><p>هر کسی را صد گمان آید همی</p><h2><a id="poem-5522" href="https://ganjoor.net/moulavi/shams/ghazalsh/sh2898">غزل شمارهٔ ۲۸۹۸</a></h2>
<p>هر دم ای دل سوی جانان می‌روی</p><p>وز نظرها سخت پنهان می‌روی</p><p>جامه‌ها را چاک کردی همچو ماه</p><p>در پی خورشید رخشان می‌روی</p><p>ای نشسته با حریفان بر زمین</p><p>وز درون بر هفت کیوان می‌روی</p><p>پیش مهمانان به صورت حاضری</p><p>سوی صورتگر به مهمان می‌روی</p><p>چون قلم بر دست آن نقاش چست</p><p>در میان نقش انسان می‌روی</p><p>همچو آبی می‌روی در زیر کاه</p><p>آب حیوانی به بستان می‌روی</p><p>در جهان غمگین نماندی گر تو را</p><p>چشم دیدی چون خرامان می‌روی</p><p>ای دریغا خلق دیدی مر تو را</p><p>چون نهان از جمله خلقان می‌روی</p><p>حال ما بنگر ببر پیغام ما</p><p>چون به پیش تخت سلطان می‌روی</p><h2><a id="poem-5523" href="https://ganjoor.net/moulavi/shams/ghazalsh/sh2899">غزل شمارهٔ ۲۸۹۹</a></h2>
<p>بار دیگر عزم رفتن کرده‌ای</p><p>بار دیگر دل چو آهن کرده‌ای</p><p>نی چراغ عشرت ما را مکش</p><p>در چراغ ما تو روغن کرده‌ای</p><p>الله الله کاین جهان از روی خود</p><p>پرگل و نسرین و سوسن کرده‌ای</p><p>الله الله تا نگوید دشمنی</p><p>دوستی و کار دشمن کرده‌ای</p><p>الله الله بندگان را جمع دار</p><p>ای که عالم را تو روشن کرده‌ای</p><p>بار دیگر تو به یک سو می‌نهی</p><p>عشقبازی‌ها که با من کرده‌ای</p><p>الله الله کز نثار آستین</p><p>نفس بد را پاکدامن کرده‌ای</p><p>کان زرکوبان صلاح الدین که تو</p><p>همچو مه از سیم خرمن کرده‌ای</p><h2><a id="poem-5524" href="https://ganjoor.net/moulavi/shams/ghazalsh/sh2900">غزل شمارهٔ ۲۹۰۰</a></h2>
<p>بوی مشکی در جهان افکنده‌ای</p><p>مشک را در لامکان افکنده‌ای</p><p>صد هزاران غلغله زین بوی مشک</p><p>در زمین و آسمان افکنده‌ای</p><p>از شعاع نور و نار خویشتن</p><p>آتشی در عقل و جان افکنده‌ای</p><p>از کمال لعل جان افزای خویش</p><p>شورشی در بحر و کان افکنده‌ای</p><p>تو نهادی قاعده عاشق کشی</p><p>در دل عاشق کشان افکنده‌ای</p><p>صد هزاران روح رومی روی را</p><p>در میان زنگیان افکنده‌ای</p><p>با یقین پاکشان بسرشته‌ای</p><p>چونشان اندر گمان افکنده‌ای</p><p>چون به دست خویششان کردی خمیر</p><p>چونشان در قید نان افکنده‌ای</p><p>هم شکار و هم شکاری گیر را</p><p>زیر این دام گران افکنده‌ای</p><p>پردلان را همچو دل بشکسته‌ای</p><p>بی دلان را در فغان افکنده‌ای</p><p>جان سلطان زادگان را بنده وار</p><p>پیش عقل پاسبان افکنده‌ای</p><h2><a id="poem-5525" href="https://ganjoor.net/moulavi/shams/ghazalsh/sh2901">غزل شمارهٔ ۲۹۰۱</a></h2>
<p>فارغم گر گشت دل آواره‌ای</p><p>از جهان تا کم بود غمخواره‌ای</p><p>آفتاب عشق تو تابنده باد</p><p>تا بریزد هر کجا استاره‌ای</p><p>آفتابی کو به کوه طور تافت</p><p>پاره گشت و لعل شد هر پاره‌ای</p><p>تابشش بر چادر مریم رسید</p><p>طفل گویا گشت در گهواره‌ای</p><p>هر کی او منکر شود خورشید را</p><p>کور اصلی را نباشد چاره‌ای</p><p>چون عصای عشق او بر دل بزد</p><p>صد هزاران چشمه بین از خاره‌ای</p><p>چشم بد گر چه که آن چشم من است</p><p>دور بادا از چنین رخساره‌ای</p><p>صد دکان مکر در بازار عشق</p><p>این چنین در بست از مکاره‌ای</p><p>شمس تبریزی به پیش چشم تو</p><p>حلقه حلقه هر کجا سحاره‌ای</p><h2><a id="poem-5526" href="https://ganjoor.net/moulavi/shams/ghazalsh/sh2902">غزل شمارهٔ ۲۹۰۲</a></h2>
<p>ای درآورده جهانی را ز پای</p><p>بانگ نای و بانگ نای و بانگ نای</p><p>چیست نی آن یار شیرین بوسه را</p><p>بوسه جای و بوسه جای و بوسه جای</p><p>آن نی بی‌دست و پا بستد ز خلق</p><p>دست و پای و دست و پای و دست پای</p><p>نی بهانه‌ست این نه بر پای نی است</p><p>نیست الا بانگ پر آن همای</p><p>خود خدای است این همه روپوش چیست</p><p>می‌کشد اهل خدا را تا خدای</p><p>ما گدایانیم و الله الغنی</p><p>از غنی دان آنچ بینی با گدای</p><p>ما همه تاریکی و الله نور</p><p>ز آفتاب آمد شعاع این سرای</p><p>در سرا چون سایه آمیز است نور</p><p>نور خواهی زین سرا بر بام آی</p><p>دلخوشی گاهی و گاهی تنگ دل</p><p>دل نخواهی تنگ رو زین تنگنای</p><h2><a id="poem-5527" href="https://ganjoor.net/moulavi/shams/ghazalsh/sh2903">غزل شمارهٔ ۲۹۰۳</a></h2>
<p>باوفا یارا جفا آموختی</p><p>این جفا را از کجا آموختی</p><p>کو وفاهای لطیفت کز نخست</p><p>در شکار جان ما آموختی</p><p>هر کجا زشتی جفاکاری رسید</p><p>خوبیش دادی وفا آموختی</p><p>ای دل از عالم چنین بیگانگی</p><p>هم ز یار آشنا آموختی</p><p>جانت گر خواهد صنم گویی بلی</p><p>این بلی را زان بلا آموختی</p><p>عشق را گفتم فروخوردی مرا</p><p>این مگر از اژدها آموختی</p><p>آن عصای موسی اژدرها بخورد</p><p>تو مگر هم زان عصا آموختی</p><p>ای دل ار از غمزه‌اش خسته شدی</p><p>از لبش آخر دوا آموختی</p><p>شکر هشتی و شکایت می‌کنی</p><p>از یکی باری خطا آموختی</p><p>زان شکرخانه مگو الا که شکر</p><p>آن چنان کز انبیا آموختی</p><p>این صفا را از گله تیره مکن</p><p>کاین صفا از مصطفی آموختی</p><p>هر چه خلق آموختت زان لب ببند</p><p>جمله آن شو کز خدا آموختی</p><p>عاشقا از شمس تبریزی چو ابر</p><p>سوختی لیکن ضیا آموختی</p><h2><a id="poem-5528" href="https://ganjoor.net/moulavi/shams/ghazalsh/sh2904">غزل شمارهٔ ۲۹۰۴</a></h2>
<p>عاقبت از عاشقان بگریختی</p><p>وز مصاف ای پهلوان بگریختی</p><p>سوی شیران حمله بردی همچو شیر</p><p>همچو روبه از میان بگریختی</p><p>قصد بام آسمان می‌داشتی</p><p>از میان نردبان بگریختی</p><p>تو چگونه دارویی هر درد را</p><p>کز صداع این و آن بگریختی</p><p>پس روی انبیا چون می‌کنی</p><p>چون ز تهدید خسان بگریختی</p><p>مرده رنگی و نداری زندگی</p><p>مرده باشی چون ز جان بگریختی</p><p>دستمزد شادمانی صبر توست</p><p>رو که وقت امتحان بگریختی</p><p>صبر می‌کن در حصار غم کنون</p><p>چون ز بانگ پاسبان بگریختی</p><p>کی ببینی چشم تیرانداز را</p><p>چون ز تیر خرکمان بگریختی</p><p>زخم تیغ و تیر چون خواهی کشید</p><p>چون تو از زخم زبان بگریختی</p><p>رو خمش کن بی‌نشانی خامشی است</p><p>پس چرا سوی نشان بگریختی</p><h2><a id="poem-5529" href="https://ganjoor.net/moulavi/shams/ghazalsh/sh2905">غزل شمارهٔ ۲۹۰۵</a></h2>
<p>اندرآ در خانه یارا ساعتی</p><p>تازه کن این جان ما را ساعتی</p><p>این حریفان را بخندان لحظه‌ای</p><p>مجلس ما را بیارا ساعتی</p><p>تا ببیند آسمان در نیم شب</p><p>آفتاب آشکارا ساعتی</p><p>تا ز قونیه بتابد نور عشق</p><p>تا سمرقند و بخارا ساعتی</p><p>روز کن شب را به یک دم همچو صبح</p><p>بی درنگ و بی‌مدارا ساعتی</p><p>تا ز سینه برزند آن آفتاب</p><p>همچو آب از سنگ خارا ساعتی</p><p>تا ز دارالملک دل برهم زند</p><p>ملک نوشروان و دارا ساعتی</p><h2><a id="poem-5530" href="https://ganjoor.net/moulavi/shams/ghazalsh/sh2906">غزل شمارهٔ ۲۹۰۶</a></h2>
<p>گوید آن دلبر که چون همدل شدی</p><p>با هوس همراه و هم منزل شدی</p><p>از میان نقش‌ها پنهان شدی</p><p>در جهان جان‌ها حاصل شدی</p><p>هم برآوردی سر از لطف خدا</p><p>هم به شمشیر خدا بسمل شدی</p><p>پیش آتش رو تو از نقصان مترس</p><p>چونک از آتش چنین کامل شدی</p><p>عشرت دیوانگان را دیده‌ای</p><p>ننگ بادت باز چون عاقل شدی</p><p>چون نه‌ای حیوان چه مست سبزه‌ای</p><p>چون نمردی چون در آب و گل شدی</p><p>آستین شه صلاح الدین بگیر</p><p>ور نگیری باطل باطل شدی</p><h2><a id="poem-5531" href="https://ganjoor.net/moulavi/shams/ghazalsh/sh2907">غزل شمارهٔ ۲۹۰۷</a></h2>
<p>آفتابا سوی مه رویان شدی</p><p>چرخ را چون ذره‌ها برهم زدی</p><p>آتشی در کفر و ایمان شعله زد</p><p>چون بگستردی تو دین بیخودی</p><p>پست و بالا عشق پر شد همچو بحر</p><p>چشمه چشمه جوش جوش سرمدی</p><p>عالمی پرآتش عشاق بود</p><p>بر سر آتش تو آتش آمدی</p><p>هر سحرگه پیش قانون‌های تو</p><p>سجده آرد دین پاک احمدی</p><p>بی وجودی گر تو را نقصان نهد</p><p>بی وجودان را چه نیکی یا بدی</p><p>خاک پای شمس تبریزی ببوس</p><p>تا برآری سر ز سعد و اسعدی</p><h2><a id="poem-5532" href="https://ganjoor.net/moulavi/shams/ghazalsh/sh2908">غزل شمارهٔ ۲۹۰۸</a></h2>
<p>باوفاتر گشت یارم اندکی</p><p>خوش برآمد دی نگارم اندکی</p><p>دی بخندید آن بهار نیکوان</p><p>گشت خندان روزگارم اندکی</p><p>خوش برآمد آن گل صدبرگ من</p><p>سبزتر شد سبزه زارم اندکی</p><p>صبحدم آن صبح من زد یک نفس</p><p>زان نفس من برقرارم اندکی</p><p>ابر من دی بر لب دریا نشست</p><p>خاک شو تا بر تو بارم اندکی</p><p>خوش ببارم خاک را گل‌ها دهم</p><p>باش کاندر دست خارم اندکی</p><p>مهلتم ده خوش به خوش از سر مرو</p><p>صبر کن تا سر بخارم اندکی</p><p>نی غلط گفتم که اندر عشق او</p><p>کافرم گر صبر دارم اندکی</p><h2><a id="poem-5533" href="https://ganjoor.net/moulavi/shams/ghazalsh/sh2909">غزل شمارهٔ ۲۹۰۹</a></h2>
<p>هست امروز آنچ می‌باید بلی</p><p>هست نقل و باده بی‌حد بلی</p><p>هست ای ساقی خوب از بامداد</p><p>کان شیرینی بنامیزد بلی</p><p>آفتاب امروز گشته‌ست از پگاه</p><p>ساقی صد زهره و فرقد بلی</p><p>شد عطارد مست و اشکسته قلم</p><p>لوح شست از هوز و ابجد بلی</p><p>مطرب ناهید بربط می‌نواخت</p><p>هر چه می‌گفت آن چنان آمد بلی</p><p>دفتر عشقش چو برخواند خرد</p><p>پرشکر گردد دل کاغذ بلی</p><p>گشت حاصل آرزوی دل نعم</p><p>گشت هر سعدی کنون اسعد بلی</p><p>چونک سلطان ملاحت داد داد</p><p>داد بستانیم از هر دد بلی</p><p>بس کنم کاین قصه‌ای بی‌منتهاست</p><p>کز سخن دیگر سخن زاید بلی</p><h2><a id="poem-5534" href="https://ganjoor.net/moulavi/shams/ghazalsh/sh2910">غزل شمارهٔ ۲۹۱۰</a></h2>
<p>باز گردد عاقبت این در بلی</p><p>رو نماید یار سیمین بر بلی</p><p>ساقی ما یاد این مستان کند</p><p>بار دیگر با می و ساغر بلی</p><p>نوبهار حسن آید سوی باغ</p><p>بشکفد آن شاخه‌های تر بلی</p><p>طاق‌های سبز چون بندد چمن</p><p>جفت گردد ورد و نیلوفر بلی</p><p>دامن پرخاک و خاشاک زمین</p><p>پر شود از مشک و از عنبر بلی</p><p>آن بر سیمین و این روی چو زر</p><p>اندرآمیزند سیم و زر بلی</p><p>این سر مخمور اندیشه پرست</p><p>مست گردد زان می احمر بلی</p><p>این دو چشم اشکبار نوحه گر</p><p>روشنی یابد از آن منظر بلی</p><p>گوش‌ها که حلقه در گوش وی است</p><p>حلقه‌ها یابند از آن زرگر بلی</p><p>شاهد جان چون شهادت عرضه کرد</p><p>یابد ایمان این دل کافر بلی</p><p>چون براق عشق از گردون رسید</p><p>وارهد عیسی جان زین خر بلی</p><p>جمله خلق جهان در یک کس است</p><p>او بود از صد جهان بهتر بلی</p><p>من خمش کردم ولیکن در دلم</p><p>تا ابد روید نی و شکر بلی</p><h2><a id="poem-5535" href="https://ganjoor.net/moulavi/shams/ghazalsh/sh2911">غزل شمارهٔ ۲۹۱۱</a></h2>
<p>طبع چیزی نو به نو خواهد همی</p><p>چیز نو نو راهرو خواهد همی</p><p>سر نو خواهی که تا خندان شود</p><p>سر دو گوش سرشنو خواهد همی</p><p>جان پاکان طالب جان زر است</p><p>جان حیوان کاه و جو خواهد همی</p><p>گفته مستان ساقیا هل من مزید</p><p>ساقی از مستان گرو خواهد همی</p><p>رو به سر چون سیل تا بحر حیات</p><p>جوی کن کان آب گو خواهد همی</p><h2><a id="poem-5536" href="https://ganjoor.net/moulavi/shams/ghazalsh/sh2912">غزل شمارهٔ ۲۹۱۲</a></h2>
<p>با من ای عشق امتحان‌ها می‌کنی</p><p>واقفی بر عجزم اما می‌کنی</p><p>ترجمان سر دشمن می‌شوی</p><p>ظن کژ را در دلش جا می‌کنی</p><p>هم تو اندر بیشه آتش می‌زنی</p><p>هم شکایت را تو پیدا می‌کنی</p><p>تا گمان آید که بر تو ظلم رفت</p><p>چون ضعیفان شور و شکوی می‌کنی</p><p>آفتابی ظلم بر تو کی کند</p><p>هر چه می‌خواهی ز بالامی کنی</p><p>می‌کنی ما را حسود همدگر</p><p>جنگ ما را خوش تماشا می‌کنی</p><p>عارفان را نقد شربت می‌دهی</p><p>زاهدان را مست فردا می‌کنی</p><p>مرغ مرگ اندیش را غم می‌دهی</p><p>بلبلان را مست و گویا می‌کنی</p><p>زاغ را مشتاق سرگین می‌کنی</p><p>طوطی خود را شکرخا می‌کنی</p><p>آن یکی را می‌کشی در کان و کوه</p><p>وین دگر را رو به دریا می‌کنی</p><p>از ره محنت به دولت می‌کشی</p><p>یا جزای زلت ما می‌کنی</p><p>اندر این دریا همه سود است و داد</p><p>جمله احسان و مواسا می‌کنی</p><p>این سر نکته است پایانش تو گوی</p><p>گر چه ما را بی‌سر و پا می‌کنی</p><h2><a id="poem-5537" href="https://ganjoor.net/moulavi/shams/ghazalsh/sh2913">غزل شمارهٔ ۲۹۱۳</a></h2>
<p>باز چون گل سوی گلشن می‌روی</p><p>با توام گر چه که بی‌من می‌روی</p><p>صدزبان شد سوسن اندر شرح تو</p><p>گلرخا خوش سوی سوسن می‌روی</p><p>سوی مستان با دو لعل می فروش</p><p>از برای باده دادن می‌روی</p><p>شاهدان استاره وار اندر پیت</p><p>تو بکش چون ماه روشن می‌روی</p><p>در کی خواهی آتشی دیگر زدن</p><p>با دل چون سنگ و آهن می‌روی</p><p>آفتابا ذره‌ام رقصان تو</p><p>پیش تو چون سوی روزن می‌روی</p><p>تا درآرد شمس تبریزی به چشم</p><p>سرمه وار ای دل به هاون می‌روی</p><h2><a id="poem-5538" href="https://ganjoor.net/moulavi/shams/ghazalsh/sh2914">غزل شمارهٔ ۲۹۱۴</a></h2>
<p>ناگهان اندردویدم پیش وی</p><p>بانگ برزد مست عشق او که هی</p><p>هیچ می‌دانی چه خون ریز است او</p><p>چون تویی را زهره کی بوده‌ست کی</p><p>شکران در عشق او بگداختند</p><p>سربریده ناله کن مانند نی</p><p>پاک کن رگ‌های خود در عشق او</p><p>تا نبرد تیغ او پایت ز پی</p><p>بر گلستانش گدازان شو چو برف</p><p>تا برآرد صد بهار از ماه دی</p><p>یا درآ و نرم نرمک مرده شو</p><p>تا تو را گویند ای قیوم حی</p><p>حبس کن مر شیره را در خنب حق</p><p>تا بجوشد وارهد از نیک و بی</p><p>شمس تبریزی بیا در من نگر</p><p>تا ببینی مر مرا معدوم شی</p><h2><a id="poem-5539" href="https://ganjoor.net/moulavi/shams/ghazalsh/sh2915">غزل شمارهٔ ۲۹۱۵</a></h2>
<p>خوش بود گر کاهلی یک سو نهی</p><p>وز همه یاران تو زوتر برجهی</p><p>هست سرتیزی شعار شیر نر</p><p>هست دم داری در این ره روبهی</p><p>برفروز آتش زنه در دست توست</p><p>یوسفت با توست اگر خود در چهی</p><p>گر غروب آمد به گور اندرشدی</p><p>باز طالع شو ز مشرق چون مهی</p><p>گرم شد آن یخ ز جنبش بس گداخت</p><p>پس بجنب ای قد تو سرو سهی</p><p>برجهان تو اسب را ترکانه زود</p><p>که به گوش توست خوب خرگهی</p><p>سارعوا فرمود پس مردانه رو</p><p>گفت شاهنشاه جان نبود تهی</p><p>همچو زهره ناله کن هر صبحگاه</p><p>وآنگه از خورشید بین شاهنشهی</p><p>بدر هر شب در روش لاغرتر است</p><p>بعد کاهش یافت آن مه فربهی</p><p>وقت دوری شاه پروردت به لطف</p><p>تا چه‌ها بخشد چو باشی درگهی</p><p>بس کن آخر توبه کردی از مقال</p><p>در خموشی‌هاست دخل آگهی</p><h2><a id="poem-5540" href="https://ganjoor.net/moulavi/shams/ghazalsh/sh2916">غزل شمارهٔ ۲۹۱۶</a></h2>
<p>مرحبا ای پرده تو آن پرده‌ای</p><p>کز جهان جان نشان آورده‌ای</p><p>برگذر از گوش و بر جان‌ها بزن</p><p>ز آنک جان این جهان مرده‌ای</p><p>درربا جان را و بر بالا برو</p><p>اندر آن عالم که دل را برده‌ای</p><p>ماه خندانت گواهی می‌دهد</p><p>کان شراب آسمانی خورده‌ای</p><p>جان شیرینت نشانی می‌دهد</p><p>کز الست اندر عسل پرورده‌ای</p><p>سبزه‌ها از خاک بررستن گرفت</p><p>تا نماید کشت‌ها که کرده‌ای</p><h2><a id="poem-5541" href="https://ganjoor.net/moulavi/shams/ghazalsh/sh2917">غزل شمارهٔ ۲۹۱۷</a></h2>
<p>هیچ خمری بی‌خماری دیده‌ای</p><p>هیچ گل بی‌زخم خاری دیده‌ای</p><p>در گلستان جهان آب و گل</p><p>بی خزانی نوبهاری دیده‌ای</p><p>چونک غم پیش آیدت در حق گریز</p><p>هیچ چون حق غمگساری دیده‌ای</p><p>کار حق کن بار حق کش جز ز حق</p><p>هیچ کس را کار و باری دیده‌ای</p><p>هیچ دل را بی‌صقال لطف او</p><p>در تجلی بی‌غباری دیده‌ای</p><p>بی جمال خوب دلدار قدیم</p><p>جز خیالی دل فشاری دیده‌ای</p><p>از نشاط صرف ناآمیخته</p><p>شرح ده ای دل تو باری دیده‌ای</p><p>در جهان صاف بی‌درد و دغل</p><p>بی خطر ایمن مطاری دیده‌ای</p><p>چون سگ کهف آی در غار وفا</p><p>ای شکاری چون شکاری دیده‌ای</p><p>لب ببند و چشم عبرت برگشا</p><p>چونک دیده اعتباری دیده‌ای</p><p>شمس تبریزی بگیرد دست تو</p><p>گر ز چشم بد عثاری دیده‌ای</p><h2><a id="poem-5542" href="https://ganjoor.net/moulavi/shams/ghazalsh/sh2918">غزل شمارهٔ ۲۹۱۸</a></h2>
<p>می‌زنم حلقهٔ درِ هر خانه‌ای</p><p>هست در کوی شما دیوانه‌ای؟!</p><p>مرغ جان دیوانهٔ آن دام شد</p><p>دام عشق دلبری دُردانه‌ای</p><p>عقل‌ها نعره‌زنان کآخر کجاست</p><p>در جنونْ دریادلی مردانه‌ای؟</p><p>ای خدا مجنون آن لیلی کجاست؟</p><p>تا به گوشش دردمیم افسانه‌ای</p><p>زانکه گوش عقل نامحرم بُوَد</p><p>از فسون عاشقان بیگانه‌ای</p><p>سلسله‌زلفی که جان مجنون او است</p><p>میل دارد با شکسته شانه‌ای</p><p>شهر ما پرفتنه و پرشور شد</p><p>الغیاث از فتنهٔ فَتّانه‌ای</p><p>زوتر ای قَفّال مِفتاحی بساز</p><p>کز فرج باشد ورا دندانه‌ای</p><p>هین! خِمَش کن کژ مرو فرزین نه‌ای</p><p>کی چو فرزین کژ رود فرزانه‌ای</p><h2><a id="poem-5543" href="https://ganjoor.net/moulavi/shams/ghazalsh/sh2919">غزل شمارهٔ ۲۹۱۹</a></h2>
<p>گر سران را بی‌سری درواستی</p><p>سرنگونان را سری درواستی</p><p>از برای شرح آتش‌های غم</p><p>یا زبانی یا دلی برجاستی</p><p>یا شعاعی زان رخ مهتاب او</p><p>در شب تاریک غم با ماستی</p><p>یا کسی دیگر برای همدمی</p><p>هم از آن رو بی‌سر و بی‌پاستی</p><p>گر اثر بودی از آن مه بر زمین</p><p>ناله‌ها از آسمان برخاستی</p><p>ور نه دست غیر تستی بر دهان</p><p>راست و چپ بی‌این دهان غوغاستی</p><p>گر از آن دُر پرتوی بر دل زدی</p><p>یا به دریا یا خود او دریاستی</p><p>ور نه غیرت خاک زد در چشم دل</p><p>چشمه چشمه سوی دریاهاستی</p><p>نیست پروای دو عالم عشق را</p><p>ور نه ز الا هر دو عالم لاستی</p><p>عشق را خود خاک باشی آرزو است</p><p>ور نه عاشق بر سر جوزاستی</p><p>تا چو برف این هر دو عالم در گداز</p><p>ز آتش عشق جحیم آساستی</p><p>اژدهای عشق خوردی جمله را</p><p>گر عصا در پنجهٔ موساستی</p><p>لقمه‌ای کردی دو عالم را چنانکْ</p><p>پیش جوع کلب نان یکتاستی</p><p>پیش شمس‌الدین تبریز آمدی</p><p>تا تجلی‌هاش مستوفاستی</p><h2><a id="poem-5544" href="https://ganjoor.net/moulavi/shams/ghazalsh/sh2920">غزل شمارهٔ ۲۹۲۰</a></h2>
<p>ای بهار سبز و تر شاد آمدی</p><p>وی نگار سیمبر شاد آمدی</p><p>درفکندی در سر و جان فتنه‌ای</p><p>ای حیات جان و سر شاد آمدی</p><p>درفکن اندر دماغ مرد و زن</p><p>صد هزاران شور و شر شاد آمدی</p><p>از بر سیمین تو کارم زر است</p><p>ای بلای سیم و زر شاد آمدی</p><p>پای خود بر تارک خورشید نه</p><p>ای تو خورشید و قمر شاد آمدی</p><p>لعل گوید از میان کان تو را</p><p>سوی آن کوه و کمر شاد آمدی</p><p>شمس تبریزی که عالم از رخت</p><p>هست مست و بی‌خبر شاد آمدی</p><h2><a id="poem-5545" href="https://ganjoor.net/moulavi/shams/ghazalsh/sh2921">غزل شمارهٔ ۲۹۲۱</a></h2>
<p>ساقی این جا هست ای مولا؟ بلی</p><p>ره دهد ما را بر آن بالا؟ بلی</p><p>پیش آن لب‌های آری‌گوی او</p><p>بنده گردد شِکّر و حلوا؟ بلی</p><p>هست چشمش قلزم مستی؟ نعم</p><p>هست جعدش مایهٔ سودا؟ بلی</p><p>این همه بگذشت آن سرو سهی</p><p>خوش برآید همچو گل با ما؟ بلی</p><p>چون بخسبم زیر سایهٔ نخل او</p><p>من شوم شیرین‌تر از خرما؟ بلی</p><p>هم عسس هم دزد ای جان هر شبی</p><p>سیم دزدد زان قمرسیما؟ بلی</p><p>چون برآید آفتاب روی او</p><p>دزد گردد عاجز و رسوا؟ بلی</p><p>ناشتاب آن کس که او حلوا خورد</p><p>در دماغ او کند صفرا؟ بلی</p><p>بس کن آن کس کو سری پنهان کند</p><p>روید از سر گلشنِ اخفیٰ بلی</p><h2><a id="poem-5546" href="https://ganjoor.net/moulavi/shams/ghazalsh/sh2922">غزل شمارهٔ ۲۹۲۲</a></h2>
<p>هم تو شمعی هم تو شاهد هم تو می</p><p>هم بهاری در میان ماه دی</p><p>هر طرف از عشق تو پَر سوخته</p><p>آفتاب و صد هزاران همچو دی</p><p>چون همیشه آتشت در نی فتد</p><p>رفت شِکَّر زین هوس در جان نی</p><p>سر بُریدی صد هزاران را به عشق</p><p>زهره نِی جان را که گوید های و هی</p><p>عاشقان سازیده‌اند از چشم بد</p><p>خانه‌ها زیر زمین چون شهر ری</p><p>نیست از دانش بتر اشکنجه‌ای</p><p>وای آنک ماند اندر نیک و بی</p><p>آن زنانِ مصر اندر بیخودی</p><p>زخم‌ها خورده نکرده وای وی</p><p>در شب معراج شاه از بیخودی</p><p>صدهزاران‌ساله ره را کرده طی</p><p>برشکن از باده‌های بیخودان</p><p>تخته‌بندی ز استخوان و عرق و پی</p><p>شمس تبریزی تو ما را محو کن</p><p>ز آنک تو چون آفتابی ما چو فِی</p><h2><a id="poem-5547" href="https://ganjoor.net/moulavi/shams/ghazalsh/sh2923">غزل شمارهٔ ۲۹۲۳</a></h2>
<p>باد بین اندر سرم از باده‌ای</p><p>نوش کردم از کف شه‌زاده‌ای</p><p>جان چو اندر بادهٔ او غوطه خورْد</p><p>بر سر آمد تابناکی ساده‌ای</p><p>چشم جان می‌دید نقشی بوالعجب</p><p>هر طرف زیبانگاری شاده‌ای</p><p>هر دو گامی مست عشقی خفته‌ای</p><p>بر سر او ساقی اِستاده‌ای</p><p>زان هوس شد پای دل‌ها بسته‌ای</p><p>زان طرب شد پَرِّ جان بگشاده‌ای</p><p>نوش‌نوش مستیان بر عرش رفت</p><p>تا گرو شد زهد را سجاده‌ای</p><p>شمس تبریزی سر این دولت است</p><p>در نهانْ او دولتی آماده‌ای</p><h2><a id="poem-5548" href="https://ganjoor.net/moulavi/shams/ghazalsh/sh2924">غزل شمارهٔ ۲۹۲۴</a></h2>
<p>آه از عشق جمال حوره‌ای</p><p>کو گرفت از عاشقانش دوره‌ای</p><p>زندگیِ نوبه‌نو از کشتنش</p><p>صحتی تازه شد از رنجوره‌ای</p><p>گر گهر داری ببین حال مرا</p><p>در تک دریا ز دریا دوره‌ای</p><p>گفتم: ای عقلم کجایی؟ عقل گفت:</p><p>«چون شدم مِی، چون کنم انگوره‌ای؟!»</p><p>جان بسوز و سرمه کن خاکسترش</p><p>تا نمانَد در دو عالم کوره‌ای</p><p>تا کند جان‌های بی‌جان در سماع</p><p>گرد آن شهد ازل زنبوره‌ای</p><p>تا کند آن شمس تبریزی به حق</p><p>جمله ویران‌هات را معموره‌ای</p><h2><a id="poem-5549" href="https://ganjoor.net/moulavi/shams/ghazalsh/sh2925">غزل شمارهٔ ۲۹۲۵</a></h2>
<p>ای دلی کز گلشکر پرورده‌ای</p><p>ای دلی کز شیر شیران خورده‌ای</p><p>وی دلی کز عقل اول زاده‌ای</p><p>حاتم از دست سلیمان برده‌ای</p><p>طاقت عشقت ندارد هیچ جان</p><p>این چه جان است این چه جان آورده‌ای</p><p>آفتابی کآفتاب از عکس او است</p><p>زیر دامن طرفه پنهان کرده‌ای</p><p>هم چراغ صد هزاران ظلمتی</p><p>هم مسیح صد هزاران مرده‌ای</p><p>این شرابی را که ساقی گشته‌ای</p><p>از کدام انگورها افشرده‌ای</p><p>هم زمستان جهان را میوه‌ای</p><p>دستگیر صد هزار افسرده‌ای</p><p>کار زرکوبان چو زر کردی چو زر</p><p>شه صلاح الدین که تو صدمرده‌ای</p><h2><a id="poem-5550" href="https://ganjoor.net/moulavi/shams/ghazalsh/sh2926">غزل شمارهٔ ۲۹۲۶</a></h2>
<p>گر در آب و گر در آتش می‌روی</p><p>آن نمی‌دانم برو خوش می‌روی</p><p>در رخت پیداست والله رنگ او</p><p>رو که سوی یار مه وش می‌روی</p><p>نقش‌ها را پشت و پایی می‌زنی</p><p>سوی نقش نامنقش می‌روی</p><p>ذوق جان‌ها می‌زند بر جان تو</p><p>مست و دست انداز و سرکش می‌روی</p><p>در پی تو می‌دود اقبال رو</p><p>گر به عرش و گر به مفرش می‌روی</p><p>آنک در سر داری از سودای یار</p><p>چه عجب گر تو مشوش می‌روی</p><p>شه صلاح الدین برآ زین شش جهت</p><p>گر چه ظاهر اندر این شش می‌روی</p><h2><a id="poem-5551" href="https://ganjoor.net/moulavi/shams/ghazalsh/sh2927">غزل شمارهٔ ۲۹۲۷</a></h2>
<p>ز کجا آمده‌ای می‌دانی</p><p>ز میان حرم سبحانی</p><p>یاد کن هیچ به یادت آید</p><p>آن مقامات خوش روحانی</p><p>پس فراموش شدستت آن‌ها</p><p>لاجرم خیره و سرگردانی</p><p>جان فروشی به یکی مشتی خاک</p><p>این چه بیع است بدین ارزانی</p><p>بازده خاک و بدان قیمت خود</p><p>نی غلامی ملکی سلطانی</p><p>جهت تو ز فلک آمده‌اند</p><p>خوبرویان خوش پنهانی</p><h2><a id="poem-5552" href="https://ganjoor.net/moulavi/shams/ghazalsh/sh2928">غزل شمارهٔ ۲۹۲۸</a></h2>
<p>آنچ در سینه نهان می‌داری</p><p>درنیابند چه می‌پنداری</p><p>خفته پنداشته‌ای دل‌ها را</p><p>که خدایت دهدا بیداری</p><p>هر درخت آنچ که دارد در دل</p><p>آن بدیده‌ست گلی یا خاری</p><p>ای چو خفاش نهان گشته ز روز</p><p>تا ندانند که تو بیماری</p><p>به خدا از همگان فاشتری</p><p>گر چه در پیشگه اسراری</p><p>پیش خورشید همان خفاشی</p><p>گر چه ز اندیشه چو بوتیماری</p><p>چنگ اگر چه که ننالد دانند</p><p>کو چه شکل است به وقت زاری</p><p>ور بنالد ز غمی هم دانند</p><p>کو ندارد صفت هشیاری</p><h2><a id="poem-5553" href="https://ganjoor.net/moulavi/shams/ghazalsh/sh2929">غزل شمارهٔ ۲۹۲۹</a></h2>
<p>ای خیالی که به دل می‌گذری</p><p>نی خیالی نی پری نی بشری</p><p>اثر پای تو را می‌جویم</p><p>نه زمین و نه فلک می‌سپری</p><p>گر ز تو باخبران بی‌خبرند</p><p>نه تو از بی‌خبران باخبری</p><p>مونس و یار دلی یا تو دلی</p><p>تو مقیم نظری یا نظری</p><p>ایها الخاطر فی مکرمه</p><p>قف زمانا بخداء البصر</p><p>لا تعجل به مرور و نوی</p><p>بدل اللیل بضؤ السحر</p><p>حسن تدبیرک قد صاغ لنا</p><p>الهیولی به حسان الصور</p><p>گر صور جان و هیولی خرد است</p><p>عشق تو دیگر و تو خود دگری</p><p>این هیولی پدر صورت‌هاست</p><p>ای تو کرده پدران را پدری</p><p>نی هیولای همه آبی بود</p><p>چه کند آب چو آبش ببری</p><p>گر هیولا و صور جان افزاست</p><p>دگرم عشوه مده تو دگری</p><p>از هیولا است صور ریگ روان</p><p>ریگ را هرزه چرا می‌شمری</p><h2><a id="poem-5554" href="https://ganjoor.net/moulavi/shams/ghazalsh/sh2930">غزل شمارهٔ ۲۹۳۰</a></h2>
<p>تو چرا جمله نبات و شکری</p><p>تو چرا دلبر و شیرین نظری</p><p>تو چرا همچو گل خندانی</p><p>تو چرا تازه چو شاخ شجری</p><p>تو به یک خنده چرا راه زنی</p><p>تو به یک غمزه چرا عقل بری</p><p>تو چرا صاف چو صحن فلکی</p><p>تو چرا چست چو قرص قمری</p><p>تو چرا بی‌بنه چون دریایی</p><p>تو چرا روشن و خوش چون گهری</p><p>عاقلان را ز چه دیوانه کنی</p><p>ای همه پیشه تو فتنه گری</p><p>ساکنان را ز چه در رقص آری</p><p>ز آدمی و ملک و دیو و پری</p><p>تو چرا توبه مردم شکنی</p><p>تو چرا پرده مردم بدری</p><p>همه دل‌ها چو در اندیشه توست</p><p>تو کجایی به چه اندیشه دری</p><h2><a id="poem-5555" href="https://ganjoor.net/moulavi/shams/ghazalsh/sh2931">غزل شمارهٔ ۲۹۳۱</a></h2>
<p>از دلبر نهانی گر بوی جان بیابی</p><p>در صد جهان نگنجی گر یک نشان بیابی</p><p>چون مهر جان پذیری بی‌لشکری امیری</p><p>هم ملک غیب گیری هم غیب دان بیابی</p><p>گنجی که تو شنیدی سودای آن گزیدی</p><p>گر در زمین ندیدی در آسمان بیابی</p><p>در عشق اگر امینی ای بس بتان چینی</p><p>هم رایگان ببینی هم رایگان بیابی</p><p>در آینه مبارک آن صاف صاف بی‌شک</p><p>نقش بهشت یک یک هم در جهان بیابی</p><p>چون تیر عشق خستت معشوق کرد مستت</p><p>گر جان بشد ز دستت صد همچنان بیابی</p><p>قفل طلسم مشکل سهلت شود به حاصل</p><p>گر از وساوس دل یک دم امان بیابی</p><p>درهم شکن بتان را از بهر شاه جان را</p><p>تا نقش بند آن را اندر عیان بیابی</p><p>تبریز در محقق از شمس ملت و حق</p><p>در رمزهای مطلق صد ترجمان بیابی</p><h2><a id="poem-5556" href="https://ganjoor.net/moulavi/shams/ghazalsh/sh2932">غزل شمارهٔ ۲۹۳۲</a></h2>
<p>چه باشد ای برادر یک شب اگر نخسپی</p><p>چون شمع زنده باشی همچون شرر نخسپی</p><p>درهای آسمان را شب سخت می‌گشاید</p><p>نیک اختریت باشد گر چون قمر نخسپی</p><p>گر مرد آسمانی مشتاق آن جهانی</p><p>زیر فلک نمانی جز بر زبر نخسپی</p><p>چون لشکر حبش شب بر روم حمله آرد</p><p>باید که همچو قیصر در کر و فر نخسپی</p><p>عیسی روزگاری سیاح باش در شب</p><p>در آب و در گل ای جان تا همچو خر نخسپی</p><p>شب رو که راه‌ها را در شب توان بریدن</p><p>گر شهر یار خواهی اندر سفر نخسپی</p><p>در سایه خدایی خسپند نیکبختان</p><p>زنهار ای برادر جای دگر نخسپی</p><p>چون از پدر جدا شد یوسف نه مبتلا شد</p><p>تو یوسفی هلا تا جز با پدر نخسپی</p><p>زیرا برادرانت دارند قصد جانت</p><p>هان تا میان ایشان جز با حذر نخسپی</p><p>تبریز شمس دین را جز ره روی نیابد</p><p>گر تو ز ره روانی بر ره گذر نخسپی</p><h2><a id="poem-5557" href="https://ganjoor.net/moulavi/shams/ghazalsh/sh2933">غزل شمارهٔ ۲۹۳۳</a></h2>
<p>ای آنک امام عشقی تکبیر کن که مستی</p><p>دو دست را برافشان بیزار شو ز هستی</p><p>موقوف وقت بودی تعجیل می‌نمودی</p><p>وقت نماز آمد برجه چرا نشستی</p><p>بر بوی قبله حق صد قبله می‌تراشی</p><p>بر بوی عشق آن بت صد بت همی‌پرستی</p><p>بالاترک پر ای جان ای جان بنده فرمان</p><p>که مه بود به بالا سایه بود به پستی</p><p>همچون گدای هر در بر هر دری مزن سر</p><p>حلقه در فلک زن زیرا درازدستی</p><p>سغراق آسمانت چون کرد آن چنانت</p><p>بیگانه شو ز عالم کز خویش هم برستی</p><p>می‌گویمت که چونی هرگز کسی بگوید</p><p>با جان بی‌چگونه چونی چگونه استی</p><p>امشب خراب و مستی فردا شود ببینی</p><p>چه خیک‌ها دریدی چه شیشه‌ها شکستی</p><p>هر شیشه که شکستم بر تو توکلستم</p><p>که صد هزار گونه اشکسته را تو بستی</p><p>ای نقش بند پنهان کاندر درونه ای جان</p><p>داری هزار صورت جز ماه و جز مهستی</p><p>صد حلق را گشودی گر حلقه‌ای ربودی</p><p>صد جان و دل بدادی گر سینه‌ای بخستی</p><p>دیوانه گشته‌ام من هر چه از جنون بگویم</p><p>زودتر بلی بلی گو گر محرم الستی</p><h2><a id="poem-5558" href="https://ganjoor.net/moulavi/shams/ghazalsh/sh2934">غزل شمارهٔ ۲۹۳۴</a></h2>
<p>گفتی شکار گیرم رفتی شکار گشتی</p><p>گفتی قرار یابم خود بی‌قرار گشتی</p><p>خضرت چرا نخوانم کآب حیات خوردی</p><p>پیشت چرا نمیرم چون یار یار گشتی</p><p>گردت چرا نگردم چون خانه خدایی</p><p>پایت چرا نبوسم چون پایدار گشتی</p><p>جامت چرا ننوشم چون ساقی وجودی</p><p>نقلت چرا نچینیم چون قندبار گشتی</p><p>فاروق چون نباشی چون از فراق رستی</p><p>صدیق چون نباشی چون یار غار گشتی</p><p>اکنون تو شهریاری کو را غلام گشتی</p><p>اکنون شگرف و زفتی کز غم نزار گشتی</p><p>هم گلشنش بدیدی صد گونه گل بچیدی</p><p>هم سنبلش بسودی هم لاله زار گشتی</p><p>ای چشمش الله الله خود خفته می‌زدی ره</p><p>اکنون نعوذبالله چون پرخمار گشتی</p><p>آنگه فقیر بودی بس خرقه‌ها ربودی</p><p>پس وای بر فقیران چون ذوالفقار گشتی</p><p>هین بیخ مرگ برکن زیرا که نفخ صوری</p><p>گردن بزن خزان را چون نوبهار گشتی</p><p>از رستخیز ایمن چون رستخیز نقدی</p><p>هم از حساب رستی چون بی‌شمار گشتی</p><p>از نان شدی تو فارغ چون ماهیان دریا</p><p>وز آب فارغی هم چون سوسمار گشتی</p><p>ای جان چون فرشته از نور حق سرشته</p><p>هم ز اختیار رسته نک اختیار گشتی</p><p>از کام نفس حسی روزی دو سه بریدی</p><p>هم دوست کامی اکنون هم کامیار گشتی</p><p>غم را شکار بودی بی‌کردگار بودی</p><p>چون کردگار گشتی باکردگار گشتی</p><p>گر خون خلق ریزی ور با فلک ستیزی</p><p>عذرت عذار خواهد چون گلعذار گشتی</p><p>نازت رسد ازیرا زیبا و نازنینی</p><p>کبرت رسدهمی زان چون از کبار گشتی</p><p>باش از در معانی در حلقه خموشان</p><p>در گوش‌ها اگر چه چون گوشوار گشتی</p><h2><a id="poem-5559" href="https://ganjoor.net/moulavi/shams/ghazalsh/sh2935">غزل شمارهٔ ۲۹۳۵</a></h2>
<p>گر چه به زیر دلقی شاهی و کیقبادی</p><p>ور چه ز چشم دوری در جان و سینه یادی</p><p>گر چه به نقش پستی بر آسمان شدستی</p><p>قندیل آسمانی نه چرخ را عمادی</p><p>بستی تو هست ما را بر نیستی مطلق</p><p>بستی مراد ما را بر شرط بی‌مرادی</p><p>تا هیچ سست پایی در کوی تو نیاید</p><p>پیش تو شیر آید شیری و شیرزادی</p><p>سر را نهد به بیرون بی‌سر بر تو آید</p><p>تا بشنود ز گردون بی‌گوش یا عبادی</p><p>یک ماهه راه را تو بگذر برو به روزی</p><p>زیرا که چون سلیمان بر بارگیر بادی</p><p>دینار و زر چه باشد انبار جان بیاور</p><p>جان ده درم رها کن گر عاشق جوادی</p><p>حاجت نیاید ای جان در راه تو قلاوز</p><p>چون نور و ماهتاب است این مهتدی و هادی</p><p>مه نور و تاب خود را از جا به جا کشاند</p><p>چون اشتر عرب را از جا به جای حادی</p><p>از صد هزار توبه بشناخت جان مجنون</p><p>چون بوی گور لیلی برداشت در منادی</p><p>چون مه پی فزایش غمگین مشو ز کاهش</p><p>زیرا ز بعد کاهش چون مه در ازدیادی</p><p>هر لحظه دسته دسته ریحان به پیشت آید</p><p>رسته ز دست رنجت وز خوب اعتقادی</p><p>تشنیع بر سلیمان آری که گم شدم من</p><p>گم شو چو هدهد ار تو دربند افتقادی</p><p>یا صاحبی هذا دیباجه الرشاد</p><p>الصبح قد تجلی حولوا عن الرقاد</p><p>الشمس قد تلالا من غیر احتجاب</p><p>و النصر قد توالی من غیر اجتهاد</p><p>الروح فی المطار و الکأس فی الدوار</p><p>و الهم فی الفرار و السکر فی امتداد</p><h2><a id="poem-5560" href="https://ganjoor.net/moulavi/shams/ghazalsh/sh2936">غزل شمارهٔ ۲۹۳۶</a></h2>
<p>ای نوبهار خندان از لامکان رسیدی</p><p>چیزی بیار مانی از یار ما چه دیدی</p><p>خندان و تازه رویی سرسبز و مشک بویی</p><p>همرنگ یار مایی یا رنگ از او خریدی</p><p>ای فضل خوش چو جانی وز دیده‌ها نهانی</p><p>اندر اثر پدیدی در ذات ناپدیدی</p><p>ای گل چرا نخندی کز هجر بازرستی</p><p>ای ابر چون نگریی کز یار خود بریدی</p><p>ای گل چمن بیارا می‌خند آشکارا</p><p>زیرا سه ماه پنهان در خار می‌دویدی</p><p>ای باغ خوش بپرور این نورسیدگان را</p><p>کاحوال آمدنشان از رعد می‌شنیدی</p><p>ای باد شاخه‌ها را در رقص اندرآور</p><p>بر یاد آن که روزی بر وصل می‌وزیدی</p><p>بنگر بدین درختان چون جمع نیکبختان</p><p>شادند ای بنفشه از غم چرا خمیدی</p><p>سوسن به غنچه گوید هر چند بسته چشمی</p><p>چشمت گشاده گردد کز بخت در مزیدی</p><h2><a id="poem-5561" href="https://ganjoor.net/moulavi/shams/ghazalsh/sh2937">غزل شمارهٔ ۲۹۳۷</a></h2>
<p>از بهر مرغ خانه چون خانه‌ای بسازی</p><p>اشتر در او نگنجد با آن همه درازی</p><p>آن مرغ خانه عقل است و آن خانه این تن تو</p><p>اشتر جمال عشق است با قد و سرفرازی</p><p>رطل گران شه را این مرغ برنتابد</p><p>بویی کز او بیابی صد مغز را ببازی</p><p>از ما مجوی جانا اسرار این حقیقت</p><p>زیرا که غرق غرقم از نکته مجازی</p><p>من هیکلی بدیدم اسرار عشق در وی</p><p>کردم حمایل آن را از روی لاغ و بازی</p><p>تا شد گرانترک شد آن هیکل خدایی</p><p>تا برنتابد آن را پشت هزار تازی</p><p>شد پرده‌ام دریده تا پرده‌ها بسوزم</p><p>از آتشی که خیزد در پرده حجازی</p><p>چون عشق او بغرد وین پرده‌ها بدرد</p><p>با شمس حق تبریز در وقت عشقبازی</p><h2><a id="poem-5562" href="https://ganjoor.net/moulavi/shams/ghazalsh/sh2938">غزل شمارهٔ ۲۹۳۸</a></h2>
<p>آن مه چو در دل آید او را عجب شناسی</p><p>در دل چگونه آید از راه بی‌قیاسی</p><p>گر گویی می‌شناسم لاف بزرگ و دعوی</p><p>ور گویی من چه دانم کفر است و ناسپاسی</p><p>بردانم و ندانم گردان شده‌ست خلقی</p><p>گردان و چشم بسته چون استر خراسی</p><p>می‌گرد چون خراسی خواهی و گر نخواهی</p><p>گردن مپیچ زیرا دربند احتباسی</p><p>یوسف خرید کوری با هیجده قلب آری</p><p>از کوری خرنده وز حاسدی نخاسی</p><p>تو هم ز یوسفانی در چاه تن فتاده</p><p>اینک رسن برون آ تا در زمین نتاسی</p><p>ای نفس مطمئنه اندر صفات حق رو</p><p>اینک قبای اطلس تا کی در این پلاسی</p><p>گر من غزل نخوانم بشکافد او دهانم</p><p>گوید طرب بیفزا آخر حریف کاسی</p><p>از بانگ طاس ماه بگرفته می‌گشاید</p><p>ماهت منم گرفته بانگی زن ار تو طاسی</p><p>آدم ز سنبلی خورد کان عاقبت بریزد</p><p>تو سنبل وصالی ایمن ز زخم داسی</p><h2><a id="poem-5563" href="https://ganjoor.net/moulavi/shams/ghazalsh/sh2939">غزل شمارهٔ ۲۹۳۹</a></h2>
<p>ما را مسلم آمد هم عیش و هم عروسی</p><p>شادی هر مسلمان کوری هر فسوسی</p><p>هر روز خطبه‌ای نو هر شام گردکی نو</p><p>هر دم نثار گوهر نی قبضه فلوسی</p><p>عشقی است سخت زیبا فقری است پای برجا</p><p>بر آسمان نهی پا گر دست این دو بوسی</p><p>جانی است چون چراغی در زیر طشت قالب</p><p>کرد به پیش نورش خورشید چاپلوسی</p><p>صد گونه رخت دارد صد تخت و بخت دارد</p><p>تختش ز رفعت آمد نی تخت آبنوسی</p><p>رختش ز نور مطلق در تخته جامه حق</p><p>نی بارگیر سیسی نی جامه‌های سوسی</p><p>از ذوق آتش دل وز سوزش خوش دل</p><p>آتش پرست گشتم اما نیم مجوسی</p><p>روزی دو همره آمد جان غریب با تن</p><p>چون مرغزی و رازی چون مغربی و طوسی</p><p>پرویزن است عالم ما همچو آرد در وی</p><p>گر بگذری تو صافی ور نگذری سبوسی</p><p>هر روز بر دکان‌ها بازار این خسان بین</p><p>ای خام پیش ما آ کتان ماست روسی</p><p>بشکن سبوی قالب ساغر ستان لبالب</p><p>تا چند کاسه لیسی تا کی زبون لوسی</p><p>دستور می‌دهی تا گویم تمام این را</p><p>تا شرق و غرب گیرد اقبال بی‌نحوسی</p><h2><a id="poem-5564" href="https://ganjoor.net/moulavi/shams/ghazalsh/sh2940">غزل شمارهٔ ۲۹۴۰</a></h2>
<p>چون زخمه رجا را بر تار می‌کشانی</p><p>کاهل روان ره را در کار می‌کشانی</p><p>ای عشق چون درآیی در لطف و دلربایی</p><p>دامان جان بگیری تا یار می‌کشانی</p><p>ایمن کنی تو جان را کوری رهزنان را</p><p>دزدان نقد دل را بر دار می‌کشانی</p><p>سوداییان جان را از خود دهی مفرح</p><p>صفراییان زر را بس زار می‌کشانی</p><p>مهجور خارکش را گلزار می‌نمایی</p><p>گلروی خارخو را در خار می‌کشانی</p><p>موسی خاک رو را بر بحر می‌نشانی</p><p>فرعون بوش جو را در عار می‌کشانی</p><p>موسی عصا بگیرد تا یار خویش سازد</p><p>ماری کنی عصا را چون مار می‌کشانی</p><p>چون مار را بگیرد یابد عصای خود را</p><p>این نعل بازگونه هموار می‌کشانی</p><p>آن کو در آتش افتد راهش دهی به آبی</p><p>و آن کو در آب آید در نار می‌کشانی</p><p>ای دل چه خوش ز پرده سرمست و باده خورده</p><p>سر را برهنه کرده دستار می‌کشانی</p><p>ما را مده به غیری تا سوی خود کشاند</p><p>ما را تو کش ازیرا شهوار می‌کشانی</p><p>تا یار زنده باشد کوهی کنی تو سدش</p><p>چون در غمش بکشتی در غار می‌کشانی</p><p>خاموش و درکش این سر خوش خامشانه می‌خور</p><p>زیرا که چون خموشی اسرار می‌کشانی</p><h2><a id="poem-5565" href="https://ganjoor.net/moulavi/shams/ghazalsh/sh2941">غزل شمارهٔ ۲۹۴۱</a></h2>
<p>ای گوهر خدایی آیینه معانی</p><p>هر دم ز تاب رویت بر عرش ارمغانی</p><p>عرش از خدای پرسد کاین تاب کیست بر من</p><p>فرمایدش ز غیرت کاین تاب را ندانی</p><p>از غیرت الهی در عرش حیرت افتد</p><p>زیرا ز غیرت آمد پیغام لن ترانی</p><p>زان تاب اگر شعاعی بر آسمان رسیدی</p><p>از آسمان نمودی صد ماه آسمانی</p><p>اندر جمال هر مه لطف ازل نمودی</p><p>هر عاشقی بدیدی مقصودهای جانی</p><p>در راه رهروان را رنج و طلب نبودی</p><p>خوف فنا نبودی اندر جهان فانی</p><p>یک بار دردمیدی تا جان گرفت قالب</p><p>دردم تو بار دیگر تا جان شود عیانی</p><p>از یک شعاع رویت چون لامکان مکان شد</p><p>هم برق تو رساند او را به لامکانی</p><p>انگشتری لعلت بر نقد عرضه فرما</p><p>تا نعره‌ها برآید از لعل‌های کانی</p><p>یک جام مان بدادی تا رخت‌ها گرو شد</p><p>جامی دگر از آن می هم چاره کن تو دانی</p><p>جانی رسید ما را از شمس حق تبریز</p><p>کان جان همی‌نماید در غیب دلستانی</p><h2><a id="poem-5566" href="https://ganjoor.net/moulavi/shams/ghazalsh/sh2942">غزل شمارهٔ ۲۹۴۲</a></h2>
<p>اندر مصاف ما را در پیش رو سپر نی</p><p>و اندر سماع ما را از نای و دف خبر نی</p><p>ما خود فنای عشقش ما خاک پای عشقش</p><p>عشقیم توی بر تو عشقیم کل دگر نی</p><p>خود را چو درنوردیم ما جمله عشق گردیم</p><p>سرمه چو سوده گردد جز مایه نظر نی</p><p>هر جسم کو عرض شد جان و دل غرض شد</p><p>بگداز کز مرض‌ها ز افسردگی بتر نی</p><p>از حرص آن گدازش وز عشق آن نوازش</p><p>باری جگر درونم خون شد مرا جگر نی</p><p>صدپاره شد دل من و آواره شد دل من</p><p>امروز اگر بجویی در من ز دل اثر نی</p><p>در قرص مه نگه کن هر روز می‌گدازد</p><p>تا در محاق گویی کاندر فلک قمر نی</p><p>لاغرتری آن مه از قرب شمس باشد</p><p>در بعد زفت باشد لیکن چنان هنر نی</p><p>شاها ز بهر جان‌ها زهره فرست مطرب</p><p>کفو سماع جان‌ها این نای و دف تر نی</p><p>نی نی که زهره چه بود چون شمس عاجز آمد</p><p>درخورد این حراره در هیچ چنگ و خور نی</p><h2><a id="poem-5567" href="https://ganjoor.net/moulavi/shams/ghazalsh/sh2943">غزل شمارهٔ ۲۹۴۳</a></h2>
<p>گرمی مجوی الا از سوزش درونی</p><p>زیرا نگشت روشن دل ز آتش برونی</p><p>بیمار رنج باید تا شاه غیب آید</p><p>در سینه درگشاید گوید ز لطف چونی</p><p>آن نافه‌های آهو و آن زلف یار خوش خو</p><p>آن را تو در کمی جو کان نیست در فزونی</p><p>تا آدمی نمیرد جان ملک نگیرد</p><p>جز کشته کی پذیرد عشق نگار خونی</p><p>عشقش بگفته با تو یا ما رویم یا تو</p><p>ساکن مباش تا تو در جنبش و سکونی</p><p>بر دل چو زخم راند دل سر جان بداند</p><p>آنگه نه عیب ماند در نفس و نی حرونی</p><p>غم چون تو را فشارد تا از خودت برآرد</p><p>پس بر تو نور بارد از چرخ آبگونی</p><p>در عین درد بنشین هر لحظه دوست می‌بین</p><p>آخر چرا تو مسکین اندر پی فسونی</p><p>تبریز جان فزودی چون شمس حق نمودی</p><p>از وی خجسته بودی پیوسته نی کنونی</p><h2><a id="poem-5568" href="https://ganjoor.net/moulavi/shams/ghazalsh/sh2944">غزل شمارهٔ ۲۹۴۴</a></h2>
<p>ای مبدعی که سگ را بر شیر می‌فزایی</p><p>سنگ سیه بگیری آموزیش سقایی</p><p>بس شاه و بس فریدون کز تیغشان چکد خون</p><p>زان روی همچو لاله لولی است و لالکایی</p><p>ناموسیان سرکش جبارتر ز آتش</p><p>در کوی عشق گردان امروز در گدایی</p><p>قهر است کار آتش گریه‌ست پیشه شمع</p><p>از ما وفا و خدمت وز یار بی‌وفایی</p><p>آتش که او نخندد خاکستر است و دودی</p><p>شمعی که او نگرید چوبی بود عصایی</p><p>آن خر بود که آید در بوستان دنیا</p><p>خاونده را نجوید افتد به ژاژخایی</p><p>خاوند بوستان را اول بجوی ای خر</p><p>تا از خری رهی تو زان لطف و کبریایی</p><p>آمد غریبی از ره مهمان مهتری شد</p><p>مهمانیی بکردش باکار و باکیایی</p><p>بریانه‌های فاخر سنبوسه‌های نادر</p><p>شمع و شراب و شاهد بس خلعت عطایی</p><p>ماهیش کرد مهمان هر روز به ز روزی</p><p>چون حسن دلبر ما در دلبری فزایی</p><p>هر شب غریب گفتی نیکو است این ولیکن</p><p>مهمانیت نمایم چون شهر ما بیایی</p><p>آن مهتر از تحیر گفت ای عجب چه باشد</p><p>بهتر از این تنعم وین خلعت بهایی</p><p>زین گفت حاج کوله شد در دلش گلوله</p><p>زیرا ندیده بود او مهمانیی سمایی</p><p>این میوه‌های دنیا گل پاره‌هاست رنگین</p><p>چه بود نعیم دنیا جز نان و نان ربایی</p><p>می‌گفت ای خدایا ما را به شهر او بر</p><p>تا حاصل آید آن جا دل را گره گشایی</p><p>بگذشت چند سالی در انتظار این دم</p><p>بی انتظار ندهد هرگز دوا دوایی</p><p>می‌گفت ای مسبب برساز یک بهانه</p><p>زیرا سبب تو سازی در دام ابتلایی</p><p>بسیار شد دعایش آمد ز حق اجابت</p><p>تا مرد ای خدا گو دید از خدا خدایی</p><p>شه جست یک رسولی تا آن طرف فرستد</p><p>تا آن طرف رساند پیغام کدخدایی</p><p>این میرداد رشوت پنهان و آشکارا</p><p>تا میر را فرستد شاه از کرم نمایی</p><p>شه هم قبول کردش گفتا تو بر بدان جا</p><p>پیغام ما ازیرا طوطی خوش نوایی</p><p>پس ساز کرد ره را همراه شد سپه را</p><p>در پیش کرد مه را از بهر روشنایی</p><p>منزل به منزل آن سو می‌شد چو سیل در جو</p><p>سجده کنان و جویان اسرار اولیایی</p><p>چون موسی پیمبر از بهر خضر انور</p><p>کرده سفر به صد پر چون هدهد هوایی</p><p>چون پر جبرئیلی کو پیک عرش آمد</p><p>تا زان سفر دهد او احکام را روایی</p><p>مه کو منور آمد دایم مسافر آمد</p><p>ای ماه رو سفر کن چون شمع این سرایی</p><p>هر حالتت چو برجی در وی دری و درجی</p><p>غم آتشی و برقی شادی تو ضیایی</p><p>کوته کنم بیان را رفت آن رسول آن جا</p><p>چون برگ که کشیدش دلبر به کهربایی</p><p>ما چون قطار پویان دست کشنده پنهان</p><p>دستی نهان که نبود کس را از او رهایی</p><p>این را به چپ کشاند و آن را به راست آرد</p><p>این را به وصل آرد و آن را سوی جدایی</p><p>وصلش نماید آن سو تا مست و گرم گردد</p><p>و آن سوی هجر باشد مکری است این دغایی</p><p>دررفت آن معلا در شهر همچو دریا</p><p>از کو به کو همی‌شد کای مقصدم کجایی</p><p>جوینده چون شتابد مطلوب را بیابد</p><p>ما آگهیم که تو در جست و جوی مایی</p><p>شد ناگهان به کویی سرمست شد ز بویی</p><p>عقلش پرید از سر پا را نماند پایی</p><p>پیغام کیقبادش جمله بشد ز یادش</p><p>کو دانش رسولی تا محفل اندرآیی</p><p>چل روز بر سر کو سرمست ماند از آن بو</p><p>حیران شده رعیت با میرهای‌هایی</p><p>نی حکم و نی امارت نی غسل و نی طهارت</p><p>نی گفت و نی اشارت نی میل اغتذایی</p><p>زو هر کی جست کاری می‌گفت خیره آری</p><p>آری و نی یکی دان در وقت خیره رایی</p><p>کو خیمه و طویله کو کار و حال و حیله</p><p>کو دمنه و کلیله کو کد کدخدایی</p><p>سیلاب عشق آمد نی دام ماند نی دد</p><p>چون سیل شد به بحری بی‌بدو و منتهایی</p><p>گفت ای رفیق جفتی کردی هر آنچ گفتی</p><p>بردی مرا از اسفل تا مصعد علایی</p><p>این درس که شنودم هرگز نخوانده بودم</p><p>درسی است نی وسیطی نی نیز منتقایی</p><p>دعویت به ز معنی معنیت به ز دعوی</p><p>جان روی در تو دارد که قبله دعایی</p><p>این جمله بد بدایت کو باقی حکایت</p><p>واپرس از او که دادت در گوش اشنوایی</p><p>یا رب ظلمت نفسی بردر حجاب حسی</p><p>گر مس نمود مسی آخر تو کیمیایی</p><p>صدر الرجال حقا فی مصدر البلا</p><p>والله ما علونا الا باعتنا</p><p>یا سادتی و قومی یوفون بالعهود</p><p>ما خاب من تحلی بالصدق و الوفا</p>
</body></html>