<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-2848" href="https://ganjoor.net/moulavi/shams/ghazalsh/sh224">غزل شمارهٔ ۲۲۴</a></h2>
<p>چه خیره می‌نگری در رخ من ای برنا</p><p>مگر که در رخمست آیتی از آن سودا</p><p>مگر که بر رخ من داغ عشق می‌بینی</p><p>میان داغ نبشته که نحن نزلنا</p><p>هزار مشک همی‌خواهم و هزار شکم</p><p>که آب خضر لذیذست و من در استسقا</p><p>وفا چه می‌طلبی از کسی که بی‌دل شد</p><p>چو دل برفت برفت از پیش وفا و جفا</p><p>به حق این دل ویران و حسن معمورت</p><p>خوش است گنج خیالت در این خرابه ما</p><p>غریو و ناله جان‌ها ز سوی بی‌سویی</p><p>مرا ز خواب جهانید دوش وقت دعا</p><p>ز ناله گویم یا از جمال ناله کنان</p><p>ز ناله گوش پرست از جمالش آن عینا</p><p>قرار نیست زمانی تو را برادر من</p><p>ببین که می‌کشدت هر طرف تقاضاها</p><p>مثال گویی اندر میان صد چوگان</p><p>دوانه تا سر میدان و گه ز سر تا پا</p><p>کجاست نیت شاه و کجاست نیت گوی</p><p>کجاست قامت یار و کجاست بانگ صلا</p><p>ز جوش شوق تو من همچو بحر غریدم</p><p>بگو تو ای شه دانا و گوهر دریا گویا</p><h2><a id="poem-2849" href="https://ganjoor.net/moulavi/shams/ghazalsh/sh225">غزل شمارهٔ ۲۲۵</a></h2>
<p>بپخته است خدا بهر صوفیان حلوا</p><p>که حلقه حلقه نشستند و در میان حلوا</p><p>هزار کاسه سر رفت سوی خوان فلک</p><p>چو درفتاد از آن دیگ در دهان حلوا</p><p>به شرق و غرب فتادست غلغلی شیرین</p><p>چنین بود چو دهد شاه خسروان حلوا</p><p>پیاپی از سوی مطبخ رسول می‌آید</p><p>که پخته‌اند ملایک بر آسمان حلوا</p><p>به آبریز برد چونک خورد حلوا تن</p><p>به سوی عرش برد چونک خورد جان حلوا</p><p>به گرد دیگ دل ای جان چو کفچه گرد به سر</p><p>که تا چو کفچه دهان پر کنی از آن حلوا</p><p>دلی که از پی حلوا چو دیک سوخت سیاه</p><p>کرم بود که ببخشد به تای نان حلوا</p><p>خموش باش که گر حق نگویدش که بده</p><p>چه جای نان ندهد هم به صد سنان حلوا</p><h2><a id="poem-2850" href="https://ganjoor.net/moulavi/shams/ghazalsh/sh226">غزل شمارهٔ ۲۲۶</a></h2>
<p>برفت یار من و یادگار ماند مرا</p><p>رخ معصفر و چشم پرآب و وااسفا</p><p>دو دیده باشد پرنم چو در ویست مقیم</p><p>فرات و کوثر آب حیات جان افزا</p><p>چرا رخم نکند زرگری چو متصلست</p><p>به گنج بی‌حد و کان جمال و حسن و بها</p><p>چراست وااسفاگوی زانک یعقوبست</p><p>ز یوسف کش مه روی خویش گشته جدا</p><p>ز ناز اگر برود تا ستاره بار شوم</p><p>رسد چو می‌زندش آفتاب طال بقا</p><p>اگر چیم ز چراگاه جان برون کردست</p><p>کجاست زهره و یارا که گویمش که چرا</p><p>الست عشق رسید و هر آن که گفت بلی</p><p>گواه گفت بلی هست صد هزار بلا</p><p>بلا درست و بلادر تو را کند زیرک</p><p>خصوص در یتیمی که هست از آن دریا</p><p>منم کبوتر او گر براندم سر نی</p><p>کجا پرم نپرم جز که گرد بام و سرا</p><p>منم ز سایه او آفتاب عالمگیر</p><p>که سلطنت رسد آن را که یافت ظل هما</p><p>بس است دعوت دعوت بهل دعا می‌گو</p><p>مسیح رفت به چارم سما به پر دعا</p><h2><a id="poem-2851" href="https://ganjoor.net/moulavi/shams/ghazalsh/sh227">غزل شمارهٔ ۲۲۷</a></h2>
<p>به جان پاک تو ای معدن سخا و وفا</p><p>که صبر نیست مرا بی‌تو ای عزیز بیا</p><p>چه جای صبر که گر کوه قاف بود این صبر</p><p>ز آفتاب جدایی چو برف گشت فنا</p><p>ز دور آدم تا دور اعور دجال</p><p>چو جان بنده نبودست جان سپرده تو را</p><p>تو خواه باور کن یا بگو که نیست چنین</p><p>وفای عشق تو دارم به جان پاک وفا</p><p>ملامتم مکنید ار دراز می‌گویم</p><p>بود که کشف شود حال بنده پیش شما</p><p>که آتشیست که دیگ مرا همی‌جوشد</p><p>کز او شکاف کند گر رسد به سقف سما</p><p>اگر چه سقف سما ز آفتاب و آتش او</p><p>خلل نکرد و نگشت از تفش سیه سیما</p><p>روان شدست یکی جوی خون ز هستی من</p><p>خبر ندارم من کز کجاست تا به کجا</p><p>به جو چه گویم کای جو مرو چه جنگ کنم</p><p>برو بگو تو به دریا مجوش ای دریا</p><p>به حق آن لب شیرین که می‌دمی در من</p><p>که اختیار ندارد به ناله این سرنا</p><p>خموش باش و مزن آتش اندر این بیشه</p><p>نمی‌شکیبی می‌نال پیش او تنها</p><h2><a id="poem-2852" href="https://ganjoor.net/moulavi/shams/ghazalsh/sh228">غزل شمارهٔ ۲۲۸</a></h2>
<p>بیار آن که قرین را سوی قرین کشدا</p><p>فرشته را ز فلک جانب زمین کشدا</p><p>به هر شبی چو محمد به جانب معراج</p><p>براق عشق ابد را به زیر زین کشدا</p><p>به پیش روح نشین زان که هر نشست تو را</p><p>به خلق و خوی و صفت‌های همنشین کشدا</p><p>شراب عشق ابد را که ساقیش روح است</p><p>نگیرد و نکشد ور کشد چنین کشدا</p><p>برو بدزد ز پروانه خوی جانبازی</p><p>که آن تو را به سوی نور شمع دین کشدا</p><p>رسید وحی خدایی که گوش تیز کنید</p><p>که گوش تیز به چشم خدای بین کشدا</p><p>خیال دوست تو را مژده وصال دهد</p><p>که آن خیال و گمان جانب یقین کشدا</p><p>در این چهی تو چو یوسف خیال دوست رسن</p><p>رسن تو را به فلک‌های برترین کشدا</p><p>به روز وصل اگر عقل ماندت گوید</p><p>نگفتمت که چنان کن که آن به این کشدا</p><p>بجه بجه ز جهان همچو آهوان از شیر</p><p>گرفتمش همه کان است کان به کین کشدا</p><p>به راستی برسد جان بر آستان وصال</p><p>اگر کژی به حریر و قز کژین کشدا</p><p>بکش تو خار جفاها از آن که خارکشی</p><p>به سبزه و گل و ریحان و یاسمین کشدا</p><p>بنوش لعنت و دشنام دشمنان پی دوست</p><p>که آن به لطف و ثناها و آفرین کشدا</p><p>دهان ببند و امین باش در سخن داری</p><p>که شه کلید خزینه بر امین کشدا</p><h2><a id="poem-2853" href="https://ganjoor.net/moulavi/shams/ghazalsh/sh229">غزل شمارهٔ ۲۲۹</a></h2>
<p>شراب داد خدا مر مرا تو را سرکا</p><p>چو قسمتست چه جنگست مر مرا و تو را</p><p>شراب آن گل است و خمار حصه خار</p><p>شناسد او همه را و سزا دهد به سزا</p><p>شکر ز بهر دل تو ترش نخواهد شد</p><p>که هست جا و مقام شکر دل حلوا</p><p>تو را چو نوحه گری داد نوحه‌ای می‌کن</p><p>مرا چو مطرب خود کرد دردمم سرنا</p><p>شکر شکر چه بخندد به روی من دلدار</p><p>به روی او نگرم وارهم ز رو و ریا</p><p>اگر بدست ترش شکری تو از من نیز</p><p>طمع کن ای ترش ار نه محال را مفزا</p><p>وگر گریست به عالم گلی که تا من نیز</p><p>بگریم و بکنم نوحه‌ای چو آن گل‌ها</p><p>حقم نداد غمی جز که قافیه طلبی</p><p>ز بهر شعر و از آن هم خلاص داد مرا</p><p>بگیر و پاره کن این شعر را چو شعر کهن</p><p>که فارغست معانی ز حرف و باد و هوا</p><h2><a id="poem-2854" href="https://ganjoor.net/moulavi/shams/ghazalsh/sh230">غزل شمارهٔ ۲۳۰</a></h2>
<p>ز سوز شوق دل من همی‌زند عللا</p><p>که بوک دررسدش از جناب وصل صلا</p><p>دلست همچو حسین و فراق همچو یزید</p><p>شهید گشته دو صد ره به دشت کرب و بلا</p><p>شهید گشته به ظاهر حیات گشته به غیب</p><p>اسیر در نظر خصم و خسروی به خل</p><p>میان جنت و فردوس وصل دوست مقیم</p><p>رهیده از تک زندان جوع و رخص و غلا</p><p>اگر نه بیخ درختش درون غیب ملیست</p><p>چرا شکوفه وصلش شکفته است ملا</p><p>خموش باش و ز سوی ضمیر ناطق باش</p><p>که نفس ناطق کلی بگویدت افلا</p><h2><a id="poem-2855" href="https://ganjoor.net/moulavi/shams/ghazalsh/sh231">غزل شمارهٔ ۲۳۱</a></h2>
<p>سبکتری تو از آن دم که می‌رسد ز صبا</p><p>ز دم زدن نشود سیر و مانده کس جانا</p><p>ز دم زدن کی شود مانده یا کی سیر شود</p><p>تو آن دمی که خدا گفت یحیی الموتی</p><p>دهان گور شود باز و لقمه ایش کند</p><p>چو بسته گشت دهان تن از دم احیا</p><p>دمم فزون ده تا خیک من شود پرباد</p><p>که تا شوم ز دم تو سوار بر دریا</p><p>مباد روزی کاندر جهان تو درندمی</p><p>که یک گیاه نروید ز جمله صحرا</p><p>فروکش این دم زیرا تو را دمی دگر است</p><p>چو بسکلد ز لب این باد آن بود برجا</p><h2><a id="poem-2856" href="https://ganjoor.net/moulavi/shams/ghazalsh/sh232">غزل شمارهٔ ۲۳۲</a></h2>
<p>چو عشق را تو ندانی بپرس از شب‌ها</p><p>بپرس از رخ زرد و ز خشکی لب‌ها</p><p>چنان که آب حکایت کند ز اختر و ماه</p><p>ز عقل و روح حکایت کنند قالب‌ها</p><p>هزار گونه ادب جان ز عشق آموزد</p><p>که آن ادب نتوان یافتن ز مکتب‌ها</p><p>میان صد کس عاشق چنان بدید بود</p><p>که بر فلک مه تابان میان کوکب‌ها</p><p>خرد نداند و حیران شود ز مذهب عشق</p><p>اگر چه واقف باشد ز جمله مذهب‌ها</p><p>خضردلی که ز آب حیات عشق چشید</p><p>کساد شد بر آن کس زلال مشرب‌ها</p><p>به باغ رنجه مشو در درون عاشق بین</p><p>دمشق و غوطه و گلزارها و نیرب‌ها</p><p>دمشق چه که بهشتی پر از فرشته و حور</p><p>عقول خیره در آن چهره‌ها و غبغب‌ها</p><p>نه از نبیذ لذیذش شکوفه‌ها و خمار</p><p>نه از حلاوت حلواش دمل و تب‌ها</p><p>ز شاه تا به گدا در کشاکش طمعند</p><p>به عشق بازرهد جان ز طمع و مطلب‌ها</p><p>چه فخر باشد مر عشق را ز مشتریان</p><p>چه پشت باشد مر شیر را ز ثعلب‌ها</p><p>فراز نخل جهان پخته‌ای نمی‌یابم</p><p>که کند شد همه دندانم از مذنب‌ها</p><p>به پر عشق بپر در هوا و بر گردون</p><p>چو آفتاب منزه ز جمله مرکب‌ها</p><p>نه وحشتی دل عشاق را چو مفردها</p><p>نه خوف قطع و جداییست چون مرکب‌ها</p><p>عنایتش بگزیدست از پی جان‌ها</p><p>مسببش بخریدست از مسبب‌ها</p><p>وکیل عشق درآمد به صدر قاضی کاب</p><p>که تا دلش برمد از قضا و از گب‌ها</p><p>زهی جهان و زهی نظم نادر و ترتیب</p><p>هزار شور درافکند در مرتب‌ها</p><p>گدای عشق شمر هر چه در جهان طربیست</p><p>که عشق چون زر کانست و آن مذهب‌ها</p><p>سلبت قلبی یا عشق خدعه و دها</p><p>کذبت حاشا لکن ملاحه و بها</p><p>ارید ذکرک یا عشق شاکرا لکن</p><p>و لهت فیک و شوشت فکرتی و نها</p><p>به صد هزار لغت گر مدیح عشق کنم</p><p>فزونترست جمالش ز جمله دب‌ها</p><h2><a id="poem-2857" href="https://ganjoor.net/moulavi/shams/ghazalsh/sh233">غزل شمارهٔ ۲۳۳</a></h2>
<p>کجاست ساقی جان تا به هم زند ما را</p><p>بروبد از دل ما فکر دی و فردا را</p><p>چنو درخت کم افتد پناه مرغان را</p><p>چنو امیر بباید سپاه سودا را</p><p>روان شود ز ره سینه صد هزار پری</p><p>چو بر قنینه بخواند فسون احیا را</p><p>کجاست شیر شکاری و حمله‌های خوشش</p><p>که پر کنند ز آهوی مشک صحرا را</p><p>ز مشرقست و ز خورشید نور عالم را</p><p>ز آدمست در و نسل و بچه حوا را</p><p>کجاست بحر حقایق کجاست ابر کرم</p><p>که چشم‌های روان داده است خارا را</p><p>کجاست کان شه ما نیست لیک آن باشد</p><p>که چشم بند کند سحرهاش بینا را</p><p>چنان ببندد چشمت که ذره را بینی</p><p>میان روز و نبینی تو شمس کبری را</p><p>ز چشم بند ویست آنک زورقی بینی</p><p>میان بحر و نبینی تو موج دریا را</p><p>تو را طپیدن زورق ز بحر غمز کند</p><p>چنانک جنبش مردم به روز اعمی را</p><p>نخوانده‌ای ختم الله خدای مهر نهد</p><p>همو گشاید مهر و برد غطاها را</p><p>دو چشم بسته تو در خواب نقش‌ها بینی</p><p>دو چشم باز شود پرده آن تماشا را</p><p>عجب مدار اگر جان حجاب جانانست</p><p>ریاضتی کن و بگذار نفس غوغا را</p><p>عجبتر اینک خلایق مثال پروانه</p><p>همی‌پرند و نبینی تو شمع دل‌ها را</p><p>چه جرم کردی ای چشم ما که بندت کرد</p><p>بزار و توبه کن و ترک کن خطاها را</p><p>سزاست جسم بفرسودن این چنین جان را</p><p>سزاست مشی علی الراس آن تقاضا را</p><p>خموش باش که تا وحی‌های حق شنوی</p><p>که صد هزار حیاتست وحی گویا را</p><h2><a id="poem-2858" href="https://ganjoor.net/moulavi/shams/ghazalsh/sh234">غزل شمارهٔ ۲۳۴</a></h2>
<p>ز جام ساقی باقی چو خورده‌ای تو دلا</p><p>که لحظه لحظه برآری ز عربده عللا</p><p>مگر ز زهره شنیدی دلا به وقت صبوح</p><p>که بزم خاص نهادم صلای عیش صلا</p><p>بلا درست بلایش بنوش و در می‌بار</p><p>چه می‌گریزی آخر گریز توست بلا</p><p>پیاله بر کف زاهد ز خلق باکش نیست</p><p>میان خلق نشستست در خست خ</p><p>زهی پیاله که در چشم سر همی‌ناید</p><p>ز دست ساقی معنی تو هم بنوش هلا</p><h2><a id="poem-2859" href="https://ganjoor.net/moulavi/shams/ghazalsh/sh235">غزل شمارهٔ ۲۳۵</a></h2>
<p>مرا بدید و نپرسید آن نگار چرا</p><p>ترش ترش بگذشت از دریچه یار چرا</p><p>سبب چه بود چه کردم که بد نمود ز من</p><p>که خاطرش بگرفتست این غبار چرا</p><p>ز بامداد چرا قصد خون عاشق کرد</p><p>چرا کشید چنین تیغ ذوالفقار چرا</p><p>چو دیدم آن گل او را که رنگ ریخته بود</p><p>دمید از دل مسکین هزار خار چرا</p><p>چو لب به خنده گشاید گشاده گردد دل</p><p>در آن لبست همیشه گشاد کار چرا</p><p>میان ابروی خود چون گره زند از خشم</p><p>گره گره شود از غم دل فگار چرا</p><p>زهی تعلق جان با گشاد و خنده او</p><p>یکی دمش که نبینم شوم نزار چرا</p><p>جهان سیه شود آن دم که رو بگرداند</p><p>نه روز ماند و نی عقل برقرار چرا</p><p>یکی نفس که دل یار ما ز ما برمید</p><p>چرا رمید ز ما لطف کردگار چرا</p><p>مگر که لطف خدا اوست ما غلط کردیم</p><p>وگر نه خوبی او گشت بی‌کنار چرا</p><p>برون صورت اگر لطف محض دادی روی</p><p>پیمبران ز چه گشتند پرده دار چرا</p><h2><a id="poem-2860" href="https://ganjoor.net/moulavi/shams/ghazalsh/sh236">غزل شمارهٔ ۲۳۶</a></h2>
<p>مبارکی که بود در همه عروسی‌ها</p><p>در این عروسی ما باد ای خدا تنها</p><p>مبارکی شب قدر و ماه روزه و عید</p><p>مبارکی ملاقات آدم و حوا</p><p>مبارکی ملاقات یوسف و یعقوب</p><p>مبارکی تماشای جنه المأوی</p><p>مبارکی دگر کان به گفت درناید</p><p>نثار شادی اولاد شیخ و مهتر ما</p><p>به همدمی و خوشی همچو شیر باد و عسل</p><p>به اختلاط و وفا همچو شکر و حلوا</p><p>مبارکی تبارک ندیم و ساقی باد</p><p>بر آنک گوید آمین بر آنک کرد دعا</p><h2><a id="poem-2861" href="https://ganjoor.net/moulavi/shams/ghazalsh/sh237">غزل شمارهٔ ۲۳۷</a></h2>
<p>یار ما دلدار ما عالم اسرار ما</p><p>یوسف دیدار ما رونق بازار ما</p><p>بر دم امسال ما عاشق آمد پار ما</p><p>مفلسانیم و تویی گنج ما دینار ما</p><p>کاهلانیم و تویی حج ما پیکار ما</p><p>خفتگانیم و تویی دولت بیدار ما</p><p>خستگانیم و تویی مرهم بیمار ما</p><p>ما خرابیم و تویی از کرم معمار ما</p><p>دوش گفتم عشق را ای شه عیار ما</p><p>سر مکش منکر مشو برده‌ای دستار ما</p><p>پس جوابم داد او کز توست این کار ما</p><p>هر چه گویی وادهد چون صدا کهسار ما</p><p>گفتمش خود ما کهیم این صدا گفتار ما</p><p>زانک که را اختیار نبود ای مختار ما</p><p>گفت بشنو اولا شمه‌ای ز اسرار ما</p><p>هر ستوری لاغری کی کشاند بار ما</p><p>گفتمش از ما ببر زحمت اخبار ما</p><p>بلبلی مستی بکن هم ز بوتیمار ما</p><p>هستی تو فخر ما هستی ما عار ما</p><p>احمد و صدیق بین در دل چون غار ما</p><p>می ننوشد هر میی مست دردی خوار ما</p><p>خور ز دست شه خورد مرغ خوش منقار ما</p><p>چون بخسپد در لحد قالب مردار ما</p><p>رسته گردد زین قفس طوطی طیار ما</p><p>خود شناسد جای خود مرغ زیرکسار ما</p><p>بعد ما پیدا کنی در زمین آثار ما</p><p>گر به بستان بی‌توایم خار شد گلزار ما</p><p>ور به زندان با توایم گل بروید خار ما</p><p>گر در آتش با توایم نور گردد نار ما</p><p>ور به جنت بی‌توایم نار شد انوار ما</p><p>از تو شد باز سپید زاغ ما و سار ما</p><p>بس کن و دیگر مگو کاین بود گفتار ما</p><h2><a id="poem-2862" href="https://ganjoor.net/moulavi/shams/ghazalsh/sh238">غزل شمارهٔ ۲۳۸</a></h2>
<p>هله ای کیا نفسی بیا</p><p>در عیش را سره برگشا</p><p>این فلان چه شد آن فلان چه شد</p><p>نبود مرا سر ماجرا</p><p>نهلد کسی سر زلف او</p><p>نرهد دلی ز چنین لقا</p><p>نکند کسی ز خوشی سفر</p><p>نرود کسی ز چنین سرا</p><p>بهل این همه بده آن قدح</p><p>که شنیده‌ام کرم شما</p><p>قدحی که آن پر دل شود</p><p>بپرد دلم به سوی سما</p><p>خمش این نفس دم دل مزن</p><p>که فدای تو دل و جان ما</p><h2><a id="poem-2863" href="https://ganjoor.net/moulavi/shams/ghazalsh/sh239">غزل شمارهٔ ۲۳۹</a></h2>
<p>کرانی ندارد بیابان ما</p><p>قراری ندارد دل و جان ما</p><p>جهان در جهان نقش و صورت گرفت</p><p>کدامست از این نقش‌ها آن ما</p><p>چو در ره ببینی بریده سری</p><p>که غلطان رود سوی میدان ما</p><p>از او پرس از او پرس اسرار ما</p><p>کز او بشنوی سر پنهان ما</p><p>چه بودی که یک گوش پیدا شدی</p><p>حریف زبان‌های مرغان ما</p><p>چه بودی که یک مرغ پران شدی</p><p>برو طوق سر سلیمان ما</p><p>چه گویم چه دانم که این داستان</p><p>فزونست از حد و امکان ما</p><p>چگونه زنم دم که هر دم به دم</p><p>پریشانترست این پریشان ما</p><p>چه کبکان و بازان ستان می‌پرند</p><p>میان هوای کهستان ما</p><p>میان هوایی که هفتم هواست</p><p>که بر اوج آنست ایوان ما</p><p>از این داستان بگذر از من مپرس</p><p>که درهم شکستست دستان ما</p><p>صلاح الحق و دین نماید تو را</p><p>جمال شهنشاه و سلطان ما</p><h2><a id="poem-2864" href="https://ganjoor.net/moulavi/shams/ghazalsh/sh240">غزل شمارهٔ ۲۴۰</a></h2>
<p>تو جان و جهانی کریما مرا</p><p>چه جان و جهان از کجا تا کجا</p><p>که جان خود چه باشد بر عاشقان</p><p>جهان خود چه باشد بر اولیا</p><p>نه بر پشت گاویست جمله زمین</p><p>که در مرغزار تو دارد چرا</p><p>در آن کاروانی که کل زمین</p><p>یکی گاوبارست و تو ره نما</p><p>در انبار فضل تو بس دانه‌هاست</p><p>که آن نشکند زیر هفت آسیا</p><p>تو در چشم نقاش و پنهان ز چشم</p><p>زهی چشم بند و زهی سیمیا</p><p>تو را عالمی غیر هجده هزار</p><p>زهی کیمیا و زهی کبریا</p><p>یکی بیت دیگر بر این قافیه</p><p>بگویم بلی وام دارم تو را</p><p>که نگزارد این وام را جز فقیر</p><p>که فقرست دریای در وفا</p><p>غنی از بخیلی غنی مانده‌ست</p><p>فقیر از سخاوت فقیر از سخا</p><h2><a id="poem-2865" href="https://ganjoor.net/moulavi/shams/ghazalsh/sh241">غزل شمارهٔ ۲۴۱</a></h2>
<p>نرد کف تو بردست مرا</p><p>شیر غم تو خوردست مرا</p><p>گشتم چو خلیل اندر غم تو</p><p>آتشکده‌ها سردست مرا</p><p>در خاک فنا ای دل بمران</p><p>کز راندن تو گردست مرا</p><p>می‌ران فرسی در گلشن جان</p><p>کز گلشن جان وردست مرا</p><p>در شادی ما وهمی نرسد</p><p>کاین خنده گری پرده‌ست مرا</p><p>صد رخ ز درون سرخ‌ست مرا</p><p>یک رخ ز برون زردست مرا</p><p>ای احول ده این هر دو جهان</p><p>کز راحت تو دردست مرا</p><p>در رهبریت ای مرد طلب</p><p>بر هر سر ره مردست مرا</p><p>خاموش و مجو تو شهرت خود</p><p>کز راحت تو دردست مرا</p><h2><a id="poem-2866" href="https://ganjoor.net/moulavi/shams/ghazalsh/sh242">غزل شمارهٔ ۲۴۲</a></h2>
<p>خیک دل ما مشک تن ما</p><p>خوش نازکنان بر پشت سقا</p><p>از چشمه جان پر کرد شکم</p><p>کای تشنه بیا ای تشنه بیا</p><p>سقا پنهان وان مشک عیان</p><p>لیکن نبود از مشک جدا</p><p>گر رقص کند آن شیر علم</p><p>رقصش نبود جز رقص هوا</p><p>دورم ز نظر فعلم بنگر</p><p>تا بوی بود بر عود گوا</p><p>از بوی تو جان قانع نشود</p><p>ای چشمه جان ای چشم رضا</p><h2><a id="poem-2867" href="https://ganjoor.net/moulavi/shams/ghazalsh/sh243">غزل شمارهٔ ۲۴۳</a></h2>
<p>بگشا در بیا درآ که مبا عیش بی‌شما</p><p>به حق چشم مست تو که تویی چشمه وفا</p><p>سخنم بسته می‌شود تو یکی زلف برگشا</p><p>انا و الشمس و الضحی تلف الحب و الولا</p><p>انا فی العشق آیه فاقرونی علی الملا</p><p>امه العشق فاعرجوا دونکم سلم الهوی</p><p>دیدمش مست می‌گذشت گفتم ای ماه تا کجا</p><p>گفت نی همچنین مکن همچنین در پیم بیا</p><p>در پیش چون روان شدم برگرفت تیز تیزپا</p><p>در پی گام تیز او چه محل باد و برق را</p><p>انا منذ رایتهم انا صرت بلا انا</p><p>صوره فی زجاجه نور الارض و السما</p><p>رکب القلب نوره فجلی القلب و اصطفی</p><p>کل من رام نوره استضا مثله استضا</p><p>کیف یلقاه غیره کل من غیر فنا</p><p>تو بیا بی‌تو پیش من که تو نامحرمی تو را</p><p>به ثنا لابه کردمش گفتم ای جان جان فزا</p><p>گفت یک دم ثنا مگو که دوی هست در ثنا</p><p>تو دو لب از دوی ببند بگشا دیده بقا</p><p>ز لب بسته گر سخن بگشاید گشا گشا</p><p>ان علینا بیانه تو میا در میان ما</p><p>چو در خانه دید تنگ بکند مرد جامه‌ها</p><p>نی که هر شب روان تو ز تنت می‌شود جدا</p><p>به میان روان تو صفتی هست ناسزا</p><p>که گر آن ریگ نیستی نامدی باز چون صبا</p><p>شب نرفتی دوان دوان به لب قلزم صفا</p><p>بازآمد و تا ویست بنده بنده‌ست خدا خدا</p><p>ماند در کیسه بدن چو زر و سیم ناروا</p><p>جان بنه بر کف طلب که طلب هست کیمیا</p><p>تا تن از جان جدا شدن مشو از جان جان جدا</p><p>گر چه نی را تهی کنند نگذارند بی‌نوا</p><p>رو پی شیر و شیر گیر که علیی و مرتضی</p><p>نیست بودی تو قرن‌ها بر تو خواندند هل اتی</p><p>خط حقست نقش دل خط حق را مخوان خطا</p><p>الفی لا شود و تو ز الف لام گشت لا</p><p>هله دست و دهان بشو که لبش گفت الصلا</p><p>چو به حق مشتغل شدی فارغ از آب و گل شدی</p><p>چو که بی‌دست و دل شدی دست درزن در این ابا</p><h2><a id="poem-2868" href="https://ganjoor.net/moulavi/shams/ghazalsh/sh244">غزل شمارهٔ ۲۴۴</a></h2>
<p>چه شدی گر تو همچون من شدییی عاشق ای فتا</p><p>همه روز اندر آن جنون همه شب اندر این بکا</p><p>ز دو چشمت خیال او نشدی یک دمی نهان</p><p>که دو صد نور می‌رسد به دو دیده از آن لقا</p><p>ز رفیقان گسستیی ز جهان دست شستیی</p><p>که مجرد شدم ز خود که مسلم شدم تو را</p><p>چو بر این خلق می‌تنم مثل آب و روغنم</p><p>ز برونیم متصل به درونه ز هم جدا</p><p>ز هوس‌ها گذشتیی به جنون بسته گشتیی</p><p>نه جنونی ز خلط و خون که طبیبش دهد دوا</p><p>که طبیبان اگر دمی‌بچشندی از این غمی</p><p>بجهندی ز بند خود بدرندی کتاب‌ها</p><p>هله زین جمله درگذر بطلب معدن شکر</p><p>که شوی محو آن شکر چو لبن در زلوبیا</p><h2><a id="poem-2869" href="https://ganjoor.net/moulavi/shams/ghazalsh/sh245">غزل شمارهٔ ۲۴۵</a></h2>
<p>از برای صلاح مجنون را</p><p>بازخوان ای حکیم افسون را</p><p>از برای علاج بی‌خبری</p><p>درج کن در نبیذ افیون را</p><p>چون نداری خلاص بی‌چون شو</p><p>تا ببینی جمال بی‌چون را</p><p>دل پرخون ببین تو ای ساقی</p><p>درده آن جام لعل چون خون را</p><p>زانک عقل از برای مادونی</p><p>سجده آرد ز حرص هر دون را</p><p>باده خواران به نیم جو نخرند</p><p>این دو قرص درست گردون را</p><p>نخوت عشق را ز مجنون پرس</p><p>تا که در سر چهاست مجنون را</p><p>گمرهی‌های عشق بردرد</p><p>صد هزاران طریق و قانون را</p><p>ای صبا تو برو بگو از من</p><p>از کرم بحر در مکنون را</p><p>گر چه از خشم گفته‌ای نکنم</p><p>روح بخش این حماء مسنون را</p><p>شمس تبریز موسی عهدی</p><p>در فراقت مدارهارون را</p><h2><a id="poem-2870" href="https://ganjoor.net/moulavi/shams/ghazalsh/sh246">غزل شمارهٔ ۲۴۶</a></h2>
<p>صد دهل می‌زنند در دل ما</p><p>بانگ آن بشنویم ما فردا</p><p>پنبه در گوش و موی در چشمست</p><p>غم فردا و وسوسه سودا</p><p>آتش عشق زن در این پنبه</p><p>همچو حلاج و همچو اهل صفا</p><p>آتش و پنبه را چه می‌داری</p><p>این دو ضدند و ضد نکرد بقا</p><p>چون ملاقات عشق نزدیکست</p><p>خوش لقا شو برای روز لقا</p><p>مرگ ما شادی و ملاقاتست</p><p>گر تو را ماتمست رو زین جا</p><p>چونک زندان ماست این دنیا</p><p>عیش باشد خراب زندان‌ها</p><p>آنک زندان او چنین خوش بود</p><p>چون بود مجلس جهان آرا</p><p>تو وفا را مجو در این زندان</p><p>که در این جا وفا نکرد وفا</p><h2><a id="poem-2871" href="https://ganjoor.net/moulavi/shams/ghazalsh/sh247">غزل شمارهٔ ۲۴۷</a></h2>
<p>بانگ تسبیح بشنو از بالا</p><p>پس تو هم سبح اسمه الاعلی</p><p>گل و سنبل چرد دلت چون یافت</p><p>مرغزاری که اخرج المرعی</p><p>یعلم الجهر نقش این آهوست</p><p>ناف مشکین او و مایخفی</p><p>نفس آهوان او چو رسید</p><p>روح را سوی مرغزار هدی</p><p>تشنه را کی بود فراموشی</p><p>چون سنقرئک فلا تنسی</p><h2><a id="poem-2872" href="https://ganjoor.net/moulavi/shams/ghazalsh/sh248">غزل شمارهٔ ۲۴۸</a></h2>
<p>گوش من منتظر پیام تو را</p><p>جان به جان جسته یک سلام تو را</p><p>در دلم خون شوق می‌جوشد</p><p>منتظر بوی جوش جام تو را</p><p>ای ز شیرینی و دلاویزی</p><p>دانه حاجت نبوده دام تو را</p><p>کرده شاهان نثار تاج و کمر</p><p>مر قبای کمین غلام تو را</p><p>ز اول عشق من گمان بردم</p><p>که تصور کنم ختام تو را</p><p>سلسله‌ام کن به پای اشتر بند</p><p>من طمع کی کنم سنام تو را</p><p>آنک شیری ز لطف تو خوردست</p><p>مرگ بیند یقین فطام تو را</p><p>به حق آن زبان کاشف غیب</p><p>که به گوشم رسان پیام تو را</p><p>به حق آن سرای دولت بخش</p><p>بنمایم ز دور بام تو را</p><p>گر سر از سجده تو سود کند</p><p>چه زیانست لطف عام تو را</p><p>شمس تبریز این دل آشفته</p><p>بر جگر بسته است نام تو را</p><h2><a id="poem-2873" href="https://ganjoor.net/moulavi/shams/ghazalsh/sh249">غزل شمارهٔ ۲۴۹</a></h2>
<p>دل بر ما شدست دلبر ما</p><p>گل ما بی‌حدست و شکر ما</p><p>ما همیشه میان گلشکریم</p><p>زان دل ما قویست در بر ما</p><p>زهره دارد حوادث طبعی</p><p>که بگردد بگرد لشکر ما</p><p>ما به پر می‌پریم سوی فلک</p><p>زانک عرشیست اصل جوهر ما</p><p>ساکنان فلک بخور کنند</p><p>از صفات خوش معنبر ما</p><p>همه نسرین و ارغوان و گلست</p><p>بر زمین شاهراه کشور ما</p><p>نه بخندد نه بشکفد عالم</p><p>بی نسیم دم منور ما</p><p>ذره‌های هوا پذیرد روح</p><p>از دم عشق روح پرور ما</p><p>گوش‌ها گشته‌اند محرم غیب</p><p>از زبان و دل سخنور ما</p><p>شمس تبریز ابرسوز شدست</p><p>سایه‌اش کم مباد از سر ما</p><h2><a id="poem-2874" href="https://ganjoor.net/moulavi/shams/ghazalsh/sh250">غزل شمارهٔ ۲۵۰</a></h2>
<p>هین که منم بر در در برگشا</p><p>بستن در نیست نشان رضا</p><p>در دل هر ذره تو را درگهیست</p><p>تا نگشایی بود آن در خفا</p><p>فالق اصباحی و رب الفلق</p><p>باز کنی صد در و گویی درآ</p><p>نی که منم بر در بلک توی</p><p>راه بده در بگشا خویش را</p><p>آمد کبریت بر آتشی</p><p>گفت برون آ بر من دلبرا</p><p>صورت من صورت تو نیست لیک</p><p>جمله توام صورت من چون غطا</p><p>صورت و معنی تو شوم چون رسی</p><p>محو شود صورت من در لقا</p><p>آتش گفتش که برون آمدم</p><p>از خود خود روی بپوشم چرا</p><p>هین بستان از من تبلیغ کن</p><p>بر همه اصحاب و همه اقربا</p><p>کوه اگر هست چو کاهش بکش</p><p>داده امت من صفت کهربا</p><p>کاه ربای من که می‌کشد</p><p>نه از عدم آوردم کوه حرا</p><p>در دل تو جمله منم سر به سر</p><p>سوی دل خویش بیا مرحبا</p><p>دلبرم و دل برم ایرا که هست</p><p>جوهر دل زاده ز دریای ما</p><p>نقل کنم ور نکنم سایه را</p><p>سایه من کی بود از من جدا</p><p>لیک ز جایش ببرم تا شود</p><p>وصلت او ظاهر وقت جلا</p><p>تا که بداند که او فرع ماست</p><p>تا که جدا گردد او از عدا</p><p>رو بر ساقی و شنو باقیش</p><p>تات بگوید به زبان بقا</p><h2><a id="poem-2875" href="https://ganjoor.net/moulavi/shams/ghazalsh/sh251">غزل شمارهٔ ۲۵۱</a></h2>
<p>پیشتر آ پیشتر ای بوالوفا</p><p>از من و ما بگذر و زوتر بیا</p><p>پیشتر آ درگذر از ما و من</p><p>پیشتر آ تا نه تو باشی نه ما</p><p>کبر و تکبر بگذار و بگیر</p><p>در عوض کبر چنین کبریا</p><p>گفت الست و تو بگفتی بلی</p><p>شکر بلی چیست کشیدن بلا</p><p>سر بلی چیست که یعنی منم</p><p>حلقه زن درگه فقر و فنا</p><p>هم برو از جا و هم از جا مرو</p><p>جا ز کجا حضرت بی‌جا کجا</p><p>پاک شو از خویش و همه خاک شو</p><p>تا که ز خاک تو بروید گیا</p><p>ور چو گیا خشک شوی خوش بسوز</p><p>تا که ز سوز تو فروزد ضیا</p><p>ور شوی از سوز چو خاکستری</p><p>باشد خاکستر تو کیمیا</p><p>بنگر در غیب چه سان کیمیاست</p><p>کو ز کف خاک بسازد تو را</p><p>از کف دریا بنگارد زمین</p><p>دود سیه را بنگارد سما</p><p>لقمه نان را مدد جان کند</p><p>باد نفس را دهد این علم‌ها</p><p>پیش چنین کار و کیا جان بده</p><p>فقر به جان داند جود و سخا</p><p>جان پر از علت او را دهی</p><p>جان بستانی خوش و بی‌منتها</p><p>بس کنم این گفتن و خامش کنم</p><p>در خمشی به سخن جان فزا</p><h2><a id="poem-2876" href="https://ganjoor.net/moulavi/shams/ghazalsh/sh252">غزل شمارهٔ ۲۵۲</a></h2>
<p>نذر کند یار که امشب تو را</p><p>خواب نباشد ز طمع برتر آ</p><p>حفظ دماغ آن مدمغ بود</p><p>چونک سهر باید یار مرا</p><p>هست دماغ تو چو زیت چراغ</p><p>هست چراغ تن ما بی‌وفا</p><p>گر دبه پر زیت بود سود نیست</p><p>صبح شود گشت چراغت فنا</p><p>دعوت خورشید به از زیت تو</p><p>چند چراغ ارزد آن یک صلا</p><p>چشم خوشش را ابدا خواب نیست</p><p>مست کند چشم همه خلق را</p><p>جمله بخسپند و تبسم کند</p><p>چشم خوشش بر خلل چشم‌ها</p><p>پس لمن الملک برآید به چرخ</p><p>کو ملکان خوش زرین قبا</p><p>کو امرا کو وزرا کو مهان</p><p>بهر بلادالله حافظ کجا</p><p>اهل علم چون شد و اهل قلم</p><p>دیو نیابی تو به دیوان سرا</p><p>خانه و تنشان شده تاریک و تنگ</p><p>چونک ببردیم یکی دم ضیا</p><p>گرد که بادش برود چون شود</p><p>افتد بر خاک سیه بی‌نوا</p><p>چون بجهند از حجب خواب خویش</p><p>بازبمالند سبال جفا</p><p>اه چه فراموش گرند این گروه</p><p>دانششان هیچ ندارد بقا</p><p>زود فراموش شود سوز شمع</p><p>بر دل پروانه ز جهل و عما</p><p>بازبیاید به پر نیم سوز</p><p>بازبسوزد چو دل ناسزا</p><p>نذر تو کن حکم تو کن حاکمی</p><p>بر شب و بر روز و سحر ای خدا</p><h2><a id="poem-2877" href="https://ganjoor.net/moulavi/shams/ghazalsh/sh253">غزل شمارهٔ ۲۵۳</a></h2>
<p>چند نهان داری آن خنده را</p><p>آن مه تابنده فرخنده را</p><p>بنده کند روی تو صد شاه را</p><p>شاه کند خنده تو بنده را</p><p>خنده بیاموز گل سرخ را</p><p>جلوه کن آن دولت پاینده را</p><p>بسته بدانست در آسمان</p><p>تا بکشد چون تو گشاینده را</p><p>دیده قطار شترهای مست</p><p>منتظرانند کشاننده را</p><p>زلف برافشان و در آن حلقه کش</p><p>حلق دو صد حلقه رباینده را</p><p>روز وصالست و صنم حاضرست</p><p>هیچ مپا مدت آینده را</p><p>عاشق زخمست دف سخت رو</p><p>میل لبست آن نی نالنده را</p><p>بر رخ دف چند طپانچه بزن</p><p>دم ده آن نای سگالنده را</p><p>ور به طمع ناله برآرد رباب</p><p>خوش بگشا آن کف بخشنده را</p><p>عیب مکن گر غزل ابتر بماند</p><p>نیست وفا خاطر پرنده را</p><h2><a id="poem-2878" href="https://ganjoor.net/moulavi/shams/ghazalsh/sh254">غزل شمارهٔ ۲۵۴</a></h2>
<p>باده ده آن یار قدح باره را</p><p>یار ترش روی شکرپاره را</p><p>منگر آن سوی بدین سو گشا</p><p>غمزه غمازه خون خواره را</p><p>دست تو می‌مالد بیچاره وار</p><p>نه به کفش چاره بیچاره را</p><p>خیره و سرگشته و بی‌کار کن</p><p>این خرد پیر همه کاره را</p><p>ای کرمت شاه هزاران کرم</p><p>چشمه فرستی جگر خاره را</p><p>طفل دوروزه چو ز تو بو برد</p><p>می‌کشد او سوی تو گهواره را</p><p>ترک کند دایه و صد شیر را</p><p>ای بدل روغن کنجاره را</p><p>خوب کلیدی در بربسته را</p><p>خوب کمندی دل آواره را</p><p>کار تو این باشد ای آفتاب</p><p>نور فرستی مه و استاره را</p><p>منتظرش باش و چو مه نور گیر</p><p>ترک کن این گنگل و نظاره را</p><p>رحمت تو مهره دهد مار را</p><p>خانه دهد عقرب جراره را</p><p>یاد دهد کار فراموش را</p><p>باد دهد خاطر سیاره را</p><p>هر بت سنگین ز دمش زنده شد</p><p>تا چه دمست آن بت سحاره را</p><p>خامش کن گفت از این عالم است</p><p>ترک کن این عالم غداره را</p><h2><a id="poem-2879" href="https://ganjoor.net/moulavi/shams/ghazalsh/sh255">غزل شمارهٔ ۲۵۵</a></h2>
<p>خیز صبوحی کن و درده صلا</p><p>خیز که صبح آمد و وقت دعا</p><p>کوزه پر از می کن و در کاسه ریز</p><p>خیز مزن خنبک و خم برگشا</p><p>دور بگردان و مرا ده نخست</p><p>جان مرا تازه کن ای جان فزا</p><p>خیز که از هر طرفی بانگ چنگ</p><p>در فلک انداخت ندا و صدا</p><p>تنتن تنتن شنو و تن مزن</p><p>وقت تو خوش ای قمر خوش لقا</p><p>در سرم افکن می و پابند کن</p><p>تا نروم بیهده از جا به جا</p><p>زان کف دریاصفت درنثار</p><p>آب درانداز چو کشتی مرا</p><p>پاره چوبی بدم و از کفت</p><p>گشته‌ام ای موسی جان اژدها</p><p>عازر وقتم به دمت ای مسیح</p><p>حشر شدم از تک گور فنا</p><p>یا چو درختم که به امر رسول</p><p>بیخ کشان آمدم اندر فلا</p><p>هم تو بده هم تو بگو زین سپس</p><p>ای دهن و کف تو گنج بقا</p><p>خسرو تبریز تویی شمس دین</p><p>سرور شاهان جهان علا</p><h2><a id="poem-2880" href="https://ganjoor.net/moulavi/shams/ghazalsh/sh256">غزل شمارهٔ ۲۵۶</a></h2>
<p>داد دهی ساغر و پیمانه را</p><p>مایه دهی مجلس و میخانه را</p><p>مست کنی نرگس مخمور را</p><p>پیش کشی آن بت دردانه را</p><p>جز ز خداوندی تو کی رسد</p><p>صبر و قرار این دل دیوانه را</p><p>تیغ برآور هله ای آفتاب</p><p>نور ده این گوشه ویرانه را</p><p>قاف تویی مسکن سیمرغ را</p><p>شمع تویی جان چو پروانه را</p><p>چشمه حیوان بگشا هر طرف</p><p>نقل کن آن قصه و افسانه را</p><p>مست کن ای ساقی و در کار کش</p><p>این بدن کافر بیگانه را</p><p>گر نکند رام چنین دیو را</p><p>پس چه شد آن ساغر مردانه را</p><p>نیم دلی را به چه آرد که او</p><p>پست کند صد دل فرزانه را</p><p>از پگه امروز چه خوش مجلسیست</p><p>آن صنم و فتنه فتانه را</p><p>بشکند آن چشم تو صد عهد را</p><p>مست کند زلف تو صد شانه را</p><p>یک نفسی بام برآ ای صنم</p><p>رقص درآر استن حنانه را</p><p>شرح فتحنا و اشارات آن</p><p>قفل بگوید سر دندانه را</p><p>شاه بگوید شنود پیش من</p><p>ترک کنم گفت غلامانه را</p><h2><a id="poem-2881" href="https://ganjoor.net/moulavi/shams/ghazalsh/sh257">غزل شمارهٔ ۲۵۷</a></h2>
<p>لعل لبش داد کنون مر مرا</p><p>آنچ تو را لعل کند مر مرا</p><p>گلبن خندان به دل و جان بگفت</p><p>برگ منت هست به گلشن برآ</p><p>گر نخریدست جهان را ز غم</p><p>مژده چرا داد خدا کاشتری</p><p>در بن خانه‌ست جهان تنگ و منگ</p><p>زود برآیید به بام سرا</p><p>صورت اقبال شکرریز گفت</p><p>شکر چو کم نیست شکایت چرا</p><p>ساغر بر دست خرامان رسید</p><p>فخر من و فخر همه ماورا</p><p>جام مباح آمد هین نوش کن</p><p>با زره از غابر و از ماجرا</p><p>ساغر اول چو دود بر سرت</p><p>سجده کند عقل جنون تو را</p><p>فاش مکن فاش تو اسرار عرش</p><p>در سخنی زاده ز تحت الثری</p><h2><a id="poem-2882" href="https://ganjoor.net/moulavi/shams/ghazalsh/sh258">غزل شمارهٔ ۲۵۸</a></h2>
<p>گر بنخسبی شبی ای مه لقا</p><p>رو به تو بنماید گنج بقا</p><p>گرم شوی شب تو به خورشید غیب</p><p>چشم تو را باز کند توتیا</p><p>امشب استیزه کن و سر منه</p><p>تا که ببینی ز سعادت عطا</p><p>جلوه گه جمله بتان در شبست</p><p>نشنود آن کس که بخفت الصلا</p><p>موسی عمران نه به شب دید نور</p><p>سوی درختی که بگفتش بیا</p><p>رفت به شب بیش ز ده ساله راه</p><p>دید درختی همه غرق ضیا</p><p>نی که به شب احمد معراج رفت</p><p>برد براقیش به سوی سما</p><p>روز پی کسب و شب از بهر عشق</p><p>چشم بدی تا که نبیند تو را</p><p>خلق بخفتند ولی عاشقان</p><p>جمله شب قصه کنان با خدا</p><p>گفت به داوود خدای کریم</p><p>هر کی کند دعوی سودای ما</p><p>چون همه شب خفت بود آن دروغ</p><p>خواب کجا آید مر عشق را</p><p>زان که بود عاشق خلوت طلب</p><p>تا غم دل گوید با دلربا</p><p>تشنه نخسپید مگر اندکی</p><p>تشنه کجا خواب گران از کجا</p><p>چونک بخسپید به خواب آب دید</p><p>یا لب جو یا که سبو یا سقا</p><p>جمله شب می رسد از حق خطاب</p><p>خیز غنیمت شمر ای بی‌نوا</p><p>ور نه پس مرگ تو حسرت خوری</p><p>چونک شود جان تو از تن جدا</p><p>جفت ببردند و زمین ماند خام</p><p>هیچ ندارد جز خار و گیا</p><p>من شدم از دست تو باقی بخوان</p><p>مست شدم سر نشناسم ز پا</p><p>شمس حق مفخر تبریزیان</p><p>بستم لب را تو بیا برگشا</p><h2><a id="poem-2883" href="https://ganjoor.net/moulavi/shams/ghazalsh/sh259">غزل شمارهٔ ۲۵۹</a></h2>
<p>پیش کش آن شاه شکرخانه را</p><p>آن گهر روشن دردانه را</p><p>آن شه فرخ رخ بی‌مثل را</p><p>آن مه دریادل جانانه را</p><p>روح دهد مرده پوسیده را</p><p>مهر دهد سینه بیگانه را</p><p>دامن هر خار پر از گل کند</p><p>عقل دهد کله دیوانه را</p><p>در خرد طفل دوروزه نهد</p><p>آنچ نباشد دل فرزانه را</p><p>طفل کی باشد تو مگر منکری</p><p>عربده استن حنانه را</p><p>مست شوی و شه مستان شوی</p><p>چونک بگرداند پیمانه را</p><p>بیخودم و مست و پراکنده مغز</p><p>ور نه نکو گویم افسانه را</p><p>با همه بشنو که بباید شنود</p><p>قصه شیرین غریبانه را</p><p>بشکند آن روی دل ماه را</p><p>بشکند آن زلف دو صد شانه را</p><p>قصه آن چشم کی یارد گزارد</p><p>ساحر ساحرکش فتانه را</p><p>بیند چشمش که چه خواهد شدن</p><p>تا ابد او بیند پیشانه را</p><p>راز مگو رو عجمی ساز خویش</p><p>یاد کن آن خواجه علیانه را</p><h2><a id="poem-2884" href="https://ganjoor.net/moulavi/shams/ghazalsh/sh260">غزل شمارهٔ ۲۶۰</a></h2>
<p>چرخ فلک با همه کار و کیا</p><p>گرد خدا گردد چون آسیا</p><p>گرد چنین کعبه کن ای جان طواف</p><p>گرد چنین مایده گرد ای گدا</p><p>بر مثل گوی به میدانش گرد</p><p>چونک شدی سرخوش بی‌دست و پا</p><p>اسب و رخت راست بر این شه طواف</p><p>گر چه بر این نطع روی جا به جا</p><p>خاتم شاهیت در انگشت کرد</p><p>تا که شوی حاکم و فرمانروا</p><p>هر که به گرد دل آرد طواف</p><p>جان جهانی شود و دلربا</p><p>همره پروانه شود دلشده</p><p>گردد بر گرد سر شمع‌ها</p><p>زانک تنش خاکی و دل آتشی‌ست</p><p>میل سوی جنس بود جنس را</p><p>گرد فلک گردد هر اختری</p><p>زانک بود جنس صفا با صفا</p><p>گرد فنا گردد جان فقیر</p><p>بر مثل آهن و آهن ربا</p><p>زانک وجودست فنا پیش او</p><p>شسته نظر از حول و از خطا</p><p>مست همی‌کرد وضو از کمیز</p><p>کز حدثم بازرهان ربنا</p><p>گفت نخستین تو حدث را بدان</p><p>کژمژ و مقلوب نباید دعا</p><p>زانک کلیدست و چو کژ شد کلید</p><p>وا شدن قفل نیابی عطا</p><p>خامش کردم همگان برجهید</p><p>قامت چون سرو بتم زد صلا</p><p>خسرو تبریز شهم شمس دین</p><p>بستم لب را تو بیا برگشا</p><h2><a id="poem-2885" href="https://ganjoor.net/moulavi/shams/ghazalsh/sh261">غزل شمارهٔ ۲۶۱</a></h2>
<p>هان ای طبیب عاشقان سوداییی دیدی چو ما</p><p>یا صاحبی اننی مستهلک لو لاکما</p><p>ای یوسف صد انجمن یعقوب دیدستی چو من</p><p>اصفر خدی من جوی و ابیض عینی من بکا</p><p>از چشم یعقوب صفی اشکی دوان بین یوسفی</p><p>تجری دموعی بالولا من مقلتی عین الولا</p><p>صد مصر و صد شکرستان درجست اندر یوسفان</p><p>الصید جل او صغر فالکل فی جوف الفرا</p><p>اسباب عشرت راست شد هر چه دلم می‌خواست شد</p><p>فالوقت سیف قاطع لا تفتکر فیما مضی</p><p>جان باز اندر عشق او چون سبط موسی را مگو</p><p>اذهب و ربک قاتلا انا قعودها هنا</p><p>هرگز نبینی در جهان مظلومتر زین عاشقان</p><p>قولوا لاصحاب الحجی رفقا بارباب الهوی</p><p>گر درد و فریادی بود در عاقبت دادی بود</p><p>من فضل رب محسن عدل علی العرش استوی</p><p>گر واقفی بر شرب ما وز ساقی شیرین لقا</p><p>الزمه و اعلم ان ذا من غیره لا یرتجی</p><p>کردیم جمله حیله‌ها ای حیله آموز نهی</p><p>ماذا تری فیما تری یا من یری ما لا یری</p><p>خاموش و باقی را بجو از ناطق اکرام خو</p><p>فالفهم من ایحائه من کل مکروه شفا</p><h2><a id="poem-2886" href="https://ganjoor.net/moulavi/shams/ghazalsh/sh262">غزل شمارهٔ ۲۶۲</a></h2>
<p>فیما تری فیما تری یا من یری و لا یری</p><p>العیش فی اکنافنا و الموت فی ارکاننا</p><p>ان تدننا طوبی لنا ان تحفنا یا ویلنا</p><p>یا نور ضؤ ناظرا یا خاطرا مخاطرا</p><p>ندعوک ربا حاضرا من قلبنا تفاخرا</p><p>فکن لنا فی ذلنا برا کریما غافرا</p><p>من می‌روم توکلی در این ره و در این سرا</p><p>اگر نواله‌ای رسد نیمی مرا نیمی تو را</p><p>خود کی رود کشتی در او که او تهی بیرون رود</p><p>کیل گهر همی‌رسد بر مشتری و مشترا</p><p>کیل گهر همی‌رسد قرص قمر همی‌رسد</p><p>نور بصر همی‌رسد اندکترین چیزها</p><p>خوش اندرآ در انجمن جز بر شکر لگد مزن</p><p>جز بر قرابی‌ها مزن جر بر بتان جان فزا</p><h2><a id="poem-2887" href="https://ganjoor.net/moulavi/shams/ghazalsh/sh263">غزل شمارهٔ ۲۶۳</a></h2>
<p>به شکرخنده اگر می‌ببرد جان مرا</p><p>متع الله فوادی بحبیبی ابدا</p><p>جانم آن لحظه بخندد که ویش قبض کند</p><p>انما یوم اجزای اذا اسکرها</p><p>مغز هر ذره چو از روزن او مست شود</p><p>سبحت راقصه عز حبیبی و علا</p><p>چونک از خوردن باده همگی باده شوم</p><p>انا نقل و مدام فاشربانی و کلا</p><p>هله ای روز چه روزی تو که عمر تو دراز</p><p>یوم وصل و رحیق و نعیم و رضا</p><p>تن همچون خم ما را پی آن باده سرشت</p><p>نعم ما قدر ربی لفوادی و قضا</p><p>خم سرکه دگرست و خم دوشاب دگر</p><p>کان فی خابیه الروح نبیذ فغلی</p><p>چون بخسپد خم باده پی آن می‌جوشد</p><p>انما القهوه تغلی لشرور و دما</p><p>می منم خود که نمی‌گنجم در خم جهان</p><p>برنتابد خم نه چرخ کف و جوش مرا</p><p>می مرده چه خوری هین تو مرا خور که میم</p><p>انا زق ملئت فیه شراب و سقا</p><p>وگرت رزق نباشد من و یاران بخوریم</p><p>فانصتوا و اعترفوا معشرا اخوان صفا</p><h2><a id="poem-2888" href="https://ganjoor.net/moulavi/shams/ghazalsh/sh264">غزل شمارهٔ ۲۶۴</a></h2>
<p>لی حبیب حبه یشوی الحشا</p><p>لو یشا یمشی علی عینی مشا</p><p>روز آن باشد که روزیم او بود</p><p>ای خوشا آن روز و روزی ای خوشا</p><p>آن چه باشد کو کند کان نیست خوش</p><p>قد رضینا یفعل الله ما یشا</p><p>خار او سرمایه گل‌ها بود</p><p>انه المنان فی کشف الغشا</p><p>هر چه گفتی یا شنیدی پوست بود</p><p>لیس لب العشق سرا قد فشا</p><p>کی به قشر پوست‌ها قانع شود</p><p>ذو لباب فی التجلی قد نشا</p><p>من خمش کردم غمش خامش نکرد</p><p>عافنا من شر واش قد وشا</p><h2><a id="poem-2889" href="https://ganjoor.net/moulavi/shams/ghazalsh/sh265">غزل شمارهٔ ۲۶۵</a></h2>
<p>راح بفیها و الروح فیها</p><p>کم اشتهیها قم فاسقنیها</p><p>این راز یارست این ناز یارست</p><p>آواز یارست قم فاسقنیها</p><p>ادرکت ثاری قبلت جاری</p><p>فازداد ناری قم فاسقنیها</p><p>لب بوسه بر شد جفت شکر شد</p><p>خود تشنه‌تر شد قم فاسقنیها</p><p>الله واقی و السعد ساقی</p><p>نعم التلاقی قم فاسقنیها</p><p>هر چند یارم گیرد کنارم</p><p>من بی‌قرارم قم فاسقنیها</p><p>ساقی مواسی یسخوا بکاسی</p><p>یحلف براسی قم فاسقنیها</p><p>در گوش من باد خوش مژده‌ای داد</p><p>زان سرو آزاد قم فاسقنیها</p><p>کاسا اداری عقل السکاری</p><p>منهم تواری قم فاسقنیها</p><p>می‌گفت من خوش وی گفت می‌چش</p><p>ما در کشاکش قم فاسقنیها</p><h2><a id="poem-2890" href="https://ganjoor.net/moulavi/shams/ghazalsh/sh266">غزل شمارهٔ ۲۶۶</a></h2>
<p>هیج نومی و نفی ریح علی الغور هفا</p><p>اذکرنی و امضه طیب زمان سلفا</p><p>یا رشا الحاظه صیرن روحی هدفا</p><p>یا قمرا الفاظه اورثن قلبی شرفا</p><p>شوقَنی ذوقَنی ادرِکنی اضحِکنی</p><p>افقِرنی اشکِرنی صاحب جود و علا</p><p>اذا حدا طیبنی و ان بدا غیبنی</p><p>و ان نای شیبنی لا زال یوم الملتقی</p><p>اکرم بحبی سامیا اضحی لصید رامیا</p><p>حتی رمی باسهم فیهن سقمی و شفا</p><p>یا قمر الطوارق تاجا علی المفارق</p><p>لاح من المشارق بدل لیلتی ضحی</p><p>لاح مفاز حسن یفتح عنها الوسن</p><p>یا ثَقَتی لا تَهِنوا وَاعتَجِلوا مُغتَنِما</p><p>یا نَظَری صل لما غمضت عنه النظرا</p><p>اغضبه فاستترا عاد الی ما لا یری</p><p>کُن دنفا مُقتَرِبا مُمتَثِلا مُضطَرِبا</p><p>مُنتَقِلا مُغتَرِبا مثل شهاب فی السما</p><p>یا مَن یری و لا یری زال عن العین الکری</p><p>قلبی عشیق للسری فَانتَهِضوا لماورا</p><h2><a id="poem-2891" href="https://ganjoor.net/moulavi/shams/ghazalsh/sh267">غزل شمارهٔ ۲۶۷</a></h2>
<p>قد اشرقت الدنیا من نور حمیانا</p><p>البدر غدا ساقی و الکأس ثریانا</p><p>الصبوه ایمانی و الخلوه بستانی</p><p>و المشجر ندمانی و الورد محیانا</p><p>من کان له عشق فالمجلس مثواه</p><p>من کان له عقل ایاه و ایانا</p><p>من ضاق به دار او اعطشه نار</p><p>تهدیه الی عین یسترجع ریانا</p><p>من لیس له عین یستبصر عن غیب</p><p>فلیأت علی شوق فی خدمه مولانا</p><p>یا دهر سوی صدر شمس الحق تبریز</p><p>هل ابصر فی الدنیا انسانک انسانا</p><p>طوبی لک یا مهدی قد ذبت من الجهد</p><p>اعرضت عن الصوره کی تدرک معنانا</p><p>من کان له هم یفنیه و یردیه</p><p>فلیشرب و لیسکر من قهوه مولانا</p><h2><a id="poem-2892" href="https://ganjoor.net/moulavi/shams/ghazalsh/sh268">غزل شمارهٔ ۲۶۸</a></h2>
<p>فدیتک یا ذا الوحی آیاته تتری</p><p>تفسرها سرا و تکنی به جهرا</p><p>و انشرت امواتا و احییتهم بها</p><p>فدیتک ما ادریک بالامر ما ادری</p><p>فعادوا سکاری فی صفاتک کلهم</p><p>و ما طعموا ثما و لا شربوا خمرا</p><p>ولکن بریق القرب افنی عقولهم</p><p>فسبحان من ارسی و سبحان من اسری</p><p>سلام علی قوم تنادی قلوبهم</p><p>بالسنه الاسرار شکرا له شکرا</p><p>فطوبی لمن ادلی من الجد دلوه</p><p>و فی الدلو حسنا یوسف قال یا بشری</p><p>یطالع فی شعشاع و جنه یوسف</p><p>حقائق اسرار یحیط بها خبرا</p><p>تجلی علیه الغیب و اندک عقله</p><p>کما اندک ذاک الطور و استهدم الصخرا</p><p>فظل غریق العشق روحا مجسما</p><p>و نورا عظیما لم یذر دونه سترا</p><h2><a id="poem-2893" href="https://ganjoor.net/moulavi/shams/ghazalsh/sh269">غزل شمارهٔ ۲۶۹</a></h2>
<p>تعالوا بنا نصفوا نخلی التدللا</p><p>و من لحظکم نجلی الفؤاد من الجلا</p><p>نعود الی صفو الرحیق بمجلس</p><p>تدور بنا الکاسات تتلو علی الولا</p><p>رحیقا رقیقا صافیا متلالئا</p><p>فنخلوا بها یوما و یوما علی الملا</p><p>شرابا اذا ما ینشر الریح طیبها</p><p>تحن الیها الوحش من جانب الفلا</p><p>خوابی الحمیرا افتحوها لعشره</p><p>بمفتاح لقیاکم لیرخص ما غلا</p><p>یتابع سکر الراح سکر لقائکم</p><p>فیسکر من یهوی و یفنی من قلا</p><p>انا شدکم بالله تعفون اننی</p><p>لقد ذبت بالاشواق و الحب و الولا</p><p>لمولا تری فی حسنه و جماله</p><p>امانا من الافات و الموت و البلا</p><p>سقی الله ارضا شمس دین یدوسها</p><p>کلا الله تبریزا باحسن ما کلا</p>
</body></html>