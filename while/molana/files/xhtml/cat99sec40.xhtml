<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴۰</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4486" href="https://ganjoor.net/moulavi/shams/ghazalsh/sh1862">غزل شمارهٔ ۱۸۶۲</a></h2>
<p>چون چنگ شدم جانا آن چنگ تو دروا کن</p><p>صد جان به عوض بستان وان شیوه تو با ما کن</p><p>عیسی چو تویی ما را همکاسه مریم کن</p><p>طنبور دل ما را هم ناله سرنا کن</p><p>دستی بنه ای چنگی بر نبض چنین پیری</p><p>وان خون دل زر را در ساغر صهبا کن</p><p>جمعیت رندان را بر شاهد نقدی زن</p><p>ور زهد سخن گوید تو وعده به فردا کن</p><p>دیوانه و مستی را خواهی که بشورانی</p><p>زنجیر خودم بنما وز دور تماشا کن</p><p>دیدم ز تو من نقشی بر کالبدی بسته</p><p>جان گفت علی الله گو دل گفت علالا کن</p><p>زان روز من مسکین بی‌عقل شدم بی‌دین</p><p>زان زلف خوش مشکین ما را تو چلیپا کن</p><p>زنار ببند ای دل در دیر بکن منزل</p><p>زان راهب پرحاصل یک بوسه تقاضا کن</p><p>در چهره مخدومی شمس الحق تبریزی</p><p>گر رغبت ما بینی این قصه غرا کن</p><h2><a id="poem-4487" href="https://ganjoor.net/moulavi/shams/ghazalsh/sh1863">غزل شمارهٔ ۱۸۶۳</a></h2>
<p>ای سنجق نصرالله وی مشعله یاسین</p><p>یا رب چه سبک روحی بر چشم و سرم بنشین</p><p>ای تاج هنرمندی معراج خردمندی</p><p>تعریف چه می باید چون جمله تویی تعیین</p><p>هر ذره که می جنبد هر برگ که می خنبد</p><p>بی کام و زبان گفتی در گوش فلک بنشین</p><p>جان همه جانا ای دولت مولانا</p><p>جان را برهانیدی از ناز فلان الدین</p><p>از نفخ تو می روید پر ملاء الاعلی</p><p>وز شرق تو می تفسد پشت فلک عنین</p><p>از عشق جهان سوزت وز شوق جگردوزت</p><p>بی هیچ دعاگویی عالم شده پرآمین</p><p>ناگاه سحرگاهی بی‌رخنه و بیراهی</p><p>آورد طبیب جان یک خمره پرافسنتین</p><p>تا این تن بیمارم وین کشته دل زارم</p><p>زنده شد و چابک شد برداشت سر از بالین</p><p>گفتم که ملیحی تو مانا که مسیحی تو</p><p>شاد آمدی ای سلطان ای چاره هر مسکین</p><p>پیغامبر بیماران نافعتری از باران</p><p>در خمره چه داری گفت داروی دل غمگین</p><p>حرز دل یعقوبم سرچشمه ایوبم</p><p>هم چستم و هم خوبم هم خسرو و هم شیرین</p><p>گفتم که چنان دریا در خمره کجا گنجد</p><p>گفتا که چه دانی تو این شیوه و این آیین</p><p>کی داند چون آخر استادی بی‌چون را</p><p>گنجاند در سجین او عالم علیین</p><p>یوسف به بن چاهی بر هفت فلک ناظر</p><p>و اندر شکم ماهی یونس زبر پروین</p><p>گر فوقی وگر پستی هستی طلب و مستی</p><p>نی بر زبرین وقف است این بخت نه بر زیرین</p><p>خامش که نمی‌گنجد این حصه در این قصه</p><p>رو چشم به بالا کن روی چو مهش می بین</p><h2><a id="poem-4488" href="https://ganjoor.net/moulavi/shams/ghazalsh/sh1864">غزل شمارهٔ ۱۸۶۴</a></h2>
<p>در پرده دل بنگر صد دختر آبستان</p><p>زان گنجگه دل‌ها زان سجده گه مستان</p><p>بشنو چه به اسرارم می آید از آن طارم</p><p>یک دم که از این سو آ یک دم که قدح بستان</p><p>در عربده افتاده از عشق چنین خوبان</p><p>هم لشکر ترکستان هم لشکر هندستان</p><p>از عقل بپرسیدم کاین شهره بتان چونند</p><p>گفتا پنهان صورت پیدا به فن و دستان</p><p>در شرق خداوندی شمس الحق تبریزی</p><p>آیند و روند این‌ها در هر چمن و بستان</p><h2><a id="poem-4489" href="https://ganjoor.net/moulavi/shams/ghazalsh/sh1865">غزل شمارهٔ ۱۸۶۵</a></h2>
<p>ای سرو و گل بستان بنگر به تهی دستان</p><p>نانی ده و صد بستان‌هاده چه به درویشان</p><p>بشنو تو ز پیغامبر فرمود که سیم و زر</p><p>از صدقه نشد کمتر هاده چه به درویشان</p><p>یک دانه اگر کاری صد سنبله برداری</p><p>پس گوش چه می خاری‌هاده چه به درویشان</p><p>کم کن تو فزایش بین بنواز و ستایش بین</p><p>بگشا و گشایش بین هاده چه به درویشان</p><p>صدقه تو به حق رفته و اندر شب آشفته</p><p>او حارس و تو خفته‌هاده چه به درویشان</p><p>هر لطف که بنمایی در سایه آن آیی</p><p>بسیار بیاسایی‌هاده چه به درویشان</p><p>حرمت کن و حرمت بین نعمت ده و نعمت بین</p><p>رحمت کن و رحمت بین‌هاده چه به درویشان</p><p>ای مکرم هر مسکین و ای راحم هر غمگین</p><p>ای مالک یوم الدین‌هاده چه به درویشان</p><p>آمد به تو آوازم واقف شدی از رازم</p><p>محروم میندازم هاده چه به درویشان</p><p>سرگشته تحویلم در قالم و در قیلم</p><p>بنگر تو به زنبیلم هاده چه به درویشان</p><p>دانی که دعا گویم هر جا که ثنا گویم</p><p>بین کز تو چه واگویم هاده چه به درویشان</p><p>رنجیت مبا آمین دور از تو قضا آمین</p><p>یار تو خدا آمین هاده چه به درویشان</p><p>ای کوی شما جنت وی خوی شما رحمت</p><p>خاصه که در این ساعت هاده چه به درویشان</p><p>گفتیم دعا رفتیم وز کوی شما رفتیم</p><p>خوش باش که ما رفتیم هاده چه به درویشان</p><h2><a id="poem-4490" href="https://ganjoor.net/moulavi/shams/ghazalsh/sh1866">غزل شمارهٔ ۱۸۶۶</a></h2>
<p>ای کار من از تو زر ای سیمبر مستان</p><p>هم سیم به یادم ده هم سیم و زرم بستان</p><p>در عین زمستانی چون گرم کنی مرکب</p><p>از گرمی میدانت برسوزد تابستان</p><p>گر طفلک یک روزه شب‌های تو را بیند</p><p>از شیر بری گردد وز مادر وز پستان</p><p>ای وای از آن ساعت کاین خاطر چون پیلم</p><p>سرمست شما گردد یاد آرد هندستان</p><p>روزی که تب مرگم یک باره فروگیرد</p><p>هر پاره ز من گردد از آتش تب سستان</p><p>تو از پس پرده دل ناگاه سری درکن</p><p>تا هر سر موی من گردند چو سرمستان</p><p>هر خاطر من بکری بر بام و در از عشقت</p><p>چندان بکند شیوه چندان بکند دستان</p><p>تا تابش روی تو درپیچد در هر یک</p><p>وز چون تو شهی گردد هر خاطرم آبستان</p><p>شمس الحق تبریزی هر کس که ز تو پرسد</p><p>می بینم و می گویم از رشک کدام است آن</p><h2><a id="poem-4491" href="https://ganjoor.net/moulavi/shams/ghazalsh/sh1867">غزل شمارهٔ ۱۸۶۷</a></h2>
<p>ای جانک من چونی یک بوسه به چند ای جان</p><p>یک تنگ شکر خواهم زان شکرقند ای جان</p><p>ای جانک خندانم من خوی تو می دانم</p><p>تو خوی شکر داری بالله که بخند ای جان</p><p>من مرد خریدارم من میل شکر دارم</p><p>ای خواجه عطارم دکان بمبند ای جان</p><p>بر نام و نشان او رفتم به دکان او</p><p>گفتم که سلام علیک ای سرو بلند ای جان</p><p>هر چند که عیاری پرحیله و طراری</p><p>این محنت و بیماری بر من مپسند ای جان</p><p>از بهر دل ما را در رقص درآ یارا</p><p>وز ناز چنین می کن آن زلف کمند ای جان</p><p>ای پیش رو خوبان ای شاخ گل خندان</p><p>بنمای که دلبندان چون بوسه دهند ای جان</p><p>من بنده بر این مفرش می سوزم من خوش خوش</p><p>می رقصم در آتش مانند سپند ای جان</p><h2><a id="poem-4492" href="https://ganjoor.net/moulavi/shams/ghazalsh/sh1868">غزل شمارهٔ ۱۸۶۸</a></h2>
<p>دروازه هستی را جز ذوق مدان ای جان</p><p>این نکته شیرین را در جان بنشان ای جان</p><p>زیرا عرض و جوهر از ذوق برآرد سر</p><p>ذوق پدر و مادر کردت مهمان ای جان</p><p>هر جا که بود ذوقی ز آسیب دو جفت آید</p><p>زان یک شدن دو تن ذوق است نشان ای جان</p><p>هر حس به محسوسی جفت است یکی گشته</p><p>هر عقلی به معقولی جفت و نگران ای جان</p><p>گر جفت شوی ای حس با آنک حست کرد او</p><p>وز غیر بپرهیزی باشی سلطان ای جان</p><p>ذوقی که ز خلق آید زو هستی تن زاید</p><p>ذوقی که ز حق آید زاید دل و جان ای جان</p><p>کو چشم که تا بیند هر گوشه تتق بسته</p><p>هر ذره بپیوسته با جفت نهان ای جان</p><p>آمیخته با شاهد هم عاشق و هم زاهد</p><p>وز ذوق نمی‌گنجد در کون و مکان ای جان</p><p>پنهان ز همه عالم گرمابه زده هر دم</p><p>هم پیر خردپیشه هم جان جوان ای جان</p><p>پنهان مکن ای رستم پنهان تو را جستم</p><p>احوال تو دانستم تو عشوه مخوان ای جان</p><p>گر روی ترش داری دانیم که طراری</p><p>ز احداث همی‌ترسی وز مکر عوان ای جان</p><p>در کنج عزبخانه حوری چو دردانه</p><p>دور از لب بیگانه خفته‌ست ستان ای جان</p><p>صد عشق همی‌بازد صد شیوه همی‌سازد</p><p>آن لحظه که می یازد بوسه بستان ای جان</p><p>بر ظاهر دریا کی بینی خورش ماهی</p><p>کان آب تتق آمد بر عیش کنان ای جان</p><p>چندان حیوان آن سو می خاید و می زاید</p><p>چون گرگ گرو برده پنهان ز شبان ای جان</p><p>خنبک زده هر ذره بر معجب بی‌بهره</p><p>کآب حیوان را کی داند حیوان ای جان</p><p>اندر دل هر ذره تابان شده خورشیدی</p><p>در باطن هر قطره صد جوی روان ای جان</p><p>خاموش که آن لقمه هر بسته دهان خاید</p><p>تا لقمه نیندازی بربند دهان ای جان</p><h2><a id="poem-4493" href="https://ganjoor.net/moulavi/shams/ghazalsh/sh1869">غزل شمارهٔ ۱۸۶۹</a></h2>
<p>رو مذهب عاشق را برعکس روش‌ها دان</p><p>کز یار دروغی‌ها از صدق به و احسان</p><p>حال است محال او مزد است وبال او</p><p>عدل است همه ظلمش داد است از او بهتان</p><p>نرم است درشت او کعبه‌ست کنشت او</p><p>خاری که خلد دلبر خوشتر ز گل و ریحان</p><p>آن دم که ترش باشد بهتر ز شکرخانه</p><p>وان دل که ملول آید خوش بوس و کنار است آن</p><p>وان دم که تو را گوید والله ز تو بیزارم</p><p>آن آب خضر باشد از چشمه گه حیوان</p><p>وان دم که بگوید نی در نیش هزار آری</p><p>بیگانگیش خویشی در مذهب بی‌خویشان</p><p>کفرش همه ایمان شد سنگش همه مرجان شد</p><p>بخلش همه احسان شد جرمش همگی غفران</p><p>گر طعنه زنی گویی تو مذهب کژ داری</p><p>من مذهب ابرویش بخریدم و دادم جان</p><p>زین مذهب کژ مستم بس کردم و لب بستم</p><p>بردار دل روشن باقیش فرو می خوان</p><p>شمس الحق تبریزی یا رب چه شکرریزی</p><p>گویی ز دهان من صد حجت و صد برهان</p><h2><a id="poem-4494" href="https://ganjoor.net/moulavi/shams/ghazalsh/sh1870">غزل شمارهٔ ۱۸۷۰</a></h2>
<p>ای نفس چو سگ آخر تا چند زنی دندان</p><p>وز کبر کسان رنجی و اندر تو دو صد چندان</p><p>گریانی و پرزهری با خلق چه باقهری</p><p>مانند سر بریان گشته که منم خندان</p><p>من صوفی باصوفم من آمر معروفم</p><p>چون شحنه بود آن کس کو باشد در زندان</p><p>معذوری خود دیده در خویش ترنجیده</p><p>عذر دگران خواهد از باب هنرمندان</p><p>بر دانش و حال خود تأویل کنی قرآن</p><p>وان گاه هم از قرآن در خلق زنی سندان</p><p>آب حیوان یابی گر خاک شوی ره را</p><p>وز باد و بروت آیی در نار تو دربندان</p><p>بگریز از این دربند بر جمله تو در دربند</p><p>جز شمس حق تبریز سلطان شکرقندان</p><h2><a id="poem-4495" href="https://ganjoor.net/moulavi/shams/ghazalsh/sh1871">غزل شمارهٔ ۱۸۷۱</a></h2>
<p>دو چیز نخواهد بد در هر دو جهان می دان</p><p>از عاشق حق توبه وز باد هوا انبان</p><p>گر توبه شود دریا یک قطره نیابم من</p><p>ور خاک درآیم من آن خاک شود سوزان</p><p>در خاک تنم بنگر کز جان هواپیشه</p><p>هر ذره در این سودا گشته‌ست چو دل گردان</p><p>خاصیت من این است هر جا که روم اینم</p><p>چه دوزد پالان گر هر جا که رود پالان</p><p>گویند که هر کی هست در گور اسیر آید</p><p>در حقه تنگ آن مشک نگذارد مشک افشان</p><p>در سینه تاریکت دل را چه بود شادی</p><p>زندان نبود سینه میدان بود آن میدان</p><p>اندر رحم مادر چون طفل طرب یابد</p><p>آن خون به از این باده وان جا به از این بستان</p><p>گر شرح کنم این را ترسم که مقلد را</p><p>آید به خیال اندر اندیشه سرگردان</p><h2><a id="poem-4496" href="https://ganjoor.net/moulavi/shams/ghazalsh/sh1872">غزل شمارهٔ ۱۸۷۲</a></h2>
<p>ای در غم بیهوده رو کم ترکوا برخوان</p><p>وی حرص تو افزوده رو کم ترکوا برخوان</p><p>از اسپک و از زینک پربادک و پرکینک</p><p>وز غصه بیالوده رو کم ترکوا برخوان</p><p>در روده و سرگینی باد هوس و کینی</p><p>ای غافل آلوده رو کم ترکوا برخوان</p><p>ای شیخ پر از دعوی وی صورت بی‌معنی</p><p>نابوده و بنموده رو کم ترکوا برخوان</p><p>منگر که شه و میری بنگر که همی‌میری</p><p>در زیر یکی توده رو کم ترکوا برخوان</p><p>آن نازک و آن مشتک آن ما و من زشتک</p><p>پوسیده و فرسوده رو کم ترکوا برخوان</p><p>رخ بر رخ زیبایان کم نه بنگر پایان</p><p>رخسار تو فرسوده رو کم ترکوا برخوان</p><p>گر باغ و سرا داری با مرگ چه پا داری</p><p>در گور گل اندوده رو کم ترکوا برخوان</p><p>رفتند جهان داران خون خواره و عیاران</p><p>بر خلق نبخشوده رو کم ترکوا برخوان</p><p>تابوت کسان دیده وز دور بخندیده</p><p>وان چشم تو نگشوده رو کم ترکوا برخوان</p><p>بس کن ز سخن گویی از گفت چه می جویی</p><p>ای بادبپیموده رو کم ترکوا برخوان</p><h2><a id="poem-4497" href="https://ganjoor.net/moulavi/shams/ghazalsh/sh1873">غزل شمارهٔ ۱۸۷۳</a></h2>
<p>دانی که کجا جویی ما را به گه جستن</p><p>در گردش چشم او آن نرگس آبستن</p><p>در دل چو خیال او تابد ز جمال او</p><p>دل بند بدراند او را نتوان بستن</p><p>طفل دل پرسودا آغاز کند غوغا</p><p>پستان کریم او آغاز کند جستن</p><p>دل ز آتش عشق او آموخت سبک روحی</p><p>از سینه بپریدن هر ساعت برجستن</p><h2><a id="poem-4498" href="https://ganjoor.net/moulavi/shams/ghazalsh/sh1874">غزل شمارهٔ ۱۸۷۴</a></h2>
<p>از آتش روی خود اندر دلم آتش زن</p><p>و آتش ز دلم بستان در چرخ منقش زن</p><p>ای جان خوش ساده از اصل ملک زاده</p><p>هر جا که روی خوش رو هر دم که زنی خوش زن</p><p>ای جسم تو را از جان گر فرق کند جانم</p><p>شمشیر به کف داری بر تارک فرقش زن</p><p>ای طره پربندت بگشاده گره‌ها را</p><p>این یک گره دیگر بر زلف مشوش زن</p><h2><a id="poem-4499" href="https://ganjoor.net/moulavi/shams/ghazalsh/sh1875">غزل شمارهٔ ۱۸۷۵</a></h2>
<p>ای یار مقامردل پیش آ و دمی کم زن</p><p>زخمی که زنی بر ما مردانه و محکم زن</p><p>گر تخت نهی ما را بر سینه دریا نه</p><p>ور دار زنی ما را بر گنبد اعظم زن</p><p>ازواج موافق را شربت ده و دم دم ده</p><p>امشاج منافق را درهم زن و برهم زن</p><p>اکسیر لدنی را بر خاطر جامد نه</p><p>مخمور یتیمی را بر جام محرم زن</p><p>در دیده عالم نه عدلی نو و عقلی نو</p><p>وان آهوی یاهو را بر کلب معلم زن</p><p>اندر گل بسرشته یک نفخ دگر دردم</p><p>وان سنبل ناکشته بر طینت آدم زن</p><p>گر صادق صدیقی در غار سعادت رو</p><p>چون مرد مسلمانی بر ملک مسلم زن</p><p>جان خواسته‌ای ای جان اینک من و اینک جان</p><p>جانی که تو را نبود بر قعر جهنم زن</p><p>خواهی که به هر ساعت عیسی نوی زاید</p><p>زان گلشن خود بادی بر چادر مریم زن</p><p>گر دار فنا خواهی تا دار بقا گردد</p><p>آن آتش عمرانی در خرمن ماتم زن</p><p>خواهی تو دو عالم را همکاسه و هم یاسه</p><p>آن کحل اناالله را در عین دو عالم زن</p><p>من بس کنم اما تو ای مطرب روشن دل</p><p>از زیر چو سیر آیی بر زمزمه بم زن</p><p>تو دشمن غم‌هایی خاموش نمی‌شایی</p><p>هر لحظه یکی سنگی بر مغز سر غم زن</p><h2><a id="poem-4500" href="https://ganjoor.net/moulavi/shams/ghazalsh/sh1876">غزل شمارهٔ ۱۸۷۶</a></h2>
<p>بی جا شو در وحدت در عین فنا جا کن</p><p>هر سر که دوی دارد در گردن ترسا کن</p><p>اندر قفس هستی این طوطی قدسی را</p><p>زان پیش که برپرد شکرانه شکرخا کن</p><p>چون مست ازل گشتی شمشیر ابد بستان</p><p>هندوبک هستی را ترکانه تو یغما کن</p><p>دردی وجودت را صافی کن و پالوده</p><p>وان شیشه معنی را پرصافی صهبا کن</p><p>تا مار زمین باشی کی ماهی دین باشی</p><p>ما را چو شدی ماهی پس حمله به دریا کن</p><p>اندر حیوان بنگر سر سوی زمین دارد</p><p>گر آدمیی آخر سر جانب بالا کن</p><p>در مدرسه آدم با حق چو شدی محرم</p><p>بر صدر ملک بنشین تدریس ز اسما کن</p><p>چون سلطنت الا خواهی بر لالا شو</p><p>جاروب ز لا بستان فراشی اشیاء کن</p><p>گر عزم سفر داری بر مرکب معنی رو</p><p>ور زانک کنی مسکن بر طارم خضرا کن</p><p>می باش چو مستسقی کو را نبود سیری</p><p>هر چند شوی عالی تو جهد به اعلا کن</p><p>هر روح که سر دارد او روی به در دارد</p><p>داری سر این سودا سر در سر سودا کن</p><p>بی سایه نباشد تن سایه نبود روشن</p><p>برپر تو سوی روزن پرواز تو تنها کن</p><p>بر قاعده مجنون سرفتنه غوغا شو</p><p>کاین عشق همی‌گوید کز عقل تبرا کن</p><p>هم آتش سوزان شو هم پخته و بریان شو</p><p>هم مست شو و هم می بی‌هر دو تو گیرا کن</p><p>هم سر شو و محرم شو هم دم زن و همدم شو</p><p>هم ما شو و ما را شو هم بندگی ما کن</p><p>تا ره نبرد ترسا دزدیده به دیر تو</p><p>گه عاشق زناری گه قصد چلیپا کن</p><p>دانا شده‌ای لیکن از دانش هستانه</p><p>بی دیده هستانه رو دیده تو بینا کن</p><p>موسی خضرسیرت شمس الحق تبریزی</p><p>از سر تو قدم سازش قصد ید بیضا کن</p><h2><a id="poem-4501" href="https://ganjoor.net/moulavi/shams/ghazalsh/sh1877">غزل شمارهٔ ۱۸۷۷</a></h2>
<p>ای دل چو نمی‌گردد در شرح زبان من</p><p>وان حرف نمی‌گنجد در صحن بیان من</p><p>می گردد تن در کد بر جای زبان خود</p><p>در پرده آن مطرب کو زد ضربان من</p><p>هم ساغر و هم باده سرمست از آن ساقی</p><p>هم جان و جهان حیران در جان و جهان من</p><p>از غیب یکی لعلی در غار جهان آمد</p><p>وان لعل شده حیران در عزت کان من</p><p>ما را تو کجا یابی گر موی به مو جویی</p><p>چون در سر زلف او گشته‌ست مکان من</p><p>جان دوش مر آن مه را می گفت دلم خستی</p><p>پیکان پر از خون بین ای سخته کمان من</p><p>گفتا که شکار من جز شیر کجا باشد</p><p>جز لعل بدخشانی کی یافت نشان من</p><p>جز دلق دو صدپاره من پاره کجا گیرم</p><p>باقی قماشت کو ای دلق کشان من</p><p>شمس الحق تبریزی از دور زمان برتر</p><p>و افزوده ز هر دوری از وی دوران من</p><h2><a id="poem-4502" href="https://ganjoor.net/moulavi/shams/ghazalsh/sh1878">غزل شمارهٔ ۱۸۷۸</a></h2>
<p>من گوش کشان گشتم از لیلی و از مجنون</p><p>آن می کشدم زان سو وین می کشدم زین سون</p><p>یک گوش به دست این یک گوش به دست آن</p><p>این می کشدم بالا وان می کشدم هامون</p><p>از دست کشاکش من وز چرخ پرآتش من</p><p>می گردم و می نالم چون چنبره گردون</p><p>آن لحظه که بی‌هوشم ز ایشان برهد گوشم</p><p>می غلطم چون شاهان در اطلس و در اکسون</p><p>من عاشق آن روزم می درم و می دوزم</p><p>بر خرقه بی‌چونی می زن تگلی بی‌چون</p><h2><a id="poem-4503" href="https://ganjoor.net/moulavi/shams/ghazalsh/sh1879">غزل شمارهٔ ۱۸۷۹</a></h2>
<p>آرایش باغ آمد این روی چه روی است این</p><p>مستی دماغ آمد این بوی چه بوی است این</p><p>این خانه جنات است یا کوی خرابات است</p><p>یا رب که چه خانه‌ست این یا رب که چه کوی است این</p><p>در دل صفت کوثر جویی ز می احمر</p><p>دل پر شده از دلبر یا رب که چه جوی است این</p><p>ای بر سر هر پشته از درد تو صد کشته</p><p>تو پرده فروهشته ای دوست چه خوی است این</p><p>جان‌ها که به ذوق آمد در عشق دو جوق آمد</p><p>در عشق شراب است آن در عشق سبوی است این</p><h2><a id="poem-4504" href="https://ganjoor.net/moulavi/shams/ghazalsh/sh1880">غزل شمارهٔ ۱۸۸۰</a></h2>
<p>در زیر نقاب شب این زنگیکان را بین</p><p>با زنگیکان امشب در عشرت جان بنشین</p><p>خلقان همه خوش خفته عشاق درآشفته</p><p>اسرار به هم گفته شاباش زهی آیین</p><p>یاران بشوریده با جان بسوزیده</p><p>بگشاده دل و دیده در شاهد بی‌کابین</p><p>چون عشق تو رامم شد این عشق حرامم شد</p><p>چون زلف تو دامم شد شب گشت مرا مشکین</p><p>شد زنگی شب مستی دستی همگان دستی</p><p>در دیده هر هستی از دیده زنگی بین</p><p>آن چرخ فرومانده کآبش بنگرداند</p><p>این چرخ چه می داند کز چیست ورا تسکین</p><p>می گردد آن مسکین نی مهر در او نی کین</p><p>که کندن آن فرهاد از چیست جز از شیرین</p><p>شه هندوی بنگی را آن مایه شنگی را</p><p>آن خسرو زنگی را کرد حشری بر چین</p><p>شمعی تو برافروزی شمس الحق تبریزی</p><p>تا هندوی شب سوزی از روی چو صد پروین</p><h2><a id="poem-4505" href="https://ganjoor.net/moulavi/shams/ghazalsh/sh1881">غزل شمارهٔ ۱۸۸۱</a></h2>
<p>از چشمه جان ره شد در خانه هر مسکین</p><p>ماننده کاریزی بی‌تیشه و بی‌میتین</p><p>دل روی سوی جان کرد کای عاشق و ای پردرد</p><p>بر روزن دلبر رو در خانه خود منشین</p><p>ای خواجه سودایی می باش تو صحرایی</p><p>در گلشن شادی رو منگر به غم غمگین</p><p>چون پوست بود این دل چون آتش باشد غم</p><p>وین پوست از آن آتش چون سفره بود پرچین</p><p>چون دیده دل از غم پرخاک شود ای غم</p><p>تبریز کجا یابی با حضرت شمس الدین</p><h2><a id="poem-4506" href="https://ganjoor.net/moulavi/shams/ghazalsh/sh1882">غزل شمارهٔ ۱۸۸۲</a></h2>
<p>آن کس که تو را بیند وانگه نظرش بر تن</p><p>ز آیینه ندیده‌ست او الا سیهی آهن</p><p>از آب حیات تو دور است به ذات تو</p><p>کز کبر برآید او بالا مثل روغن</p><p>پای تو چو جان بوسد تا حشر لبان لیسد</p><p>از لذت آن بوسه ای روت مه روشن</p><p>گفتم به دلم چونی گفتا که در افزونی</p><p>زیرا که خیالش را هستم به خدا مسکن</p><p>در سینه خیال او وان گاه غم و غصه</p><p>در آب حیات او وانگه خطر مردن</p><h2><a id="poem-4507" href="https://ganjoor.net/moulavi/shams/ghazalsh/sh1883">غزل شمارهٔ ۱۸۸۳</a></h2>
<p>بی او نتوان رفتن بی‌او نتوان گفتن</p><p>بی او نتوان شستن بی‌او نتوان خفتن</p><p>ای حلقه زن این در در باز نتان کردن</p><p>زیرا که تو هشیاری هر لحظه کشی گردن</p><p>گردن ز طمع خیزد زر خواهد و خون ریزد</p><p>او عاشق گل خوردن همچون زن آبستن</p><p>کو عاشق شیرین خد زر بدهد و جان بدهد</p><p>چون مرغ دل او پرد زین گنبد بی‌روزن</p><p>این باید و آن باید از شرک خفی زاید</p><p>آزاد بود بنده زین وسوسه چون سوسن</p><p>آن باید کو آرد او جمله گهر بارد</p><p>یا رب که چه‌ها دارد آن ساقی شیرین فن</p><p>دو خواجه به یک خانه شد خانه چو ویرانه</p><p>او خواجه و من بنده پستی بود و روغن</p><h2><a id="poem-4508" href="https://ganjoor.net/moulavi/shams/ghazalsh/sh1884">غزل شمارهٔ ۱۸۸۴</a></h2>
<p>آن ساعد سیمین را در گردن ما افکن</p><p>بر سینه ما بنشین ای جان منت مسکن</p><p>سرمست شدم ای جان وز دست شدم ای جان</p><p>ای دوست خمارم را از لعل لبت بشکن</p><p>ای ساقی هر نادر این می ز چه خم داری</p><p>من بنده ظلم تو از بیخ و بنم برکن</p><p>هم پرده من می در هم خون دلم می خور</p><p>آخر نه تویی با من شاباش زهی ای من</p><p>از دوست ستم نبود بر مست قلم نبود</p><p>جز عفو و کرم نبود بر مست چنین مسکن</p><p>از معدن خویش ای جان بخرام در این میدان</p><p>رونق نبود زر را تا باشد در معدن</p><p>با لعل چو تو کانی غمگین نشود جانی</p><p>در گور و کفن ناید تا باشد جان در تن</p><h2><a id="poem-4509" href="https://ganjoor.net/moulavi/shams/ghazalsh/sh1885">غزل شمارهٔ ۱۸۸۵</a></h2>
<p>ای سرده صد سودا دستار چنین می کن</p><p>خوب است همین شیوه ای دوست همین می کن</p><p>فرمانده خوبانی ابرو چو بجنبانی</p><p>این بنده تو را گوید آن می کن و این می کن</p><p>از خون مسلمانان در ساغر رهبان کن</p><p>وز کافر زلفینت ویرانی دین می کن</p><p>مأمون امین را تو می ران که رو ای خاین</p><p>وان غیرت رهزن را بر روح امین می کن</p><p>آن حکم که از هیبت در عرش نمی‌گنجد</p><p>بر پشت زمان می نه بر روی زمین می کن</p><p>آن را که ندارد جان جان ده به دم عیسی</p><p>وان را که ندارد زر ز اکسیر زرین می کن</p><p>تا دور ابد شاها شمس الحق تبریزی</p><p>حکمی است به دور تو آری هله هین می کن</p><h2><a id="poem-4510" href="https://ganjoor.net/moulavi/shams/ghazalsh/sh1886">غزل شمارهٔ ۱۸۸۶</a></h2>
<p>نی نی به از این باید با دوست وفا کردن</p><p>نی نی کم از این باید تقصیر و جفا کردن</p><p>زخمی که زند دستت بر عاشق سرمستت</p><p>نتواند غیر تو تدبیر دوا کردن</p><p>مرغی که چشد یک دم از دانه دام تو</p><p>در خاطر او ناید آهنگ هوا کردن</p><p>ای کار دو چشم تو بی‌جرم و گنه کشتن</p><p>وی کار دو لعل تو حاجات روا کردن</p><p>خوش واقعه‌ای دارد دل با غم عشق تو</p><p>نی روی فروخوردن نی رای رها کردن</p><p>دعوی صفا کردن در عشق تو نیکو نیست</p><p>با جان صفا چه بود تفسیر صفا کردن</p><h2><a id="poem-4511" href="https://ganjoor.net/moulavi/shams/ghazalsh/sh1887">غزل شمارهٔ ۱۸۸۷</a></h2>
<p>گرت هست سر ما سر و ریش بجنبان</p><p>وگر عاشق شاهی روان باش به میدان</p><p>صلا روز وصال است همه جاه و جمال است</p><p>همه لطف و کمال است زهی نادره سلطان</p><p>کجایی تو کجایی نه از حلقه مایی</p><p>وگر خود به بهشتی چه خوش باشد بی‌جان</p><p>یکی چرب زبانی یکی جان و جهانی</p><p>از او بوسه به جانی زهی کاله ارزان</p><p>اگر شیر اگر پیل چنانش کند این عشق</p><p>چو بینیش بگوییش زهی گربه در انبان</p><p>چه تلخ است و چه شیرین پر از مهر و پر از کین</p><p>زهی لذت نوشین زهی لقمه دندان</p><p>بیا پیش و مپرهیز و زین فتنه بمگریز</p><p>بمستیز بمستیز هلا ای شه مردان</p><p>زهی روز زهی روز زهی عید دل افروز</p><p>از آن چشم کرشمه وزان لب شکرافشان</p><p>بجو باده گلگون از آن دلبر موزون</p><p>که این دم مه گردون روان گشت به میزان</p><p>بنوش از می بالا لب و ریش میالا</p><p>شنو بانگ و علالا ز هر اختر و کیوان</p><p>بیندیش و خمش باش چنین راز مگو فاش</p><p>دریغ است بر اوباش چنین گوهر و مرجان</p><h2><a id="poem-4512" href="https://ganjoor.net/moulavi/shams/ghazalsh/sh1888">غزل شمارهٔ ۱۸۸۸</a></h2>
<p>بیا بوسه به چند است از آن لعل مثمن</p><p>اگر بوسه به جانی است فریضه است خریدن</p><p>چو آن بوسه پاک است نه اندرخور خاک است</p><p>شوم جان مجرد برون آیم از این تن</p><p>مرا بحر صفا گفت که کامی نرسد مفت</p><p>گر آن گوهر با توست صدف را هله بشکن</p><p>پی بوسه گل را که فر بخشد مل را</p><p>جهانی است زبان‌ها برون کرده چو سوسن</p><p>غلط گر همه شاهید چو مریخ و چو ماهید</p><p>هلا بوسه مخواهید از آن دلبر توسن</p><p>درآ ای مه آفاق که روزن بگشادم</p><p>شبی بر رخ من تاب لبی بر لب من زن</p><p>دَرِ گفت فروبند و گشا روزن دل را</p><p>ز مه بوسه نیابید مگر از ره روزن</p><h2><a id="poem-4513" href="https://ganjoor.net/moulavi/shams/ghazalsh/sh1889">غزل شمارهٔ ۱۸۸۹</a></h2>
<p>دل دل دل تو دل مرا مرنجان</p><p>چرا چرا چه معنی مرا کنی پریشان</p><p>بیا بیا و بازآ به صلح سوی خانه</p><p>مرو مرو ز پیشم کتف چنین مجنبان</p><p>تو صد شکرستانی ترش چه کردی ابرو</p><p>سبکتر از صبایی چرا شوی گران جان</p><p>منم کنون ز عشق رخ چو گلشن تو</p><p>فراز سرو و گلشن چو صد هزاردستان</p><p>بیا بیا دمم ده که دمدمه لطیفت</p><p>حیات دل فزاید مرا چو آب حیوان</p><p>بیار عشوه اینک بهای عشوه صد جان</p><p>هزار جان به ارزد زهی متاع ارزان</p><p>تو عقل عقل مایی چرا ز ما جدایی</p><p>سری که عقل از او شد نه گیج ماند و حیران</p><p>ستون این سرایی ز در برون چرایی</p><p>سرا که بی‌ستون شد نه پست گشت ویران</p><p>تو ماه آسمانی و ما شبیم تاری</p><p>شبی که مه نباشد غلس بود فراوان</p><p>تو پادشاه شهری و ما کنار شهری</p><p>چو شهر ماند بی‌شه چه سر بود چه سامان</p><p>مها تویی سلیمان فراق و غم چو دیوان</p><p>چو دور شد سلیمان نه دست یافت شیطان</p><p>تویی به جای موسی و ما تو را عصایی</p><p>بجز به کف موسی عصا نیافت برهان</p><p>مسیح خوش دمی تو و ما ز گل چو مرغی</p><p>دمی بدم تو بر ما بر اوج بین تو جولان</p><p>تو نوح روزگاری و ما چو اهل کشتی</p><p>چو نوح رفت کشتی کجا رهد ز طوفان</p><p>تویی خلیل ای جان همه جهان پرآتش</p><p>که بی‌خلیل آتش نمی‌شود گلستان</p><p>تو نور مصطفایی و کعبه پربتان شد</p><p>هلا بیا برون کن بتان ز بیت رحمان</p><p>تو یوسف جمالی و چشم خلق بسته</p><p>نظر ز تو گشاید چو چشم پیر کنعان</p><p>تو گوهر صفایی و ما صدف به گردت</p><p>صدف چه قیمت آرد چو رفت گوهر کان</p><p>تو جان آفتابی که او است جان عالم</p><p>سزد گرت بگویم که جان جان کیهان</p><p>به غیب باشد ایمان تو غیب را عیانی</p><p>که عین عین عینی و اصل اصل ایمان</p><p>خمش که تا قیامت اگر دهی علامت</p><p>جوی نموده باشی به ما ز گنج پنهان</p><h2><a id="poem-4514" href="https://ganjoor.net/moulavi/shams/ghazalsh/sh1890">غزل شمارهٔ ۱۸۹۰</a></h2>
<p>با روی تو کفر است به معنی نگریدن</p><p>یا باغ صفا را به یکی تره خریدن</p><p>با پر تو مرغان ضمیر دل ما را</p><p>در جنت فردوس حرام است پریدن</p><p>اندر فلک عشق هر آن مه که بتابد</p><p>آن ابر تو است ای مه و فرض است دریدن</p><p>دشتی که چراگاه شکاران تو باشد</p><p>شیران بنیارند در آن دست چریدن</p><p>هر عشق که از آتش حسن تو نخیزد</p><p>آن عشق حرام است و صلای فسریدن</p><p>در باطن من جان من از غیر تو ببرید</p><p>محسوس شنیدم من آواز بریدن</p><p>در خواب شود غافل از این دولت بیدار</p><p>از پوست چه شیره بودت در فشریدن</p><p>رنجور شقاوت چو بیفتاد به یاسین</p><p>لاحول بود چاره و انگشت گزیدن</p><p>جز عشق خداوندی شمس الحق تبریز</p><p>آن موی بصر باشد باید ستریدن</p><h2><a id="poem-4515" href="https://ganjoor.net/moulavi/shams/ghazalsh/sh1891">غزل شمارهٔ ۱۸۹۱</a></h2>
<p>ما دست تو را خواجه بخواهیم کشیدن</p><p>وز نیک و بدت پاک بخواهیم بریدن</p><p>هر چند شب غفلت و مستیت دراز است</p><p>ما بر همه چون صبح بخواهیم دمیدن</p><p>در پرده ناموس و دغل چند گریزی</p><p>نزدیک رسیده‌ست تو را پرده دریدن</p><p>هر میوه که در باغ جهان بود همه پخت</p><p>ای غوره چون سنگ نخواهی تو پزیدن</p><p>رحم آر بر این جان که طپان است در این دام</p><p>نشنود مگر گوش تو آواز طپیدن</p><p>چشمی است تو را در دل و آن چشم به درد است</p><p>پس چیست غم تو به جز آن چشم خلیدن</p><p>چون می خلد آن چشم بجو دارو و درمان</p><p>تا بازرهی از خلش و آب دویدن</p><p>داروی دل و دیده نبوده‌ست و نباشد</p><p>ای یوسف خوبان به جز از روی تو دیدن</p><p>هین مخلص این را تو بفرما به تمامی</p><p>که گفت تو و قول تو مزد است شنیدن</p><h2><a id="poem-4516" href="https://ganjoor.net/moulavi/shams/ghazalsh/sh1892">غزل شمارهٔ ۱۸۹۲</a></h2>
<p>هر شب که بود قاعده سفره نهادن</p><p>ما را ز خیال تو بود روزه گشادن</p><p>ای لطف تو را قاعده بر روزه گشایان</p><p>مانند مسیحا ز فلک مایده دادن</p><p>چون قوت دل از مطبخ سودای تو باشد</p><p>باید به میان رفتن و در لوت فتادن</p><p>ما را هم از آن آتش دل آب حیات است</p><p>بر آتش دل شاد بسوزیم چو لادن</p><p>کار حیوان است نه کار دل و جان است</p><p>در خاک بپوسیدن و از خاک بزادن</p><h2><a id="poem-4517" href="https://ganjoor.net/moulavi/shams/ghazalsh/sh1893">غزل شمارهٔ ۱۸۹۳</a></h2>
<p>صد گوش نوم باز شد از راز شنودن</p><p>بی بوددهنده نتوان زادن و بودن</p><p>استودن تو باد بهار آمد و من باغ</p><p>خوش حامله می گردد اجزا ز ستودن</p><p>بر همدگر افتادن مستان چه لطیف است</p><p>وز همدگر آن جام وفا را بربودن</p><p>ای آنک به عشق رخ تو واجب و حق است</p><p>آیینه دل را ز خرافات زدودن</p><p>آواز صفیر تو شنیدیم و فریضه است</p><p>این هدهد جان را گره از پای گشودن</p><p>تا چند در این ابر نهان باشد آن ماه</p><p>جان‌ها به لب آمد هله وقت است نمودن</p><p>ای گلشن روی تو ز دی ایمن و فارغ</p><p>وی سنبل ابروی تو ایمن ز درودن</p><p>ساقی چو تویی کفر بود بودن هشیار</p><p>وان شب که تویی ماه حرام است غنودن</p><p>چون آمد پیراهن خوش بوی تو یوسف</p><p>بس بارد و سرد است کنون لخلخه سودن</p><p>گفتم که ببوسم کف پای تو مرا گفت</p><p>آن جسم بود کش بتوانند بسودن</p><p>پس تا شه ما گوید کو راست مسلم</p><p>پر کردن افهام و بر افهام فزودن</p><h2><a id="poem-4518" href="https://ganjoor.net/moulavi/shams/ghazalsh/sh1894">غزل شمارهٔ ۱۸۹۴</a></h2>
<p>گر زانک ملولی ز من ای فتنه حوران</p><p>این سلسله بگذار و کسی را بمشوران</p><p>در کوچه کوران تو یکی روز گذشتی</p><p>افتاد دو صد خارش در دیده کوران</p><p>در خواب نمودی تو شبی قامت خود را</p><p>بر سرو بیفزود ز تو قد قصوران</p><p>ای آنک تو را جنبش این عشق نبوده‌ست</p><p>حیران شده بر جای تو چون تازه حضوران</p><p>از لحن عرابی چو شتر بادیه کوبد</p><p>زین لحن چه بیگانه‌ای ای کم ز ستوران</p><p>عشقا تو سلیمان و سماع است سپاهت</p><p>رفتند به سوراخ خود از بیم تو موران</p><p>شمس الحق تبریز چو خورشید برآید</p><p>زیرا که ز خورشید بود جامه عوران</p><h2><a id="poem-4519" href="https://ganjoor.net/moulavi/shams/ghazalsh/sh1895">غزل شمارهٔ ۱۸۹۵</a></h2>
<p>بفریفتیم دوش و پرندوش به دستان</p><p>خوردم دغل گرم تو چون عشوه پرستان</p><p>دی عهد نکردی بروم بازبیایم</p><p>سوگند نخوردی که بجویم دل مستان</p><p>گفتی که به بستان بر من چاشت بیایید</p><p>رفتی تو سحرگاه و ببستی در بستان</p><p>ای عشوه تو گرمتر از باد تموزی</p><p>وی چهره تو خوبتر از روی گلستان</p><p>دانی که دغل از چو تو یاری به چه ماند</p><p>در عین تموزی بجهد برق زمستان</p><p>گر زانک تو را عشوه دهد کس گله کم کن</p><p>صد شعبده کردی تو یکی شعبده بستان</p><p>بر وعده مکن صبر که گر صبر نبودی</p><p>هرگز نرسیدی مدد از نیست بهستان</p><p>ور نه بکنم غمز و بگویم که سبب چیست</p><p>زان سان که تو اقرار کنی که سبب است آن</p><h2><a id="poem-4520" href="https://ganjoor.net/moulavi/shams/ghazalsh/sh1896">غزل شمارهٔ ۱۸۹۶</a></h2>
<p>نشاید از تو چندین جور کردن</p><p>نشاید خون مظلومان به گردن</p><p>مرا بهر تو باید زندگانی</p><p>وگر نی سهل دارم جان سپردن</p><p>از آن روزی که نام تو شنیدم</p><p>شدم عاجز من از شب‌ها شمردن</p><p>روا باشد که از چون تو کریمی</p><p>نصیب من بود افسوس خوردن</p><p>خداوندا از آن خوشتر چه باشد</p><p>بدیدن روی تو پیش تو مردن</p><p>مثال شمع شد خونم در آتش</p><p>ز دل جوشیدن و بر رخ فسردن</p><p>در این زندان مرا کند است دندان</p><p>از این صبر و از این دندان فشردن</p><p>از این خانه شدم من سیر وقت است</p><p>به بام آسمان‌ها رخت بردن</p><h2><a id="poem-4521" href="https://ganjoor.net/moulavi/shams/ghazalsh/sh1897">غزل شمارهٔ ۱۸۹۷</a></h2>
<p>در این دم همدمی آمد خمش کن</p><p>که او ناگفته می داند خمش کن</p><p>ز جام باده خاموش گویا</p><p>تو را بی‌خویش بنشاند خمش کن</p><p>مزن تشنیع بر سلطان عشقش</p><p>که او کس را نرنجاند خمش کن</p><p>اگر در آینه دم را بگیری</p><p>تو را از گفت برهاند خمش کن</p><p>ز گردش‌های تو می داند آن کس</p><p>که گردون را بگرداند خمش کن</p><p>هر اندیشه که در دل دفن کردی</p><p>یکایک بر تو برخواند خمش کن</p><p>ز هر اندیشه مرغی آفریند</p><p>در آن عالم بپراند خمش کن</p><p>یکی جغد و یکی باز و یکی زاغ</p><p>که یک یک را نمی‌ماند خمش کن</p><p>گر آن مه را نمی‌بینی ببینی</p><p>چو چشمت را بپیچاند خمش کن</p><p>از این عالم و زان عالم مگو زانک</p><p>به یک رنگیت می راند خمش کن</p><h2><a id="poem-4522" href="https://ganjoor.net/moulavi/shams/ghazalsh/sh1898">غزل شمارهٔ ۱۸۹۸</a></h2>
<p>ندا آمد به جان از چرخ پروین</p><p>که بالا رو چو دردی پست منشین</p><p>کسی اندر سفر چندین نماند</p><p>جدا از شهر و از یاران پیشین</p><p>ندای ارجعی آخر شنیدی</p><p>از آن سلطان و شاهنشاه شیرین</p><p>در این ویرانه جغدانند ساکن</p><p>چه مسکن ساختی ای باز مسکین</p><p>چه آساید به هر پهلو که گردد</p><p>کسی کز خار سازد او نهالین</p><p>چه پیوندی کند صراف و قلاب</p><p>چه نسبت زاغ را با باز و شاهین</p><p>چه آرایی به گچ ویرانه‌ای را</p><p>که بالا نقش دارد زیر سجین</p><p>چرا جان را نیارایی به حکمت</p><p>که ارزد هر دمش صد چین و ماچین</p><p>نه آن حکمت که مایه گفت و گوی است</p><p>از آن حکمت که گردد جان خدابین</p><p>تو گوهر شو که خواهند و نخواهند</p><p>نشانندت همه بر تاج زرین</p><p>رها کن پس روی چون پای کژمژ</p><p>الف می باش فرد و راست بنشین</p><p>چو معنی اسب آمد حرف چون زین</p><p>بگو تا کی کشی بی‌اسب این زین</p><p>کلوخ انداز کن در عشق مردان</p><p>تو هم مردی ولی مرد کلوخین</p><p>عروسی کلوخی با کلوخی</p><p>کلوخ آرد نثار و سنگ کابین</p><p>به گورستان به زیر خشت بنگر</p><p>که نشناسی تو سارانشان ز پایین</p><p>خدایا دررسان جان را به جان‌ها</p><p>بدان راهی که رفتند آل یاسین</p><p>دعای ما و ایشان را درآمیز</p><p>چنان کز ما دعای و از تو آمین</p><p>عنایت آن چنان فرما که باشد</p><p>ز ما احسان اندک وز تو تحسین</p><p>ز شهوانی به عقلانی رسانمان</p><p>بر اوج فوق بر زین لوح زیرین</p><h2><a id="poem-4523" href="https://ganjoor.net/moulavi/shams/ghazalsh/sh1899">غزل شمارهٔ ۱۸۹۹</a></h2>
<p>دل خون خواره را یک باره بستان</p><p>ز غم صدپاره شد یک پاره بستان</p><p>بکن جان مرا امروز چاره</p><p>وگر نی جان از این بیچاره بستان</p><p>همه شب دوش می گفتم خدایا</p><p>که داد من از آن خون خواره بستان</p><p>دل سنگین او چون ریخت خونم</p><p>تو خون من ز سنگ خاره بستان</p><p>به دست دل فرستادم دو سه خط</p><p>یکی خط را از آن آواره بستان</p><p>در آن خط صورت و اشکال عشق است</p><p>برای عبرت و نظاره بستان</p><p>دلم با عشق هم استاره افتاد</p><p>نخواهی جرم از استاره بستان</p><h2><a id="poem-4524" href="https://ganjoor.net/moulavi/shams/ghazalsh/sh1900">غزل شمارهٔ ۱۹۰۰</a></h2>
<p>بیا ای مونس جان‌های مستان</p><p>ببین اندیشه و سودای مستان</p><p>بیا ای میر خوبان و برافروز</p><p>ز شمع روی خود سیمای مستان</p><p>نمی‌آیی سر از طاقی برون کن</p><p>ببین این غلغل و غوغای مستان</p><p>بیا ای خواب مستان را ببسته</p><p>گشا این بند را از پای مستان</p><p>همه شب می رود تا روز ای مه</p><p>به اهل آسمان هیهای مستان</p><p>همی‌گویند ما هم زو خرابیم</p><p>چنین است آسمان پس وای مستان</p><p>فرشته و آدمی دیوان و پریان</p><p>ز تو زیر و زبر چون رای مستان</p><p>کلاه جمله هشیاران ربودند</p><p>در این بازارگه چه جای مستان</p><p>میفکن وعده مستان به فردا</p><p>تویی فردا و پس فردای مستان</p><p>چو مستان گرد چشمت حلقه کردند</p><p>کی بنشیند دگر بالای مستان</p><p>شنیدم چرخ گردون را که می گفت</p><p>منم یک لقمه از حلوای مستان</p><p>شنیدم از دهان عشق می گفت</p><p>منم معشوقه زیبای مستان</p><p>اگر گویند ماه روزه آمد</p><p>نیابی جام جان افزای مستان</p><p>بگو کان می ز دریاهای جان است</p><p>که جان را می دهد سقای مستان</p><p>همه مولای عقلند این غریب است</p><p>که عقل آمد که من مولای مستان</p><p>چو فرمان موقع داشت رویش</p><p>کشید ابروی او طغرای مستان</p><p>همه مستان نبشتند این غزل را</p><p>به خون دل ز خون پالای مستان</p><h2><a id="poem-4525" href="https://ganjoor.net/moulavi/shams/ghazalsh/sh1901">غزل شمارهٔ ۱۹۰۱</a></h2>
<p>ز زخم دف کفم بدرید ای جان</p><p>چه بستی کیسه را دستی بجنبان</p><p>گشادی کن بجنب آخر نه سنگی</p><p>نه سنگی هم گشاید آب حیوان</p><p>مروت را مگر سیلاب برده‌ست</p><p>که پیدا نیست گرد او به میدان</p><p>درافکن کهنه‌ای گر زر نداری</p><p>تو را جز ریش کهنه نیست درمان</p><p>چو دستت بسته و ریشت گشاده‌ست</p><p>بجنبان ریش را ای ریش جنبان</p><p>گلو بگرفت و آوازم ز نعره</p><p>مگر بسته است راه گوش اخوان</p><p>اگر راه است آبی را در این ناو</p><p>چرا چرخی و سنگی نیست گردان</p><p>وگر این سنگ گردان است کو آرد</p><p>زهی مهمانی بی‌آب و بی‌نان</p><p>به طیبت گفتم این نکته مرنجید</p><p>مدارید از مزح خاطر پریشان</p><p>گلو مخراش و زیر لب بخوانش</p><p>دهانت پر کند از در و مرجان</p><p>مسلم دان خدا را خوان نهادن</p><p>خمش کن این کرم را نیست پایان</p><h2><a id="poem-4526" href="https://ganjoor.net/moulavi/shams/ghazalsh/sh1902">غزل شمارهٔ ۱۹۰۲</a></h2>
<p>چرا منکر شدی ای میر کوران</p><p>نمی‌گویم که مجنون را مشوران</p><p>تو می گویی که بنما غیبیان را</p><p>ستیران را چه نسبت با ستوران</p><p>در این دریا چه کشتی و چه تخته</p><p>در این بخشش چه نزدیکان چه دوران</p><p>عدم دریاست وین عالم یکی کف</p><p>سلیمانی است وین خلقان چو موران</p><p>ز جوش بحر آید کف به هستی</p><p>دو پاره کف بود ایران و توران</p><p>در آن جوشش بگو کوشش چه باشد</p><p>چه می لافند از صبر این صبوران</p><p>از این بحرند زشتان گشته نغزان</p><p>از این موجند شیرین گشته شوران</p><p>نپردازی به من ای شمس تبریز</p><p>که در عشقت همی‌سوزند حوران</p><h2><a id="poem-4527" href="https://ganjoor.net/moulavi/shams/ghazalsh/sh1903">غزل شمارهٔ ۱۹۰۳</a></h2>
<p>شنیدی تو که خط آمد ز خاقان</p><p>که از پرده برون آیند خوبان</p><p>چنین فرموده است خاقان که امسال</p><p>شکر خواهم که باشد سخت ارزان</p><p>زهی سال و زهی روز مبارک</p><p>زهی خاقان زهی اقبال خندان</p><p>درون خانه بنشستن حرام است</p><p>که سلطان می خرامد سوی میدان</p><p>بیا با ما به میدان تا ببینی</p><p>یکی بزم خوش پیدای پنهان</p><p>نهاده خوان و نعمت‌های بسیار</p><p>ز حلواها و از مرغان بریان</p><p>غلامان چو مه در پیش ساقی</p><p>نوای مطربان خوشتر از جان</p><p>ولیک از عشق شه جان‌های مستان</p><p>فراغت دارد از ساقی و از خوان</p><p>تو گویی این کجا باشد همان جا</p><p>که اندیشه کجا گشته‌ست جویان</p><h2><a id="poem-4528" href="https://ganjoor.net/moulavi/shams/ghazalsh/sh1904">غزل شمارهٔ ۱۹۰۴</a></h2>
<p>کجا خواهی ز چنگ ما پریدن</p><p>کی داند دام قدرت را دریدن</p><p>چو پایت نیست تا از ما گریزی</p><p>بنه گردن رها کن سر کشیدن</p><p>دوان شو سوی شیرینی چو غوره</p><p>به باطن گر نمی‌دانی دویدن</p><p>رسن را می گزی ای صید بسته</p><p>نبرد این رسن هیچ از گزیدن</p><p>نمی‌بینی سرت اندر زه ماست</p><p>کمانی بایدت از زه خمیدن</p><p>چه جفته می زنی کز بار رستم</p><p>یکی دم هشتمت بهر چریدن</p><p>دل دریا ز بیم و هیبت ما</p><p>همی‌جوشد ز موج و از طپیدن</p><p>که سنگین اگر آن زخم یابد</p><p>ز بند ما نیارد برجهیدن</p><p>فلک را تا نگوید امر ما بس</p><p>به گرد خاک ما باید تنیدن</p><p>هوا شیری است از پستان شیطان</p><p>بود عقل تو شیر خر مکیدن</p><p>دهان خاک خشک از حسرت ماست</p><p>نیارد جرعه‌ای بی‌ما چشیدن</p><p>کی یارد صید ما را قصد کردن</p><p>کی یارد بنده ما را خریدن</p><p>کسی را که ربودیم و گزیدیم</p><p>که را خواهد به غیر ما گزیدن</p><p>امانی نیست جان را در جز عشق</p><p>میان عاشقان باید خزیدن</p><p>امان هر دو عالم عاشقان راست</p><p>چنین بودند وقت آفریدن</p><p>نشاید بره را از جور چوپان</p><p>ز چوپان جانب گرگان رمیدن</p><p>که این چوپان نریزد خون بره</p><p>که او جاوید داند پروریدن</p><p>بدان کاصحاب تن اصحاب فیلند</p><p>به کعبه کی تواند بررسیدن</p><p>که کعبه ناف عالم پیل بینی است</p><p>نتان بینی بر نافی کشیدن</p><p>ابابیلی شو و از پیل مگریز</p><p>ابابیل است دل در دانه چیدن</p><p>بچینند دشمنان را همچو دانه</p><p>پیام کعبه را داند شنیدن</p><p>ز دل خواهی شدن بر آسمان‌ها</p><p>ز دل خواهد گل دولت دمیدن</p><p>ز دل خواهی به دلبر راه بردن</p><p>ز دل خواهی ز ننگ تن رهیدن</p><p>دل از بهر تو یک دیکی بپخته‌ست</p><p>زمانی صبر می کن تا پزیدن</p><p>دل دل‌هاست شمس الدین تبریز</p><p>نتاند شمس را خفاش دیدن</p><h2><a id="poem-4529" href="https://ganjoor.net/moulavi/shams/ghazalsh/sh1905">غزل شمارهٔ ۱۹۰۵</a></h2>
<p>اگر تو عاشقی غم را رها کن</p><p>عروسی بین و ماتم را رها کن</p><p>تو دریا باش و کشتی را برانداز</p><p>تو عالم باش و عالم را رها کن</p><p>چو آدم توبه کن وارو به جنت</p><p>چه و زندان آدم را رها کن</p><p>برآ بر چرخ چون عیسی مریم</p><p>خر عیسی مریم را رها کن</p><p>وگر در عشق یوسف کف بریدی</p><p>همو را گیر و مرهم را رها کن</p><p>وگر بیدار کردت زلف درهم</p><p>خیال و خواب درهم را رها کن</p><p>نفخت فیه من روحی رسیده‌ست</p><p>غم بیش و غم کم را رها کن</p><p>مسلم کن دل از هستی مسلم</p><p>امید نامسلم را رها کن</p><p>بگیر ای شیرزاده خوی شیران</p><p>سگان نامعلم را رها کن</p><p>حریصان را جگرخون بین و گرگین</p><p>گر و ناسور محکم را رها کن</p><p>بر آن آرد تو را حرص چو آزر</p><p>که ابراهیم ادهم را رها کن</p><p>خمش زان نوع کوته کن سخن را</p><p>که الله گو اعلم را رها کن</p><p>چو طالع گشت شمس الدین تبریز</p><p>جهان تنگ مظلم را رها کن</p><h2><a id="poem-4530" href="https://ganjoor.net/moulavi/shams/ghazalsh/sh1906">غزل شمارهٔ ۱۹۰۶</a></h2>
<p>تو نقد قلب را از زر برون کن</p><p>وگر گوید زرم زوتر برون کن</p><p>که بیگانه چو سیلاب است دشمن</p><p>ز بامش تو بران وز در برون کن</p><p>مگس‌ها را ز غیرت ای برادر</p><p>از این بزم پر از شکر برون کن</p><p>دو چشم خاین نامحرمان را</p><p>از آن زیب و جمال فر برون کن</p><p>اگر کر نشنود آواز آن چنگ</p><p>اگر تانی کری از کر برون کن</p><p>چو مستان شیشه اندر دست دارند</p><p>دلی کو هست چون مرمر برون کن</p><p>نران راه معنی عاشقانند</p><p>نر شهوت بود چون خر برون کن</p><p>بر یزید است شهوت پر و بالش</p><p>از این مرغان نیکو پر برون کن</p><p>چو بنده شمس تبریزی نباشد</p><p>تو او را آدمی مشمر برون کن</p><h2><a id="poem-4531" href="https://ganjoor.net/moulavi/shams/ghazalsh/sh1907">غزل شمارهٔ ۱۹۰۷</a></h2>
<p>گر این جا حاضری سر همچنین کن</p><p>چو کردی بار دیگر همچنین کن</p><p>مرا دی تنگ اندر بر کشیدی</p><p>بیا ای تنگ شکر همچنین کن</p><p>در و بام مرا دی می شکستی</p><p>درآ امروز از در همچنین کن</p><p>میان جان چاکر کار کردی</p><p>به پیش چشم چاکر همچنین کن</p><p>چه خوش کردی مها آن شیوه را دی</p><p>رها کن ناز و خوشتر همچنین کن</p><h2><a id="poem-4532" href="https://ganjoor.net/moulavi/shams/ghazalsh/sh1908">غزل شمارهٔ ۱۹۰۸</a></h2>
<p>نتانی آمدن این راه با من</p><p>کجا دارد هریسه پای روغن</p><p>ولی همراهی و با تو بسازم</p><p>که چشم من به روی توست روشن</p><p>چو از راهت ببردم شرط نبود</p><p>میان راه ترک دوست کردن</p><p>بغل‌هایت بگیرم همچو پیران</p><p>چو طفلانت نهم گاهی به گردن</p><p>چو آدم توبه کن از خوشه چینی</p><p>چو کشتی بذر آن توست خرمن</p><p>دهان بربند گوش فهم بسته‌ست</p><p>مگو چیزی که می ناید به گفتن</p><h2><a id="poem-4533" href="https://ganjoor.net/moulavi/shams/ghazalsh/sh1909">غزل شمارهٔ ۱۹۰۹</a></h2>
<p>دل معشوق سوزیده است بر من</p><p>وزان سوزش جهان را سوخت خرمن</p><p>بزد آتش به جان بنده شمعی</p><p>کز او شد موم جان سنگ و آهن</p><p>پدید آمد از آن آتش به ناگه</p><p>میان شب هزاران صبح روشن</p><p>به کوی عشق آوازه درافتاد</p><p>که شد در خانه دل شکل روزن</p><p>چه روزن کآفتاب نو برآمد</p><p>که سایه نیست آن جا قدر سوزن</p><p>از آن نوری که از لطفش برسته‌ست</p><p>ز آتش گلبن و نسرین و سوسن</p><p>از آن سو بازگرد ای یار بدخو</p><p>بدین سو آ که این سوی است مؤمن</p><p>به سوی بی‌سوی جمله بهار است</p><p>به هر سو غیر این سرمای بهمن</p><p>چو شمس الدین جان آمد ز تبریز</p><p>تو جان کندن همی‌خواهی همی‌کن</p><h2><a id="poem-4534" href="https://ganjoor.net/moulavi/shams/ghazalsh/sh1910">غزل شمارهٔ ۱۹۱۰</a></h2>
<p>تو هر جزو جهان را بر گذر بین</p><p>تو هر یک را رسیده از سفر بین</p><p>تو هر یک را به طمع روزی خود</p><p>به پیش شاه خود بنهاده سر بین</p><p>مثال اختران از بهر تابش</p><p>فتاده عاجز اندر پای خور بین</p><p>مثال سیل‌ها در جستن آب</p><p>به سوی بحرشان زیر و زبر بین</p><p>برای هر یکی از مطبخ شاه</p><p>به قدر او تو خوان معتبر بین</p><p>به پیش جام بحرآشام ایشان</p><p>تو دریای جهان را مختصر بین</p><p>وان‌ها را که روزی روی شاه است</p><p>ز حسن شه دهانش پرشکر بین</p><p>به چشم شمس تبریزی تو بنگر</p><p>یکی دریای دیگر پرگهر بین</p><h2><a id="poem-4535" href="https://ganjoor.net/moulavi/shams/ghazalsh/sh1911">غزل شمارهٔ ۱۹۱۱</a></h2>
<p>تو را پندی دهم ای طالب دین</p><p>یکی پندی دلاویزی خوش آیین</p><p>مشین غافل به پهلوی حریصان</p><p>که جان گرگین شود از جان گرگین</p><p>ز خارش‌های دل ار پاک گردی</p><p>ز دل یابی حلاوت‌های والتین</p><p>بجوشند از درون دل عروسان</p><p>چو مرد حق شوی ای مرد عنین</p><p>ز چشمه چشم پریان سر برآرند</p><p>چو ماه و زهره و خورشید و پروین</p><p>بنوش این را که تلقین‌های عشق است</p><p>که سودت کم کند در گور تلقین</p><p>به احسان زر به خوبان آن چنان ده</p><p>که نفریبند زشتانت به تحسین</p><p>نمی‌خواهند خوبان جز ممیز</p><p>بمفریبان تو ایشان را به کابین</p><p>ز تو آن گلرخان را ننگ آید</p><p>چو بفروشی تو سرگی را به سرگین</p><p>ز سنگ آسیا زیرین حمول است</p><p>نه قیمت بیش دارد سنگ زیرین</p><p>میان سنگ‌ها آن بیش ارزد</p><p>که افزون خورده باشد زخم میتین</p><p>ز اشکست تجلی فضل دارد</p><p>میان کوه‌ها آن طور سینین</p><p>خمش کن صبر کن تمکین تو کو</p><p>که را ماند ز دست عشق تمکین</p><h2><a id="poem-4536" href="https://ganjoor.net/moulavi/shams/ghazalsh/sh1912">غزل شمارهٔ ۱۹۱۲</a></h2>
<p>بیا ساقی می ما را بگردان</p><p>بدان می این قضاها را بگردان</p><p>قضا خواهی که از بالا بگردد</p><p>شراب پاک بالا را بگردان</p><p>زمینی خود که باشد با غبارش</p><p>زمین و چرخ و دریا را بگردان</p><p>نیندیشم دگر زین خورده سودا</p><p>بیا دریای سودا را بگردان</p><p>اگر من محرم ساغر نباشم</p><p>مرا لا گیر و الا را بگردان</p><p>اگر کژ رفت این دل‌ها ز مستی</p><p>دل بی‌دست و بی‌پا را بگردان</p><p>شرابی ده که اندر جا نگنجم</p><p>چو فرمودی مرا جا را بگردان</p><h2><a id="poem-4537" href="https://ganjoor.net/moulavi/shams/ghazalsh/sh1913">غزل شمارهٔ ۱۹۱۳</a></h2>
<p>به باغ آییم فردا جمله یاران</p><p>همه یاران همدل همچو باران</p><p>صلا گفتیم فردا روز باغ است</p><p>صلای عاشقان و حق گزاران</p><p>در آن باغ بتان و بت پرستان</p><p>هزاران در هزاران در هزاران</p><p>همه شادان و دست انداز و خندان</p><p>همه شاهان عشق و تاجداران</p><p>به زیر هر درختی ماه رویی</p><p>زهی خوبان زهی سیمین عذاران</p><p>یکی جوقی پیاده همچو سبزه</p><p>دگر جوقی چو شاخ گل سواران</p><p>نبینی سبزه را با گل حسودی</p><p>نباشد مست آن می را خماران</p><h2><a id="poem-4538" href="https://ganjoor.net/moulavi/shams/ghazalsh/sh1914">غزل شمارهٔ ۱۹۱۴</a></h2>
<p>اگر خواهی مرا می در هوا کن</p><p>وگر سیری ز من رفتم رها کن</p><p>نیم قانع به یک جام و به صد جام</p><p>دوساله پیش تو دارم قضا کن</p><p>بده می گر ننوشم بر سرم ریز</p><p>وگر نیکو نگفتم ماجرا کن</p><p>من از قندم مرا گویی ترش شو</p><p>تو ماشی را بگیر و لوبیا کن</p><p>سر خم را به کهگل هین مبندا</p><p>دل خم را برآور دلگشا کن</p><p>مرا چون نی درآوردی به ناله</p><p>چو چنگم خوش بساز و بانوا کن</p><p>اگر چه می زنی سیلیم چون دف</p><p>که آوازی خوشی داری صدا کن</p><p>چو دف تسلیم کردم روی خود را</p><p>بزن سیلی و رویم را قفا کن</p><p>همی‌زاید ز دف و کف یک آواز</p><p>اگر یک نیست از همشان جدا کن</p><p>حریف آن لبی ای نی شب و روز</p><p>یکی بوسه پی ما اقتضا کن</p><p>تو بوسه باره‌ای و جمله خواری</p><p>نگیری پند اگر گویم سخا کن</p><p>شدی ای نی شکر ز افسون آن لب</p><p>ز لب ای نیشکر رو شکرها کن</p><p>نه شکر است این نوای خوش که داری</p><p>نوای شکرین داری ادا کن</p><p>خموش از ذکر نی می باش یکتا</p><p>که نی گوید که یکتا را دو تا کن</p>
</body></html>