<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4054" href="https://ganjoor.net/moulavi/shams/ghazalsh/sh1430">غزل شمارهٔ ۱۴۳۰</a></h2>
<p>نهادم پای در عشق که بر عشاق سر باشم</p><p>منم فرزند عشق جان ولی پیش از پدر باشم</p><p>اگر چه روغن بادام از بادام می زاید</p><p>همی‌گوید که جان داند که من بیش از شجر باشم</p><p>به ظاهربین همی‌گوید چو مسجود ملایک شد</p><p>که ای ابله روا داری که جسم مختصر باشم</p><p>زمانی بر کف عشقش چو سیمابی همی‌لرزم</p><p>زمانی در بر معدن همه دل همچو زر باشم</p><p>منم پیدا و ناپیدا چو جان و عشق در قالب</p><p>گهی اندر میان پنهان گهی شهره کمر باشم</p><p>در آن زلفین آن یارم چه سوداها که من دارم</p><p>گهی در حلقه می آیم گهی حلقه شمر باشم</p><p>اگر عالم بقا یابد هزاران قرن و من رفته</p><p>میان عاشقان هر شب سمر باشم سمر باشم</p><p>مرا معشوق پنهانی چو خود پنهان همی‌خواهد</p><p>وگر نی رغم شب کوران عیان همچون قمر باشم</p><p>مرا گردون همی‌گوید که چون مه بر سرت دارم</p><p>بگفتم نیک می گویی بپرس از من اگر باشم</p><p>اگر ساحل شود جنت در او ماهی نیارامد</p><p>حدیث شهد او گویم پس آنگه در شکر باشم</p><p>به روز وصل اگر ما را از آن دلدار بشناسی</p><p>پس آن دلبر دگر باشد من بی‌دل دگر باشم</p><p>بسوزا این تنم گر من ز هر آتش برافروزم</p><p>مبادم آب اگر خود من ز هر سیلاب تر باشم</p><p>در آن محوی که شمس الدین تبریزیم پالاید</p><p>ملک را بال می ریزد من آن جا چون بشر باشم</p><h2><a id="poem-4055" href="https://ganjoor.net/moulavi/shams/ghazalsh/sh1431">غزل شمارهٔ ۱۴۳۱</a></h2>
<p>مرا چون کم فرستی غم حزین و تنگ دل باشم</p><p>چو غم بر من فروریزی ز لطف غم خجل باشم</p><p>غمان تو مرا نگذاشت تا غمگین شوم یک دم</p><p>هوای تو مرا نگذاشت تا من آب و گل باشم</p><p>همه اجزای عالم را غم تو زنده می دارد</p><p>منم کز تو غمی خواهم که در وی مستقل باشم</p><p>عجب دردی برانگیزی که دردم را دوا گردد</p><p>عجب گردی برانگیزی که از وی مکتحل باشم</p><p>فدایی را کفیلی کو که ارزد جان فدا کردن</p><p>کسایی را کسایی کو که آن را مشتمل باشم</p><p>مرا رنج تو نگذارد که رنجوری به من آید</p><p>مرا گنج تو نگذارد که درویش و مقل باشم</p><p>صباح تو مرا نگذاشت تا شمعی برافروزم</p><p>عیان تو مرا نگذاشت تا من مستدل باشم</p><p>خیالی کان به پیش آید خیالت را بپوشاند</p><p>اگر خونش بریزم من ز خون او بحل باشم</p><p>بسوزانم ز عشق تو خیال هر دو عالم را</p><p>بسوزند این دو پروانه چو من شمع چگل باشم</p><p>خمش کن نقل کمتر کن ز حال خود به قال خود</p><p>چنان نقلی که من دارم چرا من منتقل باشم</p><h2><a id="poem-4056" href="https://ganjoor.net/moulavi/shams/ghazalsh/sh1432">غزل شمارهٔ ۱۴۳۲</a></h2>
<p>تو خود دانی که من بی‌تو عدم باشم عدم باشم</p><p>عدم خود قابل هست است از آن هم نیز کم باشم</p><p>چو زان یوسف جدا مانم یقین در بیت احزانم</p><p>حریف ظن بد باشم ندیم هر ندم باشم</p><p>چو شحنه شهر شه باشم عسس گردم چو مه باشم</p><p>شکنجه دزد غم باشم سقام هر سقم باشم</p><p>ببندم گردن غم را چو اشتر می کشم هر جا</p><p>بجز خارش ننوشانم چو در باغ ارم باشم</p><p>قضایش گر قصاص آرد مرا اشتر کند روزی</p><p>جمازه حج او گردم حمول آن حرم باشم</p><p>منم محکوم امر مر گه اشتربان و گه اشتر</p><p>گهی لت خواره چون طبلم گهی شقه علم باشم</p><p>اگر طبال اگر طبلم به لشکرگاه آن فضلم</p><p>از این تلوین چه غم دارم چو سلطان را حشم باشم</p><p>بگیرم خرس فکرت را ره رقصش بیاموزم</p><p>به هنگامه بتان آرم ز رقصش مغتنم باشم</p><p>چو شمعی ام که بی‌گفتن نمایم نقش هر چیزی</p><p>مکن اندیشه کژمژ که غماز رقم باشم</p><p>یقول العشق یا صاحی تساکر و اغتنم راحی</p><p>فاشبعناک یا طاوی و داویناک یا اخشم</p><p>شکرنا نعمه المولی و مولانا به اولی</p><p>فهذا العیش لا یفنی و هذا الکاس لا یهشم</p><p>افندی کالی میراسوذ لزمونو تا کالاسو</p><p>اذی نازس کنا خارس که تا من محتشم باشم</p><p>یزک ای یار روحانی ورر عیسی بکی جانی</p><p>سنک اول ایلکل قانی اگر من متهم باشم</p><p>خمش باشم ترش باشم به قاصد تا بگوید او</p><p>خمش چونی ترش چونی تو را چون من صنم باشم</p><h2><a id="poem-4057" href="https://ganjoor.net/moulavi/shams/ghazalsh/sh1433">غزل شمارهٔ ۱۴۳۳</a></h2>
<p>من آنم کز خیالاتش تراشنده وثن باشم</p><p>چو هنگام وصال آمد بتان را بت شکن باشم</p><p>مرا چون او ولی باشد چه سخره بوعلی باشم</p><p>چو حسن خویش بنماید چه بند بوالحسن باشم</p><p>دو صورت پیش می آرد گهی شمع است و گه شاهد</p><p>دوم را من چو آیینه نخستین را لگن باشم</p><p>مرا وامی است در گردن که بسپارم به عشقش جان</p><p>ولی نگزارمش تا از تقاضا ممتحن باشم</p><p>چو زندانم بود چاهی که در قعرش بود یوسف</p><p>خنک جان من آن روزی که در زندان شدن باشم</p><p>چو دست او رسن باشد که دست چاهیان گیرد</p><p>چه دستک‌ها زنم آن دم که پابست رسن باشم</p><p>مرا گوید چه می نالی ز عشقی تا که راهت زد</p><p>خنک آن کاروان کش من در این ره راه زن باشم</p><p>چو چنگم لیک اگر خواهی که دانی وقت ساز من</p><p>غنیمت دار آن دم را که در تن تن تنن باشم</p><p>چو یار ذوفنون من زند پرده جنون من</p><p>خدا داند دگر کس نی که آن دم در چه فن باشم</p><p>ز کوب غم چه غم دارم که با او پای می کوبم</p><p>چه تلخی آیدم چون من بر شیرین ذقن باشم</p><p>چو بیش از صد جهان دارم چرا در یک جهان باشم</p><p>چو پخته شد کباب من چرا در بابزن باشم</p><p>کبوترباز عشقش را کبوتر بود جان من</p><p>چو برج خویش را دیدم چرا اندر بدن باشم</p><p>گهی با خویش در جنگم گهی بی‌خویشم و دنگم</p><p>چو آمد یار گلرنگم چرا با این سه فن باشم</p><p>چو در گرمابه عشقش حجابی نیست جان‌ها را</p><p>نیم من نقش گرمابه چرا در جامه کن باشم</p><p>خمش کن ای دل گویا که من آواره خواهم شد</p><p>وطن آتش گرفت از تو چگونه در وطن باشم</p><p>اگر من در وطن باشم وگر بیرون ز تن باشم</p><p>ز تاب شمس تبریزی سهیل اندر یمن باشم</p><h2><a id="poem-4058" href="https://ganjoor.net/moulavi/shams/ghazalsh/sh1434">غزل شمارهٔ ۱۴۳۴</a></h2>
<p>چو آمد روی مه رویم که باشم من که من باشم</p><p>چو هر خاری از او گل شد چرا من یاسمن باشم</p><p>چو هر سنگی عسل گردد چرا مومی کند مومی</p><p>همه اجسام چون جان شد چرا استیزه تن باشم</p><p>یقین هر چشم جو گردد چو آن آب روان آمد</p><p>چو در جلوه‌ست حسن او چه بند بوالحسن باشم</p><p>اگر چه در لگن بودم مثال شمع تا اکنون</p><p>چو شمعم جمله گشت آتش چرا اندر لگن باشم</p><p>چو از نحس زحل رستم چه زیر آسمان باشم</p><p>چو محنت جمله دولت گشت از چه ممتحن باشم</p><p>حسد بر من حسد دارد مرا بر کی حسد باشد</p><p>ز جوی خمر چون مستم چرا تشنه لبن باشم</p><h2><a id="poem-4059" href="https://ganjoor.net/moulavi/shams/ghazalsh/sh1435">غزل شمارهٔ ۱۴۳۵</a></h2>
<p>به گرد دل همی‌گردی چه خواهی کرد می‌دانم</p><p>چه خواهی کرد دل را خون و رخ را زرد می‌دانم</p><p>یکی بازی برآوردی که رخت دل همه بردی</p><p>چه خواهی بعد از این بازی دگر آورد می‌دانم</p><p>به یک غمزه جگر خستی پس آتش اندر او بستی</p><p>بخواهی پخت می‌بینم بخواهی خورد می‌دانم</p><p>به حق اشک گرم من به حق آه سرد من</p><p>که گرمم پرس چون بینی که گرم از سرد می‌دانم</p><p>مرا دل سوزد و سینه تو را دامن ولی فرق است</p><p>که سوز از سوز و دود از دود و درد از درد می‌دانم</p><p>به دل گویم که چون مردان صبوری کن دلم گوید</p><p>نه مردم نی زن ار از غم ز زن تا مرد می‌دانم</p><p>دلا چون گرد برخیزی ز هر بادی نمی‌گفتی</p><p>که از مردی برآوردن ز دریا گرد می‌دانم</p><p>جوابم داد دل کان مه چو جفت و طاق می‌بازد</p><p>چو ترسا جفت گویم گر ز جفت و فرد می‌دانم</p><p>چو در شطرنج شد قایم بریزد نرد شش پنجی</p><p>بگویم مات غم باشم اگر این نرد می‌دانم</p><h2><a id="poem-4060" href="https://ganjoor.net/moulavi/shams/ghazalsh/sh1436">غزل شمارهٔ ۱۴۳۶</a></h2>
<p>تو خورشیدی و یا زهره و یا ماهی نمی‌دانم</p><p>وزین سرگشته مجنون چه می خواهی نمی‌دانم</p><p>در این درگاه بی‌چونی همه لطف است و موزونی</p><p>چه صحرایی چه خضرایی چه درگاهی نمی‌دانم</p><p>به خرمنگاه گردونی که راه کهکشان دارد</p><p>چو ترکان گرد تو اختر چه خرگاهی نمی‌دانم</p><p>ز رویت جان ما گلشن بنفشه و نرگس و سوسن</p><p>ز ماهت ماه ما روشن چه همراهی نمی‌دانم</p><p>زهی دریای بی‌ساحل پر از ماهی درون دل</p><p>چنین دریا ندیدستم چنین ماهی نمی‌دانم</p><p>شهی خلق افسانه محقر همچو شه دانه</p><p>بجز آن شاه باقی را شهنشاهی نمی‌دانم</p><p>زهی خورشید بی‌پایان که ذراتت سخن گویان</p><p>تو نور ذات اللهی تو اللهی نمی‌دانم</p><p>هزاران جان یعقوبی همی‌سوزد از این خوبی</p><p>چرا ای یوسف خوبان در این چاهی نمی‌دانم</p><p>خمش کن کز سخن چینی همیشه غرق تلوینی</p><p>دمی هویی دمی‌هایی دمی آهی نمی‌دانم</p><p>خمش کردم که سرمستم از آن افسون که خوردستم</p><p>که بی‌خویشی و مستی را ز آگاهی نمی‌دانم</p><h2><a id="poem-4061" href="https://ganjoor.net/moulavi/shams/ghazalsh/sh1437">غزل شمارهٔ ۱۴۳۷</a></h2>
<p>چو رعد و برق می خندد ثنا و حمد می خوانم</p><p>چو چرخ صاف پرنورم به گرد ماه گردانم</p><p>زبانم عقده‌ای دارد چو موسی من ز فرعونان</p><p>ز رشک آنک فرعونی خبر یابد ز برهانم</p><p>فروبندید دستم را چو دریابید هستم را</p><p>به لشکرگاه فرعونی که من جاسوس سلطانم</p><p>نه جاسوسم نه ناموسم من از اسرار قدوسم</p><p>رها کن چونک سرمستم که تا لافی بپرانم</p><p>ز باده باد می خیزد که باده باد انگیزد</p><p>خصوصا این چنین باده که من از وی پریشانم</p><p>همه زهاد عالم را اگر بویی رسد زین می</p><p>چه ویرانی پدید آید چه گویم من نمی‌دانم</p><p>چه جای می که گر بویی از آن انفاس سرمستان</p><p>رسد در سنگ و در مرمر بلافد کآب حیوانم</p><p>وجود من عزبخانه‌ست و آن مستان در او جمعند</p><p>دلم حیران کز ایشانم عجب یا خود من ایشانم</p><p>اگر من جنس ایشانم وگر من غیر ایشانم</p><p>نمی‌دانم همین دانم که من در روح و ریحانم</p><h2><a id="poem-4062" href="https://ganjoor.net/moulavi/shams/ghazalsh/sh1438">غزل شمارهٔ ۱۴۳۸</a></h2>
<p>ندارد پای عشق او دل بی‌دست و بی‌پایم</p><p>که روز و شب چو مجنونم سر زنجیر می خایم</p><p>میان خونم و ترسم که گر آید خیال او</p><p>به خون دل خیالش را ز بی‌خویشی بیالایم</p><p>خیالات همه عالم اگر چه آشنا داند</p><p>به خون غرقه شود والله اگر این راه بگشایم</p><p>منم افتاده در سیلی اگر مجنون آن لیلی</p><p>ز من گر یک نشان خواهد نشانی‌هاش بنمایم</p><p>همه گردد دل پاره همه شب همچو استاره</p><p>شده خواب من آواره ز سحر یار خودرایم</p><p>ز شب‌های من گریان بپرس از لشکر پریان</p><p>که در ظلمت ز آمدشد پری را پای می سایم</p><p>اگر یک دم بیاسایم روان من نیاساید</p><p>من آن لحظه بیاسایم که یک لحظه نیاسایم</p><p>رها کن تا چو خورشیدی قبایی پوشم از آتش</p><p>در آن آتش چو خورشیدی جهانی را بیارایم</p><p>که آن خورشید بر گردون ز عشق او همی‌سوزد</p><p>و هر دم شکر می گوید که سوزش را همی‌شایم</p><p>رها کن تا که چون ماهی گدازان غمش باشم</p><p>که تا چون مه نکاهم من چو مه زان پس نیفزایم</p><h2><a id="poem-4063" href="https://ganjoor.net/moulavi/shams/ghazalsh/sh1439">غزل شمارهٔ ۱۴۳۹</a></h2>
<p>من این ایوان نه تو را نمی‌دانم نمی‌دانم</p><p>من این نقاش جادو را نمی‌دانم نمی‌دانم</p><p>مرا گوید مرو هر سو تو استادی بیا این سو</p><p>که من آن سوی بی‌سو را نمی‌دانم نمی‌دانم</p><p>همی‌گیرد گریبانم همی‌دارد پریشانم</p><p>من این خوش خوی بدخو را نمی‌دانم نمی‌دانم</p><p>مرا جان طرب پیشه‌ست که بی‌مطرب نیارامد</p><p>من این جان طرب جو را نمی‌دانم نمی‌دانم</p><p>یکی شیری همی‌بینم جهان پیشش گله آهو</p><p>که من این شیر و آهو را نمی‌دانم نمی‌دانم</p><p>مرا سیلاب بربوده مرا جویای جو کرده</p><p>که این سیلاب و این جو را نمی‌دانم نمی‌دانم</p><p>چو طفلی گم شدستم من میان کوی و بازاری</p><p>که این بازار و این کو را نمی‌دانم نمی‌دانم</p><p>مرا گوید یکی مشفق بدت گویند بدگویان</p><p>نکوگو را و بدگو را نمی‌دانم نمی‌دانم</p><p>زمین چون زن فلک چو شو خورد فرزند چون گربه</p><p>من این زن را و این شو را نمی‌دانم نمی‌دانم</p><p>مرا آن صورت غیبی به ابرو نکته می گوید</p><p>که غمزه چشم و ابرو را نمی‌دانم نمی‌دانم</p><p>منم یعقوب و او یوسف که چشمم روشن از بویش</p><p>اگر چه اصل این بو را نمی‌دانم نمی‌دانم</p><p>جهان گر رو ترش دارد چو مه در روی من خندد</p><p>که من جز میر مه رو را نمی‌دانم نمی‌دانم</p><p>ز دست و بازوی قدرت به هر دم تیر می پرد</p><p>که من آن دست و بازو را نمی‌دانم نمی‌دانم</p><p>در آن مطبخ درافتادم که جان و دل کباب آمد</p><p>من این گندیده تزغو را نمی‌دانم نمی‌دانم</p><p>دکان نانبا دیدم که قرصش قرص ماه آمد</p><p>من این نان و ترازو را نمی‌دانم نمی‌دانم</p><p>چو مردان صف شکستم من به طفلی بازرستم من</p><p>که این لالای لولو را نمی‌دانم نمی‌دانم</p><p>تو گویی شش جهت منگر به سوی بی‌سوی برپر</p><p>بیا این سو من آن سو را نمی‌دانم نمی‌دانم</p><p>خمش کن چند می گویی چه قیل و قال می جویی</p><p>که قیل و قال و قالو را نمی‌دانم نمی‌دانم</p><p>به دستم یرلغی آمد از آن قان همه قانان</p><p>که من با چو و با تو را نمی‌دانم نمی‌دانم</p><p>دوایی دارم آخر من ز جالینوس پنهانی</p><p>که من این درد پهلو را نمی‌دانم نمی‌دانم</p><p>مرا دردی است و دارویی که جالینوس می گوید</p><p>که من این درد و دارو را نمی‌دانم نمی‌دانم</p><p>برو ای شب ز پیش من مپیچان زلف و گیسو را</p><p>که جز آن جعد و گیسو را نمی‌دانم نمی‌دانم</p><p>برو ای روز گلچهره که خورشیدت چه گلگون است</p><p>که من جز نور یاهو را نمی‌دانم نمی‌دانم</p><p>برو ای باغ با نقلت برو ای شیره با شیرت</p><p>که جز آن نقل و طزغو را نمی‌دانم نمی‌دانم</p><p>اگر صد منجنیق آید ز برج آسمان بر من</p><p>بجز آن برج و بارو را نمی‌دانم نمی‌دانم</p><p>چه رومی چهرگان دارم چه ترکان نهان دارم</p><p>چه عیب است ار هلاوو را نمی‌دانم نمی‌دانم</p><p>هلاوو را بپرس آخر از آن ترکان حیران کن</p><p>کز آن حیرت هلا او را نمی‌دانم نمی‌دانم</p><p>دلم چون تیر می پرد کمان تن همی‌غرد</p><p>اگر آن دست و بازو را نمی‌دانم نمی‌دانم</p><p>رها کن حرف هندو را ببین ترکان معنی را</p><p>من آن ترکم که هندو را نمی‌دانم نمی‌دانم</p><p>بیا ای شمس تبریزی مکن سنگین دلی با من</p><p>که با تو سنگ و لولو را نمی‌دانم نمی‌دانم</p><h2><a id="poem-4064" href="https://ganjoor.net/moulavi/shams/ghazalsh/sh1440">غزل شمارهٔ ۱۴۴۰</a></h2>
<p>بنه ای سبز خنگ من فراز آسمان‌ها سم</p><p>که بنشست آن مه زیبا چو صد تنگ شکر پیشم</p><p>روان شد سوی ما کوثر پر از شیر و پر از شکر</p><p>بدران مشک سقا را بزن سنگی و بشکن خم</p><p>یکی آهوی جان پرور برآمد از بیابانی</p><p>که شیر نر ز بیم او زند بر ریگ سوزان دم</p><p>همه مستیم ای خواجه به روز عید می ماند</p><p>دهل مست و دهلزن مست و بیخود می زند لم لم</p><p>درآمد عقل در میدان سر انگشت در دندان</p><p>که با سرمست و با حیران چه گفتم من که الهاکم</p><p>یکی عاقل میان ما به دارو هم نمی‌یابد</p><p>در این زنجیر مجنونان چه مجنون می شود مردم</p><p>به نزد من یکی ساغر به از صد خانه پرزر</p><p>بریزم بر تن لاغر از آن باده یکی قمقم</p><p>میان روزه داران خوش شراب عید در می کش</p><p>نه آن مستی که شب آیی ز ترس خلق چون کزدم</p><p>بخور بی‌رطل و بی‌کوزه میی کو بشکند روزه</p><p>نه ز انگورست و نی شیره نی از طزغو نی از گندم</p><p>شرابی نی که درریزی سحر مخمور برخیزی</p><p>دروغین است آن باده از آن افتاده کوته دم</p><p>دهان بربند و محرم شو به کعبه خامشان می رو</p><p>پیاپی اندر این مستی نی اشتر جو و نی جم جم</p><h2><a id="poem-4065" href="https://ganjoor.net/moulavi/shams/ghazalsh/sh1441">غزل شمارهٔ ۱۴۴۱</a></h2>
<p>بنه ای سبز خنگ من فراز آسمان‌ها سم</p><p>که بنوشت آن مه بی‌کیف دعوت نامه‌ای پیشم</p><p>روان شد سوی ما کوثر که گنجا نیست ظرف اندر</p><p>بدران مشک سقا را بزن سنگی و بشکن خم</p><p>یکی آهوی چون جانی برآمد از بیابانی</p><p>که شیر نر ز بیم او زند بر ریگ سوزان دم</p><p>همه مستیم ای خواجه به روز عید می ماند</p><p>دهل مست و دهلزن مست و بیخود می زند لم لم</p><p>درآمد عقل در میدان سر انگشت در دندان</p><p>که بر سرمست و با حیران چه برخوانیم الهاکم</p><p>یکی عاقل میان ما به دار وهم نمی‌یابند</p><p>در این زنجیر مجنونان چه مجنون می شود مردم</p><p>بر مخمور یک ساغر به از صد خانه پرزر</p><p>بریزم بر تن لاغر از آن باده یکی قمقم</p><p>میان روزه داران خوش شراب عشق در می کش</p><p>نه آن مستی که شب آیی ز شرم خلق چون کزدم</p><p>بخور بی‌رطل و بی‌کوزه میی کو نشکند روزه</p><p>نه ز انگور است و نه از شیره نه از بکنی نه از گندم</p><p>شرابی نی که درریزی سر مخمور برخیزی</p><p>دروغین است آن باده از آن افتاد کوته دم</p><p>رسید از باده خانه پر به زیر مشک می اشتر</p><p>رها کن خواب خراخر که قمقم بانگ زد قم قم</p><p>دهان بربند و محرم شو به کعبه خامشان می رو</p><p>پیاپی اندر این مستی نه اشتر جو و نی جم جم</p><h2><a id="poem-4066" href="https://ganjoor.net/moulavi/shams/ghazalsh/sh1442">غزل شمارهٔ ۱۴۴۲</a></h2>
<p>زهی سرگشته در عالم سر و سامان که من دارم</p><p>زهی در راه عشق تو دل بریان که من دارم</p><p>وگر در راه بازار غم عشقت خریدارم</p><p>به صد جان‌ها بنفروشم ز عشقت آنچ من دارم</p><h2><a id="poem-4067" href="https://ganjoor.net/moulavi/shams/ghazalsh/sh1443">غزل شمارهٔ ۱۴۴۳</a></h2>
<p>بشستم تخته هستی سر عالم نمی‌دارم</p><p>دریدم پرده بی‌چون سر آن هم نمی‌دارم</p><p>مرا چون دایه قدسی به شیر لطف پرورده‌ست</p><p>ملامت کی رسد در من که برگ غم نمی‌دارم</p><p>چنان در نیستی غرقم که معشوقم همی‌گوید</p><p>بیا با من دمی بنشین سر آن هم نمی‌دارم</p><p>دمی کاندر وجود آورد آدم را به یک لحظه</p><p>از آن دم نیز بیزارم سر آن هم نمی‌دارم</p><p>چه گویی بوالفضولی را که یک دم آن خود نبود</p><p>هزاران بار می گوید سر آن هم نمی‌دارم</p><h2><a id="poem-4068" href="https://ganjoor.net/moulavi/shams/ghazalsh/sh1444">غزل شمارهٔ ۱۴۴۴</a></h2>
<p>ای عشق که کردستی تو زیر و زبر خوابم</p><p>تا غرقه شده‌ست از تو در خون جگر خوابم</p><p>از کان شکر جستن اندر شب آبستن</p><p>بگداخت در اندیشه مانند شکر خوابم</p><p>بی‌لطف وصال او گشتم چو هلال او</p><p>تا شب نبرد هرگز در دور قمر خوابم</p><p>چون شب بشود تاری با این همه بیداری</p><p>با عشق همی‌گویم کای عشق ببر خوابم</p><p>چون خواب مرا بیند بگریزد و بنشیند</p><p>از من برود آید در شخص دگر خوابم</p><p>یاران که چه یاریدم تنها مگذاریدم</p><p>چون عشق ملک برده‌ست از چشم بشر خوابم</p><p>بنشین اگری عاشق تا صبحدم صادق</p><p>با من که نمی‌آید تا صبح و سحر خوابم</p><h2><a id="poem-4069" href="https://ganjoor.net/moulavi/shams/ghazalsh/sh1445">غزل شمارهٔ ۱۴۴۵</a></h2>
<p>من دلق گرو کردم عریان خراباتم</p><p>خوردم همه رخت خود مهمان خراباتم</p><p>ای مطرب زیبارو دستی بزن و برگو</p><p>تو آن مناجاتی من آن خراباتم</p><p>خواهی که مرا بینی ای بسته نقش تن</p><p>جان را نتوان دیدن من جان خراباتم</p><p>نی مرد شکم خوارم نی درد شکم دارم</p><p>زین مایده بیزارم بر خوان خراباتم</p><p>من همدم سلطانم حقا که سلیمانم</p><p>کلی همه ایمانم ایمان خراباتم</p><p>با عشق در این پستی کردم طرب و مستی</p><p>گفتم چه کسی گفتا سلطان خراباتم</p><p>هر جا که همی‌باشم همکاسه اوباشم</p><p>هر گوشه که می گردم گردان خراباتم</p><p>گویی بنما معنی برهان چنین دعوی</p><p>روشنتر از این برهان برهان خراباتم</p><p>گر رفت زر و سیمم با سینه سیمینم</p><p>ور بی‌سر و سامانم سامان خراباتم</p><p>ای ساقی جان جانی شمع دل ویرانی</p><p>ویران دلم را بین ویران خراباتم</p><p>گویی که تو را شیطان افکند در این ویران</p><p>خوبی ملک دارد شیطان خراباتم</p><p>هر گه که خمش باشم من خم خراباتم</p><p>هر گه که سخن گویم دربان خراباتم</p><h2><a id="poem-4070" href="https://ganjoor.net/moulavi/shams/ghazalsh/sh1446">غزل شمارهٔ ۱۴۴۶</a></h2>
<p>گر بی‌دل و بی‌دستم وز عشق تو پابستم</p><p>بس بند که بشکستم آهسته که سرمستم</p><p>در مجلس حیرانی جانی است مرا جانی</p><p>زان شد که تو می دانی آهسته که سرمستم</p><p>پیش آی دمی جانم زین بیش مرنجانم</p><p>ای دلبر خندانم آهسته که سرمستم</p><p>ساقی می جانان بگذر ز گران جانان</p><p>دزدیده ز رهبانان آهسته که سرمستم</p><p>رندی و چو من فاشی بر ملت قلاشی</p><p>در پرده چرا باشی آهسته که سرمستم</p><p>ای می بترم از تو من باده ترم از تو</p><p>پرجوش ترم از تو آهسته که سرمستم</p><p>از باده جوشانم وز خرقه فروشانم</p><p>از یار چه پوشانم آهسته که سرمستم</p><p>تا از خود ببریدم من عشق تو بگزیدم</p><p>خود را چو فنا دیدم آهسته که سرمستم</p><p>هر چند به تلبیسم در صورت قسیسم</p><p>نور دل ادریسم آهسته که سرمستم</p><p>در مذهب بی‌کیشان بیگانگی خویشان</p><p>باد است بر ایشان آهسته که سرمستم</p><p>ای صاحب صد دستان بی‌گاه شد از مستان</p><p>احداث و گرو بستان آهسته که سرمستم</p><h2><a id="poem-4071" href="https://ganjoor.net/moulavi/shams/ghazalsh/sh1447">غزل شمارهٔ ۱۴۴۷</a></h2>
<p>رفتم به طبیب جان گفتم که ببین دستم</p><p>هم بی‌دل و بیمارم هم عاشق و سرمستم</p><p>صد گونه خلل دارم ای کاش یکی بودی</p><p>با این همه علت‌ها در شنقصه پیوستم</p><p>گفتا که نه تو مردی گفتم که بلی اما</p><p>چون بوی توام آمد از گور برون جستم</p><p>آن صورت روحانی وان مشرق یزدانی</p><p>وان یوسف کنعانی کز وی کف خود خستم</p><p>خوش خوش سوی من آمد دستی به دلم برزد</p><p>گفتا ز چه دستی تو گفتم که از این دستم</p><p>چون عربده می کردم درداد می و خوردم</p><p>افروخت رخ زردم وز عربده وارستم</p><p>پس جامه برون کردم مستانه جنون کردم</p><p>در حلقه آن مستان در میمنه بنشستم</p><p>صد جام بنوشیدم صد گونه بجوشیدم</p><p>صد کاسه بریزیدم صد کوزه دراشکستم</p><p>گوساله زرین را آن قوم پرستیده</p><p>گوساله گرگینم گر عشق بنپرستم</p><p>بازم شه روحانی می خواند پنهانی</p><p>بر می کشدم بالا شاهانه از این پستم</p><p>پابست توام جانا سرمست توام جانا</p><p>در دست توام جانا گر تیرم وگر شستم</p><p>چست توام ار چستم مست توام ار مستم</p><p>پست توام ار پستم هست توام ار هستم</p><p>در چرخ درآوردی چون مست خودم کردی</p><p>چون تو سر خم بستی من نیز دهان بستم</p><h2><a id="poem-4072" href="https://ganjoor.net/moulavi/shams/ghazalsh/sh1448">غزل شمارهٔ ۱۴۴۸</a></h2>
<p>در مجلس آن رستم در عربده بنشستم</p><p>صد ساغر بشکستم آهسته که سرمستم</p><p>ای منکر هر زنده خنبک زنی و خنده</p><p>ای هم خر و خربنده آهسته که سرمستم</p><p>ای عاقل چون لنگر ای روت چو آهنگر</p><p>در دلبر ما بنگر آهسته که سرمستم</p><p>تو شخصک چوبینی گر پیشترک شینی</p><p>صد دجله خون بینی آهسته که سرمستم</p><p>کاهل مشو ای ساقی باقی است ز ما باقی</p><p>پر ده می راواقی آهسته که سرمستم</p><p>آن‌ها که ملولانند زین راه چه گولانند</p><p>بس سرد فضولانند آهسته که سرمستم</p><p>شمس الحق آزاده تبریز و می ساده</p><p>تا حشر من افتاده آهسته که سرمستم</p><h2><a id="poem-4073" href="https://ganjoor.net/moulavi/shams/ghazalsh/sh1449">غزل شمارهٔ ۱۴۴۹</a></h2>
<p>زان می که ز بوی او شوریده و سرمستم</p><p>دریاب مرا ساقی والله که چنینستم</p><p>ای ساقی مست من بنگر به شکست من</p><p>ای جسته ز دست من دریاب کز آن دستم</p><p>بشکست مرا دامت بشکستم من جامت</p><p>مستی تو و مستی من بشکستی و بشکستم</p><p>ای جان و دل مستان بستان سخنم بستان</p><p>گویی که نه ای محرم هستم به خدا هستم</p><p>پر کن ز می پیشین بنشین بر من بنشین</p><p>بنشین که چنین وقتی در خواب همی‌جستم</p><p>جان و سر تو یارا بر نقد بزن ما را</p><p>مفریب و مگو فردا بردارم و بفرستم</p><p>والله که بنگذارم دست از تو چرا دارم</p><p>تا لاف زنی گویی کز عربده وارستم</p><p>خواهم که ز باد می آتش بفروزانی</p><p>خواهم که ز آب خود چون خاک کنی پستم</p><h2><a id="poem-4074" href="https://ganjoor.net/moulavi/shams/ghazalsh/sh1450">غزل شمارهٔ ۱۴۵۰</a></h2>
<p>بستان قدح از دستم ای مست که من مستم</p><p>کز حلقه هشیاران این ساعت وارستم</p><p>هشیار بر رندی ضدی بود و ضدی</p><p>همرنگ شو ای خواجه گر فوقم اگر پستم</p><p>هر چیز که اندیشی از جنگ از آن دورم</p><p>هر چیز که اندیشی از مهر من آنستم</p><p>تا عشق تو بگرفتم سودای تو پذرفتم</p><p>با جنگ تو یکتاام با صلح تو همدستم</p><p>اسپانخ خویشم دان با ترش پز و شیرین</p><p>با هر چه شدم پخته تا با تو بپیوستم</p><p>بی‌کار بود سازش سازش نبود نازش</p><p>گر جست غلط از من من مست برون جستم</p><p>مستی تو و مستی من بربسته به هم دامن</p><p>چون دسته و چون هاون دو هست و یکی هستم</p><h2><a id="poem-4075" href="https://ganjoor.net/moulavi/shams/ghazalsh/sh1451">غزل شمارهٔ ۱۴۵۱</a></h2>
<p>گر تو بنمی خسپی بنشین تو که من خفتم</p><p>تو قصه خود می گو من قصه خود گفتم</p><p>بس کردم از دستان زیرا مثل مستان</p><p>از خواب به هر سویی می جنبم و می افتم</p><p>من تشنه آن یارم گر خفته و بیدارم</p><p>با نقش خیال او همراهم و هم جفتم</p><p>چون صورت آیینه من تابع آن رویم</p><p>زان رو صفت او را بنمودم و بنهفتم</p><p>آن دم که بخندید او من نیز بخندیدم</p><p>وان دم که برآشفت او من نیز برآشفتم</p><p>باقیش بگو تو هم زیرا که ز بحر توست</p><p>درهای معانی که در رشته دم سفتم</p><h2><a id="poem-4076" href="https://ganjoor.net/moulavi/shams/ghazalsh/sh1452">غزل شمارهٔ ۱۴۵۲</a></h2>
<p>ساقی چو شه من بد بیش از دگران خوردم</p><p>برگشت سر از مستی تخلیط و خطا کردم</p><p>آن ساقی بایستم چون دید که سرمستم</p><p>بگرفت سر دستم بوسید رخ زردم</p><p>گفتم که تو سلطانی جانی و دو صد جانی</p><p>تو خود نمکستانی شوری دگر آوردم</p><p>از جام می خالص پرعربده شد مجلس</p><p>از عربده کی ترسم من عربده پروردم</p><p>بی‌او نکنم عشرت گر تشنه و مخمورم</p><p>جفت نظرش باشم گر جفتم وگر فردم</p><p>من شاخ ترم اما بی‌باد کجا رقصم</p><p>من سایه آن سروم بی‌سرو کجا گردم</p><p>نور دل ابر آمد آن ماه اگر ابرم</p><p>شاه همه مردان است آن شاه اگر مردم</p><p>می رفت شه شیرین گفتم نفسی بنشین</p><p>ای مستی هر جزوم ای داروی هر دردم</p><p>خورشید حمل کی بود ای گرمی تو بی‌حد</p><p>ای محو شده در تو هم گرمم و هم سردم</p><p>در کاس تو افتادم کز باده تو شادم</p><p>در طاس تو افتادم چون مهره آن نردم</p><p>ساکن شوم از گفتن گر اوم نشوراند</p><p>زیرا که سوار است او من در قدمش گردم</p><h2><a id="poem-4077" href="https://ganjoor.net/moulavi/shams/ghazalsh/sh1453">غزل شمارهٔ ۱۴۵۳</a></h2>
<p>در آینه چون بینم نقش تو به گفت آرم</p><p>آیینه نخواهد دم ای وای ز گفتارم</p><p>در آب تو را بینم در آب زنم دستی</p><p>هم تیره شود آبم هم تیره شود کارم</p><p>ای دوست میان ما ای دوست نمی‌گنجد</p><p>ای یار اگر گویم ای یار نمی‌یارم</p><p>زان راه که آه آمد تا باز رود آن ره</p><p>من راه دهان بستم من ناله نمی‌آرم</p><p>گر ناله و آه آمد زان پرده ماه آمد</p><p>نظاره مه خوشتر ای ماه ده و چارم</p><h2><a id="poem-4078" href="https://ganjoor.net/moulavi/shams/ghazalsh/sh1454">غزل شمارهٔ ۱۴۵۴</a></h2>
<p>گفتم به مهی کز تو صد گونه طرب دارم</p><p>گفتا که به غیر آن صد چیز عجب دارم</p><p>گفتم که در این بازی ما را سببی سازی</p><p>گفتا که من این بازی بیرون سبب دارم</p><p>هر طایفه با قومی خویشی و نسب دارند</p><p>من با غم عشق تو خویشی و نسب دارم</p><p>بیرون مشو از دیده ای نور پسندیده</p><p>کز دولت نور تو مطلوب طلب دارم</p><p>آنم که ز هر آهش در چرخ زنم آتش</p><p>وز آتش بر آتش از عشق لهب دارم</p><h2><a id="poem-4079" href="https://ganjoor.net/moulavi/shams/ghazalsh/sh1455">غزل شمارهٔ ۱۴۵۵</a></h2>
<p>ای خواجه سلام علیک من عزم سفر دارم</p><p>وز بام فلک پنهان من راه گذر دارم</p><p>جان عزم سفر دارد تا معدن و اصل خود</p><p>زان سو که نظر بخشد آن سوی نظر دارم</p><p>نک می کشدم سیلم آن سوی که بد میلم</p><p>کز فرقت آن دریا بس گرم جگر دارم</p><p>می تازم ترکانه تا حضرت خاقانی</p><p>کز وی مثل خرگه صد بند کمر دارم</p><p>چون سایه فنا گردم در تابش خورشیدی</p><p>کاندر پی او دایم من سیر قمر دارم</p><p>چون لعل ز خورشیدش جز گرمی و جز تابش</p><p>من فر دگر گیرم من عشق دگر دارم</p><p>گر بشکند این جوزم هم مغزم و هم نغزم</p><p>ور بشکندم چون نی صد قند شکر دارم</p><p>چون سروم و چون سوسن هم بسته هم آزادم</p><p>چون سنگم و چون آهن در سینه شرر دارم</p><p>یا من هو فی قلبی یسبی ادبی یسبی</p><p>حسبی ابدا حسبی آنچ از تو به بر دارم</p><p>مولای فنی صبری لا تخرج من صدری</p><p>لا تبعد نستبری کز هجر ضرر دارم</p><p>ای عشق صلا گفتی می آیم بسم الله</p><p>آخر به چه آرامم گر از تو حذر دارم</p><p>گر در دل تابوتم مهر تو بود قوتم</p><p>قوت ملکی دارم گر شکل بشر دارم</p><p>آفندی کلیتیشی کالیسو کیتیشی</p><p>شیلیسو نسندیشی دل زیر و زبر دارم</p><p>افندی مناخوسی بویسی کلیمو بویسی</p><p>تینما خو نتیلوسی یاد تو سمر دارم</p><p>باقیش بفرما تو ای خسرو دریاخو</p><p>بستم چو صدف من لب یعنی که گهر دارم</p><h2><a id="poem-4080" href="https://ganjoor.net/moulavi/shams/ghazalsh/sh1456">غزل شمارهٔ ۱۴۵۶</a></h2>
<p>توبه نکنم هرگز زین جرم که من دارم</p><p>زان کس که کند توبه زین واقعه بیزارم</p><p>مجنون ز غم لیلی چون توبه نکرد ای جان</p><p>صد لیلی و صد مجنون درجست در اسرارم</p><p>بس بی‌سر و پا عشقی که عاشق و معشوقم</p><p>هم زارم و بیمارم هم صحت بیمارم</p><p>اندیشه پرنده زین سوخته پر گشته</p><p>که من قفس تنگم که جعفر طیارم</p><h2><a id="poem-4081" href="https://ganjoor.net/moulavi/shams/ghazalsh/sh1457">غزل شمارهٔ ۱۴۵۷</a></h2>
<p>من خفته وشم اما بس آگه و بیدارم</p><p>هر چند که بی‌هوشم در کار تو هشیارم</p><p>با شیره فشارانت اندر چرش عشقم</p><p>پای از پی آن کوبم کانگور تو افشارم</p><p>تو پای همی‌بینی و انگور نمی‌بینی</p><p>بستان قدحی شیره دریاب که عصارم</p><p>اندر چرش جان آ گر پای همی‌کوبی</p><p>تا غوطه خورم یک دم در شیره بسیارم</p><p>زین باده نگردد سر زین شیره نشورد دل</p><p>هین چاشنیی بستان زین باده که من دارم</p><p>زین باده که داری تو پیوسته خماری تو</p><p>دانم که چه داری تو در روت نمی‌آرم</p><p>دامی که درافتادی بنگر سوی دام افکن</p><p>تا ناظر حق باشی ای مرغ گرفتارم</p><p>دام ار تک چه باشد فردوس کند حقش</p><p>ور خار خسک باشد حق سازد گلزارم</p><p>آن دم که به چاه آمد یوسف خبرش آمد</p><p>که کار تو می سازد ای خسته بیمارم</p><p>داروی تو می کوبم خرگاه تو می روبم</p><p>از ضد ضدش انگیزم من قادر و قهارم</p><p>گویم به حجر حی شو گویم به عدم شیء شو</p><p>گویم به چمن دی شو داری عجب اقرارم</p><p>شمس الحق تبریزی تو روشنی روزی</p><p>و اندر پی روز تو من چون شب سیارم</p><h2><a id="poem-4082" href="https://ganjoor.net/moulavi/shams/ghazalsh/sh1458">غزل شمارهٔ ۱۴۵۸</a></h2>
<p>یک لحظه و یک ساعت دست از تو نمی‌دارم</p><p>زیرا که تویی کارم زیرا که تویی بارم</p><p>از قند تو می نوشم با پند تو می کوشم</p><p>من صید جگرخسته تو شیر جگرخوارم</p><p>جان من و جان تو گویی که یکی بوده‌ست</p><p>سوگند بدین یک جان کز غیر تو بیزارم</p><p>از باغ جمال تو یک بند گیاهم من</p><p>وز خلعت وصل تو یک پاره کلهوارم</p><p>بر گرد تو این عالم خار سر دیوار است</p><p>بر بوی گل وصلت خاری است که می خارم</p><p>چون خار چنین باشد گلزار تو چون باشد</p><p>ای خورده و ای برده اسرار تو اسرارم</p><p>خورشید بود مه را بر چرخ حریف ای جان</p><p>دانم که بنگذاری در مجلس اغیارم</p><p>رفتم بر درویشی گفتا که خدا یارت</p><p>گویی به دعای او شد چون تو شهی یارم</p><p>دیدم همه عالم را نقش در گرمابه</p><p>ای برده تو دستارم هم سوی تو دست آرم</p><p>هر جنس سوی جنسش زنجیر همی‌درد</p><p>من جنس کیم کاین جا در دام گرفتارم</p><p>گرد دل من جانا دزدیده همی‌گردی</p><p>دانم که چه می جویی ای دلبر عیارم</p><p>در زیر قبا جانا شمعی پنهان داری</p><p>خواهی که زنی آتش در خرمن و انبارم</p><p>ای گلشن و گلزارم وی صحت بیمارم</p><p>ای یوسف دیدارم وی رونق بازارم</p><p>تو گرد دلم گردان من گرد درت گردان</p><p>در دست تو در گردش سرگشته چو پرگارم</p><p>در شادی روی تو گر قصه غم گویم</p><p>گر غم بخورد خونم والله که سزاوارم</p><p>بر ضرب دف حکمت این خلق همی‌رقصند</p><p>بی‌پرده تو رقصد یک پرده نپندارم</p><p>آواز دفت پنهان وین رقص جهان پیدا</p><p>پنهان بود این خارش هر جای که می خارم</p><p>خامش کنم از غیرت زیرا ز نبات تو</p><p>ابر شکرافشانم جز قند نمی‌بارم</p><p>در آبم و در خاکم در آتش و در بادم</p><p>این چار بگرد من اما نه از این چارم</p><p>گه ترکم و گه هندو گه رومی و گه زنگی</p><p>از نقش تو است ای جان اقرارم و انکارم</p><p>تبریز دل و جانم با شمس حق است این جا</p><p>هر چند به تن اکنون تصدیع نمی‌آرم</p><h2><a id="poem-4083" href="https://ganjoor.net/moulavi/shams/ghazalsh/sh1459">غزل شمارهٔ ۱۴۵۹</a></h2>
<p>تا عاشق آن یارم بی‌کارم و بر کارم</p><p>سرگشته و پابرجا ماننده پرگارم</p><p>ماننده مریخی با ماه و فلک خشمم</p><p>وز چرخ کله زرین در ننگم و در عارم</p><p>گر خویش منی یارا می بین که چه بی‌خویشم</p><p>ز اسرار چه می پرسی چون شهره و اظهارم</p><p>جز خون دل عاشق آن شیر نیاشامد</p><p>من زاده آن شیرم دلجویم و خون خوارم</p><p>رنجورم و می دانی هم فاتحه می خوانی</p><p>ای دوست نمی‌بینی کز فاتحه بیمارم</p><p>حلاج اشارت گو از خلق به دار آمد</p><p>وز تندی اسرارم حلاج زند دارم</p><p>اقرار مکن خواجه من با تو نمی‌گویم</p><p>من مرده نمی‌شویم من خاره نمی‌خارم</p><p>ای منکر مخدومی شمس الحق تبریزی</p><p>ز اقرار چو تو کوری بیزارم و بیزارم</p><h2><a id="poem-4084" href="https://ganjoor.net/moulavi/shams/ghazalsh/sh1460">غزل شمارهٔ ۱۴۶۰</a></h2>
<p>بشکسته سر خلقی سر بسته که رنجورم</p><p>برده ز فلک خرقه آورده که من عورم</p><p>وای از دل سنگینش وز عشوه رنگینش</p><p>او نیست منم سنگین کاین فتنه همی‌شورم</p><p>من در تک خونستم وز خوردن خون مستم</p><p>گویی که نیم در خون در شیره انگورم</p><p>ای عشق که از زفتی در چرخ نمی‌گنجی</p><p>چون است که می گنجی اندر دل مستورم</p><p>در خانه دل جستی در را ز درون بستی</p><p>مشکات و زجاجم من یا نور علی نورم</p><p>تن حامله زنگی دل در شکمش رومی</p><p>پس نیم ز مشکم من یک نیم ز کافورم</p><p>بردی دل و من قاصد دل از دگران جویم</p><p>نادیده همی‌آرم اما نه چنین کورم</p><p>گر چهره زرد من در خاک رود روزی</p><p>روید گل زرد ای جان از خاک سر گورم</p><p>آخر نه سلیمان هم بشنید غم موری</p><p>آخر تو سلیمانی انگار که من مورم</p><p>گفتی که چه می نالی صد خانه عسل داری</p><p>می مالم و می نالم هم خرقه زنبورم</p><p>می نالم از این علت اما به دو صد دولت</p><p>نفروشم یک ذره زین علت ناسورم</p><p>چون چنگ همی‌زارم چون بلبل گلزارم</p><p>چون مار همی‌پیچم چون بر سر گنجورم</p><p>گویی که انا گفتی با کبر و منی جفتی</p><p>آن عکس تو است ای جان اما من از آن دورم</p><p>من خامم و بریانم خندنده و گریانم</p><p>حیران کن و حیرانم در وصلم و مهجورم</p><h2><a id="poem-4085" href="https://ganjoor.net/moulavi/shams/ghazalsh/sh1461">غزل شمارهٔ ۱۴۶۱</a></h2>
<p>پایی به میان درنه تا عیش ز سر گیرم</p><p>تو تلخ مشو با من تا تنگ شکر گیرم</p><p>بی‌رنگ فرورفتم در عشق تو ای دلبر</p><p>برکش تو از این خنبم تا رنگ دگر گیرم</p><p>دلتنگتر از میمم چون در طمع و بیمم</p><p>من قرص به دو نیمم چون شکل قمر گیرم</p><p>ای از رخ شاه جان صد بیذق را سلطان</p><p>بر اسب نشین ای جان تا غاشیه برگیرم</p><p>وز باد لجاج خود وز غصه نیک و بد</p><p>هر چند بدم در خود والله که بتر گیرم</p><p>امنی است مرا از تو امنم تویی ای مه رو</p><p>یا امن دهم زین سو یا راه خطر گیرم</p><p>چون سرو خمید از من گلزار چرید از من</p><p>ایمان چو رمید از من ترسم که کفر گیرم</p><p>تو غمزه غمازی از تیر سپر سازی</p><p>چون تیر تو اندازی پس من چه سپر گیرم</p><p>زیر و زبر عشقم شمس الحق تبریز است</p><p>جان را ز پی عشقش من زیر و زبر گیرم</p><h2><a id="poem-4086" href="https://ganjoor.net/moulavi/shams/ghazalsh/sh1462">غزل شمارهٔ ۱۴۶۲</a></h2>
<p>صورتگر نقاشم هر لحظه بتی سازم</p><p>وانگه همه بت‌ها را در پیش تو بگدازم</p><p>صد نقش برانگیزم با روح درآمیزم</p><p>چون نقش تو را بینم در آتشش اندازم</p><p>تو ساقی خماری یا دشمن هشیاری</p><p>یا آنک کنی ویران هر خانه که می سازم</p><p>جان ریخته شد بر تو آمیخته شد با تو</p><p>چون بوی تو دارد جان جان را هله بنوازم</p><p>هر خون که ز من روید با خاک تو می گوید</p><p>با مهر تو همرنگم با عشق تو هنبازم</p><p>در خانه آب و گل بی‌توست خراب این دل</p><p>یا خانه درآ جانا یا خانه بپردازم</p><h2><a id="poem-4087" href="https://ganjoor.net/moulavi/shams/ghazalsh/sh1463">غزل شمارهٔ ۱۴۶۳</a></h2>
<p>شاگرد تو می باشم گر کودن و کژپوزم</p><p>تا زان لب خندانت یک خنده بیاموزم</p><p>ای چشمه آگاهی شاگرد نمی‌خواهی</p><p>چه حیله کنم تا من خود را به تو دردوزم</p><p>باری ز شکاف در برق رخ تو بینم</p><p>زان آتش دهلیزی صد شمع برافروزم</p><p>یک لحظه بری رختم در راه که عشارم</p><p>یک لحظه روی پیشم یعنی که قلاوزم</p><p>گه در گنهم رانی گه سوی پشیمانی</p><p>کژ کن سر و دنبم را من همزه مهموزم</p><p>در حوبه و در توبه چون ماهی بر تابه</p><p>این پهلو و آن پهلو بر تابه همی‌سوزم</p><p>بر تابه توام گردان این پهلو و آن پهلو</p><p>در ظلمت شب با تو براقتر از روزم</p><p>بس کن همه تلوینم در پیشه و اندیشه</p><p>یک لحظه چو پیروزه یک لحظه چو پیروزم</p><h2><a id="poem-4088" href="https://ganjoor.net/moulavi/shams/ghazalsh/sh1464">غزل شمارهٔ ۱۴۶۴</a></h2>
<p>سر برمزن از هستی تا راه نگردد گم</p><p>در بادیه مردان محوست تو را جم جم</p><p>در عالم پرآتش در محو سر اندرکش</p><p>در عالم هستی بین نیلین سر چون قاقم</p><p>زیر فلک ناری در حلقه بیداری</p><p>هر چند که سر داری نه سر هلدت نی دم</p><p>هر رنج که دیده‌ست او در رنج شدیدست او</p><p>محو است که عید است او باقی دهل و لم لم</p><p>سرگشتگی حالم تو فهم کن از قالم</p><p>کای هیزم از آن آتش برخوان که و ان منکم</p><p>کی روید از این صحرا جز لقمه پرصفرا</p><p>کی تازد بر بالا این مرکب پشمین سم</p><p>ور پرد چون کرکس خاکش بکشد واپس</p><p>هر چیز به اصل خود بازآید می دانم</p><p>رو آر گر انسانی در جوهر پنهانی</p><p>کو آب حیات آمد در قالب همچون خم</p><p>شمس الحق تبریزی ما بیضه مرغ تو</p><p>در زیر پرت جوشان تا آید وقت قم</p><h2><a id="poem-4089" href="https://ganjoor.net/moulavi/shams/ghazalsh/sh1465">غزل شمارهٔ ۱۴۶۵</a></h2>
<p>ای کرده تو مهمانم در پیش درآ جانم</p><p>زان روی که حیرانم من خانه نمی‌دانم</p><p>ای گشته ز تو واله هم شهر و هم اهل ده</p><p>کو خانه نشانم ده من خانه نمی‌دانم</p><p>زان کس که شدی جایش زان کس مطلب دانَش</p><p>پیش آ و مرنجانش من خانه نمی‌دانم</p><p>وان کز تو بود شورش می دار تو معذورش</p><p>وز خانه مکن دورش من خانه نمی‌دانم</p><p>من عاشق و مشتاقم من شهره آفاقم</p><p>رحم آر و مکن طاقم من خانه نمی‌دانم</p><p>ای مطرب صاحب صف می زن تو به زخم کف</p><p>بر راه دلم این دف من خانه نمی‌دانم</p><p>شمس الحق تبریزم جز با تو نیامیزم</p><p>می افتم و می خیزم من خانه نمی‌دانم</p><h2><a id="poem-4090" href="https://ganjoor.net/moulavi/shams/ghazalsh/sh1466">غزل شمارهٔ ۱۴۶۶</a></h2>
<p>در عشق سلیمانی من همدم مرغانم</p><p>هم عشق پری دارم هم مرد پری خوانم</p><p>هر کس که پری خوتر در شیشه کنم زودتر</p><p>برخوانم افسونش حراقه بجنبانم</p><p>زین واقعه مدهوشم باهوشم و بی‌هوشم</p><p>هم ناطق و خاموشم هم لوح خموشانم</p><p>فریاد که آن مریم رنگی دگر است این دم</p><p>فریاد کز این حالت فریاد نمی‌دانم</p><p>زان رنگ چه بی‌رنگم زان طره چو آونگم</p><p>زان شمع چو پروانه یا رب چه پریشانم</p><p>گفتم که مها جانی امروز دگر سانی</p><p>گفتا که بر او منگر از دیده انسانم</p><p>ای خواجه اگر مردی تشویش چه آوردی</p><p>کز آتش حرص تو پردود شود جانم</p><p>یا عاشق شیدا شو یا از بر ما واشو</p><p>در پرده میا با خود تا پرده نگردانم</p><p>هم خونم و هم شیرم هم طفلم و هم پیرم</p><p>هم چاکر و هم میرم هم اینم و هم آنم</p><p>هم شمس شکرریزم هم خطه تبریزم</p><p>هم ساقی و هم مستم هم شهره و پنهانم</p><h2><a id="poem-4091" href="https://ganjoor.net/moulavi/shams/ghazalsh/sh1467">غزل شمارهٔ ۱۴۶۷</a></h2>
<p>این شکل که من دارم ای خواجه که را مانم</p><p>یک لحظه پری شکلم یک لحظه پری خوانم</p><p>در آتش مشتاقی هم جمعم و هم شمعم</p><p>هم دودم و هم نورم هم جمع و پریشانم</p><p>جز گوش رباب دل از خشم نمالم من</p><p>جز چنگ سعادت را از زخمه نرنجانم</p><p>چون شکر و چون شیرم با خود زنم و گیرم</p><p>طبعم چو جنون آرد زنجیر بجنبانم</p><p>ای خواجه چه مرغم من نی کبکم و نی بازم</p><p>نی خوبم و نی زشتم نی اینم و نی آنم</p><p>نی خواجه بازارم نی بلبل گلزارم</p><p>ای خواجه تو نامم نه تا خویش بدان خوانم</p><p>نی بنده نی آزادم نی موم نه پولادم</p><p>نی دل به کسی دادم نی دلبر ایشانم</p><p>گر در شرم و خیرم از خود نه‌ام از غیرم</p><p>آن سو که کشد آن کس ناچار چنان رانم</p><h2><a id="poem-4092" href="https://ganjoor.net/moulavi/shams/ghazalsh/sh1468">غزل شمارهٔ ۱۴۶۸</a></h2>
<p>امروز خوشم با تو جان تو و فردا هم</p><p>از تو شکرافشانم این جا هم و آن جا هم</p><p>دل باده تو خورده وز خانه سفر کرده</p><p>ما بی‌دل و دل با تو با ما هم و بی‌ما هم</p><p>ای دل که روانی تو آن سوی که دانی تو</p><p>خدمت برسان از ما آن جا و موصی هم</p><p>ما منتظر وقت و دل ناظر تو دایم</p><p>در حالت آرامش در شورش و غوغا هم</p><p>از باده و باد تو چون موج شده این دل</p><p>در مستی و پستی خوش در رفعت و بالا هم</p><p>ابر خوش لطف تو با جان و روان ما</p><p>در خاک اثر کرده در صخره و خارا هم</p><p>با تو پس از این عالم بی‌نقش بنی آدم</p><p>خوش خلوت جان باشد آمیزش جان‌ها هم</p><p>زان غمزه مست تو زان جادو و جادوخو</p><p>خیره شده هر دیده نادان هم و دانا هم</p><p>من ننگ نمی‌دارم مجنونم و می دانی</p><p>هم عرق جنون دارم از مایه و سودا هم</p><p>از آتش و آب او ای جسته نشان بنگر</p><p>در آب دو چشم ما در زردی سیما هم</p><p>در عالم آب و گل در پرده جان و دل</p><p>هم ایمنی از عشقت وین فتنه و غوغا هم</p><p>زان طره روحانی زان سلسله جانی</p><p>زنار تو بربسته هم مؤمن و ترسا هم</p><h2><a id="poem-4093" href="https://ganjoor.net/moulavi/shams/ghazalsh/sh1469">غزل شمارهٔ ۱۴۶۹</a></h2>
<p>بیخود شده‌ام لیکن بیخودتر از این خواهم</p><p>با چشم تو می گویم من مست چنین خواهم</p><p>من تاج نمی‌خواهم من تخت نمی‌خواهم</p><p>در خدمتت افتاده بر روی زمین خواهم</p><p>آن یار نکوی من بگرفت گلوی من</p><p>گفتا که چه می خواهی گفتم که همین خواهم</p><p>با باد صبا خواهم تا دم بزنم لیکن</p><p>چون من دم خود دارم همراز مهین خواهم</p><p>در حلقه میقاتم ایمن شده ز آفاتم</p><p>مومم ز پی ختمت زان نقش نگین خواهم</p><p>ماهی دگر است ای جان اندر دل مه پنهان</p><p>زین علم یقینستم آن عین یقین خواهم</p><h2><a id="poem-4094" href="https://ganjoor.net/moulavi/shams/ghazalsh/sh1470">غزل شمارهٔ ۱۴۷۰</a></h2>
<p>جانم به فدا بادا آن را که نمی‌گویم</p><p>آن روز سیه بادا کو را بنمی جویم</p><p>یک باره شوم رسوا در شهر اگر فردا</p><p>من بر در دل باشم او آید در کویم</p><p>گفتم صنم مه رو گه گاه مرا می جو</p><p>کز درد به خون دل رخساره همی‌شویم</p><p>گفتا که تو را جستم در خانه نبودی تو</p><p>یا رب که چنین بهتان می گوید در رویم</p><p>یک روز غزل گویان والله سپارم جان</p><p>زیرا که چو مو شد جان از بس که همی‌مویم</p><h2><a id="poem-4095" href="https://ganjoor.net/moulavi/shams/ghazalsh/sh1471">غزل شمارهٔ ۱۴۷۱</a></h2>
<p>مخمورم پرخواره اندازه نمی‌دانم</p><p>جز شیوه آن غمزه غمازه نمی‌دانم</p><p>یاران به خبر بودند دروازه برون رفتند</p><p>من بی‌ره و سرمستم دروازه نمی‌دانم</p><p>آوازه آن یاران چون مشک جهان پر شد</p><p>ز آواز بشد عقلم آوازه نمی‌دانم</p><p>تا روی تو را دیدم من همچو گل تازه</p><p>گشتم خرف و کهنه ار تازه نمی‌دانم</p><p>گویند که لقمان را یک کازه تنگی بد</p><p>زین کوزه میی خوردم کان کازه نمی‌دانم</p><h2><a id="poem-4096" href="https://ganjoor.net/moulavi/shams/ghazalsh/sh1472">غزل شمارهٔ ۱۴۷۲</a></h2>
<p>دگربار دگربار ز زنجیر بجستم</p><p>از این بند و از این دام زبون گیر بجستم</p><p>فلک پیر دوتایی پر از سحر و دغایی</p><p>به اقبال جوان تو از این پیر بجستم</p><p>شب و روز دویدم ز شب و روز بریدم</p><p>و زین چرخ بپرسید که چون تیر بجستم</p><p>من از غصه چه ترسم چو با مرگ حریفم</p><p>ز سرهنگ چه ترسم چو از میر بجستم</p><p>به اندیشه فروبرد مرا عقل چهل سال</p><p>به شصت و دو شدم صید و ز تدبیر بجستم</p><p>ز تقدیر همه خلق کر و کور شدستند</p><p>ز کر و فر تقدیر و ز تقدیر بجستم</p><p>برون پوست درون دانه بود میوه گرفتار</p><p>ازان پوست وزان دانه چو انجیر بجستم</p><p>ز تأخیر بود آفت و تعجیل ز شیطان</p><p>ز تعجیل دلم رست و ز تأخیر بجستم</p><p>ز خون بود غذا اول و آخر شد خون شیر</p><p>چو دندان خرد رست از آن شیر بجستم</p><p>پی نان بدویدم یکی چند به تزویر</p><p>خدا داد غذایی که ز تزویر بجستم</p><p>خمش باش خمش باش به تفصیل مگو بیش</p><p>ز تفسیر بگویم ز تف سیر بجستم</p><h2><a id="poem-4097" href="https://ganjoor.net/moulavi/shams/ghazalsh/sh1473">غزل شمارهٔ ۱۴۷۳</a></h2>
<p>بیایید بیایید به گلزار بگردیم</p><p>بر این نقطه اقبال چو پرگار بگردیم</p><p>بیایید که امروز به اقبال و به پیروز</p><p>چو عشاق نوآموز بر آن یار بگردیم</p><p>بسی تخم بکشتیم بر این شوره بگشتیم</p><p>بر آن حب که نگنجید در انبار بگردیم</p><p>هر آن روی که پشت است به آخر همه زشت است</p><p>بر آن یار نکوروی وفادار بگردیم</p><p>چو از خویش برنجیم زبون شش و پنجیم</p><p>یکی جانب خمخانه خمار بگردیم</p><p>در این غم چو نزاریم در آن دام شکاریم</p><p>دگر کار نداریم در این کار بگردیم</p><p>چو ما بی‌سر و پاییم چو ذرات هواییم</p><p>بر آن نادره خورشید قمروار بگردیم</p><p>چو دولاب چه گردیم پر از ناله و افغان</p><p>چو اندیشه بی‌شکوت و گفتار بگردیم</p><h2><a id="poem-4098" href="https://ganjoor.net/moulavi/shams/ghazalsh/sh1474">غزل شمارهٔ ۱۴۷۴</a></h2>
<p>حکیمیم طبیبیم ز بغداد رسیدیم</p><p>بسی علتیان را ز غم بازخریدیم</p><p>سبل‌های کهن را غم بی‌سر و بن را</p><p>ز رگ‌هاش و پی‌هاش به چنگاله کشیدیم</p><p>طبیبان فصیحیم که شاگرد مسیحیم</p><p>بسی مرده گرفتیم در او روح دمیدیم</p><p>بپرسید از آن‌ها که دیدند نشان‌ها</p><p>که تا شکر بگویند که ما از چه رهیدیم</p><p>رسیدند طبیبان ز ره دور غریبان</p><p>غریبانه نمودند دواها که ندیدیم</p><p>سر غصه بکوبیم غم از خانه بروبیم</p><p>همه شاهد و خوبیم همه چون مه عیدیم</p><p>طبیبان الهیم ز کس مزد نخواهیم</p><p>که ما پاک روانیم نه طماع و پلیدیم</p><p>مپندار که این نیز هلیله‌ست و بلیله‌ست</p><p>که این شهره عقاقیر ز فردوس کشیدیم</p><p>حکیمان خبیریم که قاروره نگیریم</p><p>که ما در تن رنجور چو اندیشه دویدیم</p><p>دهان باز مکن هیچ که اغلب همه جغدند</p><p>دگر لاف مپران که ما بازپریدیم</p><h2><a id="poem-4099" href="https://ganjoor.net/moulavi/shams/ghazalsh/sh1475">غزل شمارهٔ ۱۴۷۵</a></h2>
<p>بجوشید بجوشید که ما اهل شعاریم</p><p>بجز عشق به جز عشق دگر کار نداریم</p><p>در این خاک در این خاک در این مزرعه پاک</p><p>بجز مهر به جز عشق دگر تخم نکاریم</p><p>چه مستیم چه مستیم از آن شاه که هستیم</p><p>بیایید بیایید که تا دست برآریم</p><p>چه دانیم چه دانیم که ما دوش چه خوردیم</p><p>که امروز همه روز خمیریم و خماریم</p><p>مپرسید مپرسید ز احوال حقیقت</p><p>که ما باده پرستیم نه پیمانه شماریم</p><p>شما مست نگشتید وزان باده نخوردید</p><p>چه دانید چه دانید که ما در چه شکاریم</p><p>نیفتیم بر این خاک ستان ما نه حصیریم</p><p>برآییم بر این چرخ که ما مرد حصاریم</p><h2><a id="poem-4100" href="https://ganjoor.net/moulavi/shams/ghazalsh/sh1476">غزل شمارهٔ ۱۴۷۶</a></h2>
<p>طبیبیم حکیمیم طبیبان قدیمیم</p><p>شرابیم و کبابیم و سهیلیم و ادیمیم</p><p>چو رنجور تن آید چو معجون نجاحیم</p><p>چو بیمار دل آید نگاریم و ندیمیم</p><p>طبیبان بگریزند چو رنجور بمیرد</p><p>ولی ما نگریزیم که ما یار کریمیم</p><p>شتابید شتابید که ما بر سر راهیم</p><p>جهان درخور ما نیست که ما ناز و نعیمیم</p><p>غلط رفت غلط رفت که این نقش نه ماییم</p><p>که تن شاخ درختی است و ما باد نسیمیم</p><p>ولی جنبش این شاخ هم از فعل نسیم است</p><p>خمش باش خمش باش هم آنیم و هم اینیم</p><h2><a id="poem-4101" href="https://ganjoor.net/moulavi/shams/ghazalsh/sh1477">غزل شمارهٔ ۱۴۷۷</a></h2>
<p>از اول امروز چو آشفته و مستیم</p><p>آشفته بگوییم که آشفته شدستیم</p><p>آن ساقی بدمست که امروز درآمد</p><p>صد عذر بگفتیم و زان مست نرستیم</p><p>آن باده که دادی تو و این عقل که ما راست</p><p>معذور همی‌دار اگر جام شکستیم</p><p>امروز سر زلف تو مستانه گرفتیم</p><p>صد بار گشادیمش و صد بار ببستیم</p><p>رندان خرابات بخوردند و برفتند</p><p>ماییم که جاوید بخوردیم و نشستیم</p><p>وقت است که خوبان همه در رقص درآیند</p><p>انگشت زنان گشته که از پرده بجستیم</p><p>یک لحظه بلانوش ره عشق قدیمیم</p><p>یک لحظه بلی گوی مناجات الستیم</p><p>از گفت بلی صبر نداریم ازیرا</p><p>بسرشته و بر رسته سغراق الستیم</p><p>بالا همه باغ آمد و پستی همگی گنج</p><p>ما بوالعجبانیم نه بالا و نه پستیم</p><p>خاموش که تا هستی او کرد تجلی</p><p>هستیم بدان سان که ندانیم که هستیم</p><p>تو دست بنه بر رگ ما خواجه حکیما</p><p>کز دست شدستیم ببین تا ز چه دستیم</p><p>هر چند پرستیدن بت مایه کفر است</p><p>ما کافر عشقیم گر این بت نپرستیم</p><p>جز قصه شمس حق تبریز مگویید</p><p>از ماه مگویید که خورشیدپرستیم</p><h2><a id="poem-4102" href="https://ganjoor.net/moulavi/shams/ghazalsh/sh1478">غزل شمارهٔ ۱۴۷۸</a></h2>
<p>المنه لله که ز پیکار رهیدیم</p><p>زین وادی خم در خم پرخار رهیدیم</p><p>زین جان پر از وهم کژاندیشه گذشتیم</p><p>زین چرخ پر از مکر جگرخوار رهیدیم</p><p>دکان حریصان به دغل رخت همه برد</p><p>دکان بشکستیم و از آن کار رهیدیم</p><p>در سایه آن گلشن اقبال بخفتیم</p><p>وز غرقه آن قلزم زخار رهیدیم</p><p>بی‌اسب همه فارس و بی‌می همه مستیم</p><p>از ساغر و از منت خمار رهیدیم</p><p>ما توبه شکستیم و ببستیم دو صد بار</p><p>دیدیم مه توبه به یک بار رهیدیم</p><p>زان عیسی عشاق و ز افسون مسیحش</p><p>از علت و قاروره و بیمار رهیدیم</p><p>چون شاهد مشهور بیاراست جهان را</p><p>از شاهد و از برده بلغار رهیدیم</p><p>ای سال چه سالی تو که از طالع خوبت</p><p>ز افسانه پار و غم پیرار رهیدیم</p><p>در عشق ز سه روزه وز چله گذشتیم</p><p>مذکور چو پیش آمد از اذکار رهیدیم</p><p>خاموش کز این عشق و از این علم لدنیش</p><p>از مدرسه و کاغذ و تکرار رهیدیم</p><p>خاموش کز این کان و از این گنج الهی</p><p>از مکسبه و کیسه و بازار رهیدیم</p><p>هین ختم بر این کن که چو خورشید برآمد</p><p>از حارس و از دزد و شب تار رهیدیم</p><h2><a id="poem-4103" href="https://ganjoor.net/moulavi/shams/ghazalsh/sh1479">غزل شمارهٔ ۱۴۷۹</a></h2>
<p>آن خانه که صد بار در او مایده خوردیم</p><p>بر گرد حوالی گه آن خانه بگردیم</p><p>ماییم و حوالی گه آن خانه دولت</p><p>ما نعمت آن خانه فراموش نکردیم</p><p>آن خانه مردی است و در او شیردلانند</p><p>از خانه مردی بگریزیم چه مردیم</p><p>آن جا همه مستی است و برون جمله خمار است</p><p>آن جا همه لطفیم و دگر جا همه دردیم</p><p>آن جا طرب انگیزتر از باده لعلیم</p><p>وین جا بد و رخ زردتر از شیشه زردیم</p><p>آن جای به گرمی همه خورشید تموزیم</p><p>وین جای به سردی همه چون بهمن سردیم</p><p>آن جا همه آمیخته چون شکر و شیریم</p><p>وین جا همه آویخته در جنگ و نبردیم</p><p>آن جا شه شطرنج بساط دو جهانیم</p><p>وین جا همه سرگشته‌تر از مهره نردیم</p><p>چرخی است کز آن چرخ چو یک برق بتابد</p><p>بر چرخ برآییم و زمین را بنوردیم</p><h2><a id="poem-4104" href="https://ganjoor.net/moulavi/shams/ghazalsh/sh1480">غزل شمارهٔ ۱۴۸۰</a></h2>
<p>خیزید مخسپید که نزدیک رسیدیم</p><p>آواز خروس و سگ آن کوی شنیدیم</p><p>والله که نشان‌های قروی ده یارست</p><p>آن نرگس و نسرین و قرنفل که چریدیم</p><p>از ذوق چراگاه و ز اشتاب چریدن</p><p>وز حرص زبان و لب و پدفوز گزیدیم</p><p>چون تیر پریدیم و بسی صید گرفتیم</p><p>گر چه چو کمان از زه احکام خمیدیم</p><p>ما عاشق مستیم به صد تیغ نگردیم</p><p>شیریم که خون دل فغفور چشیدیم</p><p>مستان الستیم به جز باده ننوشیم</p><p>بر خوان جهان نی ز پی آش و ثریدیم</p><p>حق داند و حق دید که در وقت کشاکش</p><p>از ما چه کشیدید وز ایشان چه کشیدیم</p><p>خیزید مخسپید که هنگام صبوح است</p><p>استاره روز آمد و آثار بدیدیم</p><p>شب بود و همه قافله محبوس رباطی</p><p>خیزید کز آن ظلمت و آن حبس رهیدیم</p><p>خورشید رسولان بفرستاد در آفاق</p><p>کاینک یزک مشرق و ما جیش عتیدیم</p><p>هین رو به شفق آر اگر طایر روزی</p><p>کز سوی شفق چون نفس صبح دمیدیم</p><p>هر کس که رسولی شفق را بشناسد</p><p>ما نیز در اظهار بر او فاش و پدیدیم</p><p>وان کس که رسولی شفق را نپذیرد</p><p>هم محرم ما نیست بر او پرده تنیدیم</p><p>خفاش نپذرفت فرودوخت از او چشم</p><p>ما پرده آن دوخته را هم بدریدیم</p><p>تریاق جهان دید و گمان برد که زهر است</p><p>ای مژده دلی را که ز پندار خریدیم</p><p>خامش کن تا واعظ خورشید بگوید</p><p>کو بر سر منبر شد و ما جمله مریدیم</p>
</body></html>