<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4809" href="https://ganjoor.net/moulavi/shams/ghazalsh/sh2185">غزل شمارهٔ ۲۱۸۵</a></h2>
<p>چو بگشادم نظر از شیوه تو</p><p>بشد کارم چو زر از شیوه تو</p><p>تویی خورشید و من چون میوه خام</p><p>به هر دم پخته‌تر از شیوه تو</p><p>چو زهره می‌نوازم چنگ عشرت</p><p>شب و روز ای قمر از شیوه تو</p><p>به هر دم صد هزار اجزای مرده</p><p>شود چون جانور از شیوه تو</p><p>چرا ازرق قبای چرخ گردون</p><p>چنین بندد کمر از شیوه تو</p><p>چرا روی شفق سرخ است هر شام</p><p>به خونابه جگر از شیوه تو</p><p>ز شیوه ماهت استاره همی‌جست</p><p>گرفتم من بصر از شیوه تو</p><p>به خوبی همچو تو خود این محال است</p><p>چنان خوبی به سر از شیوه تو</p><p>ز انبوهی نباشد جان سوزن</p><p>ز عاشق وین حشر از شیوه تو</p><p>عجب چون آمد اندر عالم عشق</p><p>هزاران شور و شر از شیوه تو</p><p>اگر نه پرده آویزی به هر دم</p><p>بدرد این بشر از شیوه تو</p><p>اگر غفلت نباشد جمله عالم</p><p>شود زیر و زبر از شیوه تو</p><p>چرایم شمس تبریزی چو شیدا</p><p>به گرد بام و در از شیوه تو</p><h2><a id="poem-4810" href="https://ganjoor.net/moulavi/shams/ghazalsh/sh2186">غزل شمارهٔ ۲۱۸۶</a></h2>
<p>خداوندا چو تو صاحب قران کو</p><p>برابر با مکان تو مکان کو</p><p>زمان محتاج و مسکین تو باشد</p><p>تو را حاجت به دوران و زمان کو</p><p>کسی کو گفت دیدم شمس دین را</p><p>سؤالش کن که راه آسمان کو</p><p>در آن دریا مرو بی‌امر دریا</p><p>نمی‌ترسی برای تو ضمان کو</p><p>مگر بی‌قصد افتی کو کریم است</p><p>خطاکن را ز عفو او غمان کو</p><p>چو سجده کرد آیینه مر او را</p><p>بر آن آیینه زنگار گمان کو</p><p>همو تیر است همو اسپر همو قوس</p><p>چه گفتم آن طرف تیر و کمان کو</p><p>هر آن جسمی که از لطفش نظر یافت</p><p>نظیرش در ولایت‌های جان کو</p><p>بجز از روی عجز و فقر و تسلیم</p><p>ببرده سر از او از انس و جان کو</p><p>ز غیرت حق شد حارس و گر نی</p><p>مر او را از کی بیم است پاسبان کو</p><p>به پیشانی جانا داغ مهرش</p><p>کسی بی‌داغ مهرش در قران کو</p><p>به نوبتگاه او بین صف کشیده</p><p>به خدمت گر همی‌جویی مهان کو</p><p>نباشد خنده جز از زعفرانش</p><p>بجز از عشق رویش شادمان کو</p><p>بجز از هجر آن مخدوم جانی</p><p>دل و جان را به عالم اندهان کو</p><p>خداوند شمس دین از بهر الله</p><p>که لایق در ثنای او دهان کو</p><p>زبان و جان من با وصل او رفت</p><p>به شرح خاک تبریزم زبان کو</p><p>همه کان هست محتاج خریدار</p><p>بدان حد بی‌نیازی هیچ کان کو</p><h2><a id="poem-4811" href="https://ganjoor.net/moulavi/shams/ghazalsh/sh2187">غزل شمارهٔ ۲۱۸۷</a></h2>
<p>گران جانی مکن ای یار برگو</p><p>از آن زلف و از آن رخسار برگو</p><p>ز باغ جان دو سه گلدسته بربند</p><p>حکایت‌های آن گلزار برگو</p><p>ز حسنش گفتنی بسیار داری</p><p>ملولی گوشه نه بسیار برگو</p><p>ز یاد دوست شیرینتر چه کار است</p><p>هلا منشین چنین بی‌کار برگو</p><p>چه گفتی دی که جوشیده‌ست خونم</p><p>بیا امروز دیگربار برگو</p><p>ز یاد عالم غدار بگذر</p><p>ز لطف عالم الاسرار برگو</p><p>ز لاف فتنه تاتار کم کن</p><p>ز ناف آهوی تاتار برگو</p><p>ز عشق حسن شمس الدین تبریز</p><p>میان عاشقان آثار برگو</p><h2><a id="poem-4812" href="https://ganjoor.net/moulavi/shams/ghazalsh/sh2188">غزل شمارهٔ ۲۱۸۸</a></h2>
<p>در این رقص و در این های و در این هو</p><p>میان ماست گردان میر مه رو</p><p>اگر چه روی می‌دزدد ز مردم</p><p>کجا پنهان شود آن روی نیکو</p><p>چو چشمت بست آن جادوی استاد</p><p>درآ در آب جو و آب می‌جو</p><p>تو گویی کو و کو او نیز سر را</p><p>به هر سو می‌کند یعنی که کو کو</p><p>ز کوی عشق می‌آید ندایی</p><p>رها کن کو و کو دررو در این کو</p><p>برو دامان خاقان گیر محکم</p><p>چو او باشد چه اندیشی ز باجو</p><p>برو پهلوی قصرش خانه‌ای گیر</p><p>که تا ایمن شوی از درد پهلو</p><p>گریزان درد و دارو در پی تو</p><p>زهی لطف و زهی احسان و دارو</p><p>سیه کاری و تلخی را رها کن</p><p>بر ما زو بیا غلطان چو مازو</p><p>از او یابد طرب هم مست و هم می</p><p>از او گیرد نمک هم رو و هم خو</p><p>از او اندیش و گفتن را رها کن</p><p>لطیف اندیش باشد مرد کم گو</p><h2><a id="poem-4813" href="https://ganjoor.net/moulavi/shams/ghazalsh/sh2189">غزل شمارهٔ ۲۱۸۹</a></h2>
<p>بازم صنما چه می‌فریبی تو</p><p>بازم به دغا چه می‌فریبی تو</p><p>هر لحظه بخوانیم کریمانه</p><p>ای دوست مرا چه می‌فریبی تو</p><p>عمری تو و عمر بی‌وفا باشد</p><p>ما را به وفا چه می‌فریبی تو</p><p>دل سیر نمی‌شود به جیحون‌ها</p><p>ما را به سقا چه می‌فریبی تو</p><p>تاریک شده‌ست چشم بی‌ماهت</p><p>ما را به عصا چه می‌فریبی تو</p><p>ای دوست دعا وظیفه بنده‌ست</p><p>ما را به دعا چه می‌فریبی تو</p><p>آن را که مثال امن دادی دی</p><p>با خوف و رجا چه می‌فریبی تو</p><p>گفتی به قضای حق رضا باید</p><p>ما را به قضا چه می‌فریبی تو</p><p>چون نیست دواپذیر این دردم</p><p>ما را به دوا چه می‌فریبی تو</p><p>تنها خوردن چو پیشه کردی خوش</p><p>ما را به صلا چه می‌فریبی تو</p><p>چون چنگ نشاط ما شکستی خرد</p><p>ما را به سه تا چه می‌فریبی تو</p><p>ما را بی ما چه می‌نوازی تو</p><p>ما را با ما چه می‌فریبی تو</p><p>ای بسته کمر به پیش تو جانم</p><p>ما را به قبا چه می‌فریبی تو</p><p>خاموش که غیر تو نمی‌خواهیم</p><p>ما را به عطا چه می‌فریبی تو</p><h2><a id="poem-4814" href="https://ganjoor.net/moulavi/shams/ghazalsh/sh2190">غزل شمارهٔ ۲۱۹۰</a></h2>
<p>دیدی که چه کرد آن پری رو</p><p>آن ماه لقای مشتری رو</p><p>گشتند بتان همه نگونسار</p><p>در حسن خلیل آزری رو</p><p>شد کفر چو شمع‌های ایمان</p><p>کورد به سوی کافری رو</p><p>شد جمله جهان بهشت خندان</p><p>زان سرو روان عبهری رو</p><p>دارد دو هزار سحر مطلق</p><p>وای ار آرد به ساحری رو</p><p>افروخت بهار چون گل سرخ</p><p>بر رغم دل مزعفری رو</p><p>کافور نثار کرد خورشید</p><p>بر چهره شام عنبری رو</p><p>شد شیشه زرد همچو لاله</p><p>زان باده لعل احمری رو</p><p>فربه شد عشق و زفت و لمتر</p><p>بنهاد خرد به لاغری رو</p><p>بر باده لعل زد رخ من</p><p>تا چند نهد به زرگری رو</p><p>بس کن هله فتنه را مشوران</p><p>یا برگردان ز شاعری رو</p><h2><a id="poem-4815" href="https://ganjoor.net/moulavi/shams/ghazalsh/sh2191">غزل شمارهٔ ۲۱۹۱</a></h2>
<p>ای رونق نوبهار برگو</p><p>وی شادی لاله زار برگو</p><p>بی‌غصه می فروش می‌نوش</p><p>بی‌زحمت شاخ خار برگو</p><p>ای بلبل و ای هزاردستان</p><p>برگو صفت بهار برگو</p><p>ای حلقه به گوش و عاشق گل</p><p>گوش و پس سر مخار برگو</p><p>شرح قد سرو و چهره گل</p><p>بر عرعر و بر چنار برگو</p><p>چون رفت خزان و رو نهان کرد</p><p>بر سرو رو آشکار برگو</p><p>گر پرسندت که جان رز چیست</p><p>بر برگ نظر مدار برگو</p><p>صد شیر و هزار گونه خرگوش</p><p>خواهی که کنی شکار برگو</p><p>خواهی که شود قبول عذرت</p><p>ز اشکوفه خوش عذار برگو</p><p>خواهی که بری قرار مستان</p><p>زان نرگس پرخمار برگو</p><p>امروز سر شراب داریم</p><p>ساقی شو و بر نهار برگو</p><p>مستی آمد ملولیت رفت</p><p>صد بار و هزار بار برگو</p><p>ای جام شرابدار برگرد</p><p>وی چنگ لطیف تار برگو</p><p>از بهر ثواب و رحمت حق</p><p>ای عارف حق گزار برگو</p><p>ما منتظر توایم بشتاب</p><p>بی‌زحمت انتظار برگو</p><p>تشنیع مزن که صله‌ای نیست</p><p>نک آوردم نثار برگو</p><h2><a id="poem-4816" href="https://ganjoor.net/moulavi/shams/ghazalsh/sh2192">غزل شمارهٔ ۲۱۹۲</a></h2>
<p>ای عارف خوش کلام برگو</p><p>ای فخر همه کرام برگو</p><p>هر ممتحنی ز دست رفته</p><p>بر دست گرفت جام برگو</p><p>قایم شو و مات کن خرد را</p><p>وز باده باقوام برگو</p><p>تا روح شویم جمله می ده</p><p>تا خواجه شود غلام برگو</p><p>قانع نشوم به نور روزن</p><p>بشکاف حجاب بام برگو</p><p>بپذیر مدام خوش ز ساقی</p><p>چون مست شدی مدام برگو</p><p>آن جام چو زر پخته بستان</p><p>زان سوختگان خام برگو</p><p>مبدل شد و خوش حطام دنیا</p><p>چون رستی از این حطام برگو</p><p>لب بستم ای بت شکرلب</p><p>بی‌واسطه و پیام برگو</p><h2><a id="poem-4817" href="https://ganjoor.net/moulavi/shams/ghazalsh/sh2193">غزل شمارهٔ ۲۱۹۳</a></h2>
<p>ای صید رخ تو شیر و آهو</p><p>پنهان ز کجا شود چنان رو</p><p>چندانک توانیش تو می‌پوش</p><p>می‌بند نقاب توی بر تو</p><p>در روزن سینه‌ها بتابید</p><p>خورشید ز مطلع ترازو</p><p>اندر عدم و وجود افکند</p><p>صد غلغله عشق که تعالوا</p><p>ای قند دو لعل تو خردسوز</p><p>وی تیر دو چشم تو جگرجو</p><p>سی بیت دگر بخواست گفتن</p><p>مستیش کشید گوش از آن سو</p><p>سی بیت فروختم به یک بیت</p><p>بیتی که گشاده شد در آن کو</p><h2><a id="poem-4818" href="https://ganjoor.net/moulavi/shams/ghazalsh/sh2194">غزل شمارهٔ ۲۱۹۴</a></h2>
<p>آن وعده که کرده‌ای مرا کو</p><p>این جا منم و تو وانما کو</p><p>با جمله پلاس خوش نباشد</p><p>آن عهد پلاس را وفا کو</p><p>لب بسته چو بوبک ربابی</p><p>آن داد و گشاد و آن عطا کو</p><p>ای وعده تو چو صبح صادق</p><p>آن شمع و چراغ و آن ضیا کو</p><p>تا چند ز ناسزا و دشنام</p><p>آن دلداری و آن سزا کو</p><p>خیزید به سوی من کشیدش</p><p>ای طایفه یاری شما کو</p><p>ای سنگ دلان جواب گویید</p><p>کان کان عقیق و کیمیا کو</p><p>یا سحر نمود و چشم ما بست</p><p>آن ساحر و آن گره گشا کو</p><p>یا پر بگشاد و در هوا رفت</p><p>ای مرغ ضمیر آن هوا کو</p><p>والله که نرفت و رفتنی نیست</p><p>ماییم ز خویش رفته ما کو</p><p>ماکو به همان طرف که انداخت</p><p>ای در کف صنع ما چو ماکو</p><p>هین مشک سخن بنه به جو رو</p><p>می‌خواندت آب کان سقا کو</p><h2><a id="poem-4819" href="https://ganjoor.net/moulavi/shams/ghazalsh/sh2195">غزل شمارهٔ ۲۱۹۵</a></h2>
<p>خوش خرامان می‌روی ای جان جان بی‌من مرو</p><p>ای حیات دوستان در بوستان بی‌من مرو</p><p>ای فلک بی‌من مگرد و ای قمر بی‌من متاب</p><p>ای زمین بی‌من مروی و ای زمان بی‌من مرو</p><p>این جهان با تو خوش است و آن جهان با تو خوش است</p><p>این جهان بی‌من مباش و آن جهان بی‌من مرو</p><p>ای عیان بی‌من مدان و ای زبان بی‌من مخوان</p><p>ای نظر بی‌من مبین و ای روان بی‌من مرو</p><p>شب ز نور ماه روی خویش را بیند سپید</p><p>من شبم تو ماه من بر آسمان بی‌من مرو</p><p>خار ایمن گشت ز آتش در پناه لطف گل</p><p>تو گلی من خار تو در گلستان بی‌من مرو</p><p>در خم چوگانت می‌تازم چو چشمت با من است</p><p>همچنین در من نگر بی‌من مران بی‌من مرو</p><p>چون حریف شاه باشی ای طرب بی‌من منوش</p><p>چون به بام شه روی ای پاسبان بی‌من مرو</p><p>وای آن کس کو در این ره بی‌نشان تو رود</p><p>چو نشان من تویی ای بی‌نشان بی‌من مرو</p><p>وای آن کو اندر این ره می‌رود بی‌دانشی</p><p>دانش راهم تویی ای راه دان بی‌من مرو</p><p>دیگرانت عشق می‌خوانند و من سلطان عشق</p><p>ای تو بالاتر ز وهم این و آن بی‌من مرو</p><h2><a id="poem-4820" href="https://ganjoor.net/moulavi/shams/ghazalsh/sh2196">غزل شمارهٔ ۲۱۹۶</a></h2>
<p>از حلاوت‌ها که هست از خشم و از دشنام او</p><p>می‌ستیزم هر شبی با چشم خون آشام او</p><p>دام‌های عشق او گر پر و بالم بسکلد</p><p>طوطی جان نسکلد از شکر و بادام او</p><p>چند پرسی مر مرا از وحشت و شب‌های هجر</p><p>شب کجا ماند بگو در دولت ایام او</p><p>خون ما را رنگ خون و فعل می‌آمد از آنک</p><p>خون‌ها می می‌شود چون می‌رود در جام او</p><p>وعده‌های خام او در مغز جان جوشان شده</p><p>عاشقان پخته بین از وعده‌های خام او</p><p>خسروان بر تخت دولت بین که حسرت می‌خورند</p><p>در لقای عاشقان کشته بدنام او</p><p>آن سگان کوی او شاهان شیران گشته‌اند</p><p>کان چنان آهوی فتنه دیده شد بر بام او</p><p>الله الله تو مپرس از باخودان اوصاف می</p><p>تو ببین در چشم مستان لطف‌های عام او</p><p>دست بر رگ‌های مستان نه دلا تا پی بری</p><p>از دهان آلودگان زان باده خودکام او</p><p>شمس تبریزی که گامش بر سر ارواح بود</p><p>پا منه تو سر بنه بر جایگاه گام او</p><h2><a id="poem-4821" href="https://ganjoor.net/moulavi/shams/ghazalsh/sh2197">غزل شمارهٔ ۲۱۹۷</a></h2>
<p>ای خراب اسرارم از اسرار تو اسرار تو</p><p>نقش‌هایی دیدم از گلزار تو گلزار تو</p><p>کشته عشق توام ور ز آنک تو منکر شوی</p><p>خط‌هایی دارم از اقرار تو اقرار تو</p><p>می‌گدازم می‌گدازم هر زمان همچون شکر</p><p>از شکرها رسته از گفتار تو گفتار تو</p><p>شب همه خلقان بخفته چشم من بیدار و باز</p><p>همچو بخت و طالع بیدار تو بیدار تو</p><p>چند گویی مر مرا کز کار چون کاهل شدی</p><p>راست گویی ای صنم از کار تو از کار تو</p><p>ای طبیب عاشقان این جمله بیماریم</p><p>هست زان دو نرگس بیمار تو بیمار تو</p><p>ای دم هشیاریم بی‌هوش هشیاری تو</p><p>ای دم بی‌هوشیم هشیار تو هشیار تو</p><p>چشمه‌ها بر دل بجوشد هر دم از دریای تو</p><p>چشم دل پرک زن انوار تو انوار تو</p><p>شمس تبریزی که عالم اندک اندک بود</p><p>از عطا و بخشش بسیار تو بسیار تو</p><h2><a id="poem-4822" href="https://ganjoor.net/moulavi/shams/ghazalsh/sh2198">غزل شمارهٔ ۲۱۹۸</a></h2>
<p>جمله خشم از کبر خیزد از تکبر پاک شو</p><p>گر نخواهی کبر را رو بی‌تکبر خاک شو</p><p>خشم هرگز برنخیزد جز ز کبر و ما و من</p><p>هر دو را چون نردبان زیر آر و بر افلاک شو</p><p>هر کجا تو خشم دیدی کبر را در خشم جو</p><p>گر خوشی با این دو مارت خود برو ضحاک شو</p><p>گر ز کبر و خشم بیزاری برو کنجی بخست</p><p>ور ز کبر و خشم دلشادی برو غمناک شو</p><p>خشم سگساران رها کن خشم از شیران ببین</p><p>خشم از شیران چو دیدی سر بنه شیشاک شو</p><p>لقمه شیرین که از وی خشم انگیزان مخور</p><p>لقمه از لولاک گیر و بنده لولاک شو</p><p>رو تو قصاب هوا شو کبر و کین را خون بریز</p><p>چند باشی خفته زیر این دو سگ چالاک شو</p><h2><a id="poem-4823" href="https://ganjoor.net/moulavi/shams/ghazalsh/sh2199">غزل شمارهٔ ۲۱۹۹</a></h2>
<p>ای سنایی عاشقان را درد باید درد کو</p><p>بار جور نیکوان را مرد باید مرد کو</p><p>بار جور نیکوان از دی و فردا برتر است</p><p>وانما جان کسی از دی و فردا فرد کو</p><p>ور خیال آید تو را کز دی و فردا برتری</p><p>برتری را کار و بار و ملک و بردابرد کو</p><p>در میان هفت دریا دامن تو خشک کو</p><p>در میان هفت دوزخ عنصر تو سرد کو</p><p>این نداری خود ولیکن گر تو این را طالبی</p><p>آه سرد و اشک گرم و چهره‌های زرد کو</p><p>هر نفس بوی دل آید از صراط المستقیم</p><p>تا نگویی عشق ره رو را که راه آورد کو</p><p>گرد از آن دریا برآمد گرد جسم اولیاست</p><p>تا نگویی قوم موسی را در این یم گرد کو</p><h2><a id="poem-4824" href="https://ganjoor.net/moulavi/shams/ghazalsh/sh2200">غزل شمارهٔ ۲۲۰۰</a></h2>
<p>ای صبا بادی که داری در سر از یاری بگو</p><p>گر نگویی با کسی با عاشقان باری بگو</p><p>قصه کن در گوش ما گر دیگران محرم نیند</p><p>با دل پرخون ما پیغام دلداری بگو</p><p>آن مسیح حسن را دانم که می‌دانی کجاست</p><p>با کسی کز عشق دارد بسته زناری بگو</p><p>بانگ برزن عاشقی را کو به گل مشغول شد</p><p>گو که شرمت باد از آن رخ ترک گلزاری بگو</p><p>ای صبا خوش آمدی چون بازگردی سوی دوست</p><p>حال من دزدیده اندر گوش عیاری بگو</p><p>سوسنی با صد زبان گر حال من با او بگفت</p><p>تو چو نرگس بی‌زبان از چشم اسراری بگو</p><p>با چنان غیرت که جان دارد بگفتم پیش خلق</p><p>شمس تبریزی بگویم گفت جان آری بگو</p><h2><a id="poem-4825" href="https://ganjoor.net/moulavi/shams/ghazalsh/sh2201">غزل شمارهٔ ۲۲۰۱</a></h2>
<p>در گذر آمد خیالش گفت جان این است او</p><p>پادشاه شهرهای لامکان این است او</p><p>صد هزار انگشت‌ها اندر اشارت دیده شد</p><p>سوی او از نور جان‌ها کای فلان این است او</p><p>چون زمین سرسبز گشت از عکس آن گلزار او</p><p>نعره‌ها آمد به گوشم ز آسمان این است او</p><p>هین سبکتر دست درزن در عنان مرکبش</p><p>پیش از آن کو برکشاند آن عنان این است او</p><p>جمله نور حق گرفته همچو طور این جان از او</p><p>همچو گوهر تافته از عین کان این است او</p><p>رو به ماه آورد مریخ و بگفتش هوش دار</p><p>تا نلافی تو ز خوبی هان و هان این است او</p><p>شمس تبریزی شنیدستی ببین این نور را</p><p>کز وی آمد کاسدی‌های بتان این است او</p><h2><a id="poem-4826" href="https://ganjoor.net/moulavi/shams/ghazalsh/sh2202">غزل شمارهٔ ۲۲۰۲</a></h2>
<p>ای جهان برهم زده سودای تو سودای تو</p><p>چاشنی عمرم از حلوای تو حلوای تو</p><p>دامن گردون پر از در است و مروارید و لعل</p><p>می‌دوانند جانب دریای تو دریای تو</p><p>جان‌های عاشقان چون سیل‌ها غلطان شده</p><p>تا بریزد جمله را در پای تو در پای تو</p><p>جان‌های عاشقان چون سیل‌ها غلطان شده</p><p>می‌دوانند جانب دریای تو دریای تو</p><p>ای خمار عاشقان از باده‌های دوش تو</p><p>وی خراب امروزم از فردای تو فردای تو</p><p>من نظر کردم به جان ساده بی‌رنگ خویش</p><p>زرد دیدم نقشش از صفرای تو صفرای تو</p><p>چون نظر کردم نکو من در صفای گوهرت</p><p>ماه رخ بنمود از سیمای تو سیمای تو</p><p>ماه خواندم من تو را بس جرم دارم زین سخن</p><p>مه کی باشد کو بود همتای تو همتای تو</p><p>این چنین گوید خداوند شمس تبریزی بنام</p><p>ای همه شهر دلم غوغای تو غوغای تو</p><h2><a id="poem-4827" href="https://ganjoor.net/moulavi/shams/ghazalsh/sh2203">غزل شمارهٔ ۲۲۰۳</a></h2>
<p>جسم و جان با خود نخواهم خانه خمار کو</p><p>لایق این کفر نادر در جهان زنار کو</p><p>هر زمان چون مست گردد از نسیم خمر جان</p><p>تا در خمخانه می‌تازد ولیکن بار کو</p><p>سوی بی‌گوشی سماع چنگ می‌آید ولیک</p><p>چنگ جانان است آن را چوب یا اوتار کو</p><p>چونک او بی‌تن شود پس خلعت جان آورند</p><p>کاندر او دستان حایک یا که پود و تار کو</p><p>کبر عاشق بوی کن کان خود به معنی خاکیی است</p><p>در چنان دریا تکبر یا که ننگ و عار کو</p><p>چون مشامت برگشاید آیدت از غار عشق</p><p>طرفه بویی پس دوی هر سو که آخر غار کو</p><p>رنگ بی‌رنگی است از رخسار عاشق آن صفا</p><p>آن وفا و آن صفا و لطف خوش رخسار کو</p><p>آمدت مژده ز عمر سرمدی پس حمد کو</p><p>کاندر آن عمرت غم امسال و یاد پار کو</p><p>صحبت ابرار و هم اشرار کان جا زحمت است</p><p>در حریم سایه آن مهتر اخیار کو</p><p>شمس حق و دین خداوند صفاهای ابد</p><p>در شعاع آفتابش ذره هشیار کو</p><h2><a id="poem-4828" href="https://ganjoor.net/moulavi/shams/ghazalsh/sh2204">غزل شمارهٔ ۲۲۰۴</a></h2>
<p>عاشقی بر من پریشانت کنم نیکو شنو</p><p>کم عمارت کن که ویرانت کنم نیکو شنو</p><p>گر دو صد خانه کنی زنبوروار و موروار</p><p>بی‌کس و بی‌خان و بی‌مانت کنم نیکو شنو</p><p>تو بر آنک خلق مست تو شوند از مرد و زن</p><p>من بر آنک مست و حیرانت کنم نیکو شنو</p><p>چون خلیلی هیچ از آتش مترس ایمن برو</p><p>من ز آتش صد گلستانت کنم نیکو شنو</p><p>گر که قافی تو را چون آسیای تیزگرد</p><p>آورم در چرخ و گردانت کنم نیکو شنو</p><p>ور تو افلاطون و لقمانی به علم و کر و فر</p><p>من به یک دیدار نادانت کنم نیکو شنو</p><p>تو به دست من چو مرغی مرده‌ای وقت شکار</p><p>من صیادم دام مرغانت کنم نیکو شنو</p><p>بر سر گنجی چو ماری خفته‌ای ای پاسبان</p><p>همچو مار خسته پیچانت کنم نیکو شنو</p><p>ای صدف چون آمدی در بحر ما غمگین مباش</p><p>چون صدف‌ها گوهرافشانت کنم نیکو شنو</p><p>بر گلویت تیغ‌ها را دست نی و زخم نی</p><p>گر چو اسماعیل قربانت کنم نیکو شنو</p><p>دامن ما گیر اگر تردامنی تردامنی</p><p>تا چو مه از نور دامانت کنم نیکو شنو</p><p>من همایم سایه کردم بر سرت از فضل خود</p><p>تا که افریدون و سلطانت کنم نیکو شنو</p><p>هین قرائت کم کن و خاموش باش و صبر کن</p><p>تا بخوانم عین قرآنت کنم نیکو شنو</p><h2><a id="poem-4829" href="https://ganjoor.net/moulavi/shams/ghazalsh/sh2205">غزل شمارهٔ ۲۲۰۵</a></h2>
<p>دوش خوابی دیده‌ام خود عاشقان را خواب کو</p><p>کاندرون کعبه می‌جستم که آن محراب کو</p><p>کعبه جان‌ها نه آن کعبه که چون آن جا رسی</p><p>در شب تاریک گویی شمع یا مهتاب کو</p><p>بلک بنیادش ز نوری کز شعاع جان تو</p><p>نور گیرد جمله عالم لیک جان را تاب کو</p><p>خانقاهش جمله از نور است فرشش علم و عقل</p><p>صوفیانش بی‌سر و پا غلبه قبقاب کو</p><p>تاج و تختی کاندرون داری نهان ای نیکبخت</p><p>در گمان کیقباد و سنجر و سهراب کو</p><p>در میان باغ حسنش می‌پر ای مرغ ضمیر</p><p>کایمن آباد است آن جا دام یا مضراب کو</p><p>در درون عاریت‌های تن تو بخششی است</p><p>در میان جان طلب کان بخشش وهاب کو</p><p>در صفت کردن ز دور اطناب شد گفت زمان</p><p>چون رسیدم در طناب خود کنون اطناب کو</p><p>چون برون رفتی ز گل زود آمدی در باغ دل</p><p>پس از آن سو جز سماع و جز شراب ناب کو</p><p>چون ز شورستان تن رفتی سوی بستان جان</p><p>جز گل و ریحان و لاله و چشمه‌های آب کو</p><p>چون هزاران حسن دیدی کان نبد از کالبد</p><p>پس چرا گویی جمال فاتح الابواب کو</p><p>ای فقیه از بهر لله علم عشق آموز تو</p><p>ز آنک بعد از مرگ حل و حرمت و ایجاب کو</p><p>چون به وقت رنج و محنت زود می‌یابی درش</p><p>بازگویی او کجا درگاه او را باب کو</p><p>باش تا موج وصالش دررباید مر تو را</p><p>غیب گردی پس بگویی عالم اسباب کو</p><p>ار چه خط این بوابت هوس شد در رقاع</p><p>رقعه عشقش بخوان بنمایدت بواب کو</p><p>هر کسی را نایب حق تا نگویی زینهار</p><p>در بساط قاضی آ آنگه ببین نواب کو</p><p>تا نمالی گوش خود را خلق بینی کار و بار</p><p>چون بمالی چشم خود را گویی آن را تاب کو</p><p>در خرابات حقیقت پیش مستان خراب</p><p>در چنان صافی نبینی درد و خس و انساب کو</p><p>در حساب فانیی عمرت تلف شد بی‌حساب</p><p>در صفای یار بنگر شبهت حساب کو</p><p>چون میت پردل کند در بحر دل غوطی خوری</p><p>این ترانه می‌زنی کاین بحر را پایاب کو</p><h2><a id="poem-4830" href="https://ganjoor.net/moulavi/shams/ghazalsh/sh2206">غزل شمارهٔ ۲۲۰۶</a></h2>
<p>ای برادر عاشقی را درد باید درد کو</p><p>صابری و صادقی را مرد باید مرد کو</p><p>چند از این ذکر فسرده چند از این فکر زمن</p><p>نعره‌های آتشین و چهره‌های زرد کو</p><p>کیمیا و زر نمی‌جویم مس قابل کجاست</p><p>گرم رو را خود کی یابد نیم گرمی سرد کو</p><h2><a id="poem-4831" href="https://ganjoor.net/moulavi/shams/ghazalsh/sh2207">غزل شمارهٔ ۲۲۰۷</a></h2>
<p>در خلاصه عشق آخر شیوه اسلام کو</p><p>در کشوف مشکلاتش صاحب اعلام کو</p><p>آهوی عرشی که او خود عاشق نافه خود است</p><p>التفات او به دانه طوف او بر دام کو</p><p>گر چه هر روزی به هجران همچو سالی می‌بود</p><p>چونک از هجران گذشتی لیل یا ایام کو</p><p>جانور را زادنش از ماده و نر وز رحم</p><p>در ولادت‌های روحانی بگو ارحام کو</p><p>ساقیا هشیار نتوان عشق را دریافتن</p><p>بوی جامت بی‌قرارم کرد آخر جام کو</p><p>هست احرامت در این حج جامه هستیت را</p><p>از سر سرت بکندن شرط این احرام کو</p><p>چونک هستی را فکندی روح اندر روح بین</p><p>جوق جوق و جمله فرد آن جایگه اجرام کو</p><p>وین همه جان‌های تشنه بحر را چون یافتند</p><p>محو گشتند اندر آن جا جز یکی علام کو</p><p>دور و نزدیک و ضیاع و شهر و اقلیم و سواد</p><p>زین سوی بحر است از آن سو شهر یا اقلام کو</p><p>آنچ این تن می‌نویسد بی‌قلم نبود یقین</p><p>آنک جان بر خود نویسد حاجت اقلام کو</p><p>هوش و عقل آدمیزادی ز سردی وی است</p><p>چونک آن می گرم کردش عقل یا احلام کو</p><p>اندر آن بی‌هوشی آری هوش دیگر لون هست</p><p>هوش بیداری کجا و رأیت احلام کو</p><p>مرغ تا اندر قفس باشد به حکم دیگری است</p><p>چون قفس بشکست و شد بر وی از آن احکام کو</p><p>با حضور عقل آثام است بر نفس از گنه</p><p>با حضور عقل عقل این نفس را آثام کو</p><p>در مساس تن به تن محتاج حمام است مرد</p><p>در مساس روح‌ها خود حاجت حمام کو</p><p>گر شوی تو رام خود رامت شود جمله جهان</p><p>گر تو رستم زاده‌ای این رخشت آخر رام کو</p><p>گر تو ترک پخته گویی خام مسکر باشدت</p><p>پس تو را در جام سر آثار و بوی خام کو</p><p>چون بخوردی بی‌قدم بخرام در دریای غیب</p><p>تو اگر مستی بیا مستانه‌ای بخرام کو</p><p>فرض لازم شد عبادت عشق را آخر بگو</p><p>فرض و ندب و واجب و تعلیم و استلزام کو</p><p>عشقبازی‌های جان و آنگهی اکراه و زور</p><p>عشق بربسته کجا و ای ولی اکرام کو</p><p>رنج بر رخسار عاشق راحت اندر جان او</p><p>رنج خود آوازه ای آن جا به جز انعام کو</p><p>خدمتی از خوف خود انعام را باشد ولیک</p><p>خدمتی از عشق را امثال کالانعام کو</p><p>یک قدم راه است گر توفیق باشد دستگیر</p><p>پس حدیث راه دور و رفتن اعوام کو</p><p>لیک سایه آن صنم باید که بر تو اوفتد</p><p>آن صنم کش مثل اندر جمله اصنام کو</p><p>آن خداوند به حق شمس الحق و دین کفو او</p><p>در همه آبا و در اجداد و در اعمام کو</p><p>درخور در یتیمش کی شود آن هفت بحر</p><p>گر نظیرش هست در ارواح یا اجسام کو</p><p>در رکاب اسپ عشقش از قبیل روحیان</p><p>جز قباد و سنجر و کاووس یا بهرام کو</p><p>دیده را از خاک تبریز ارمغان آراد باد</p><p>ز آنک جز آن خاک این خاکیش را آرام کو</p><h2><a id="poem-4832" href="https://ganjoor.net/moulavi/shams/ghazalsh/sh2208">غزل شمارهٔ ۲۲۰۸</a></h2>
<p>ناله ای کن عاشقانه درد محرومی بگو</p><p>پارسی گو ساعتی و ساعتی رومی بگو</p><p>خواه رومی خواه تازی من نخواهم غیر تو</p><p>از جمال و از کمال و لطف مخدومی بگو</p><p>هم بسوزی هم بسازی هم بتابی در جهان</p><p>آفتابی ماهتابی آتشی مومی بگو</p><p>گر کسی گوید که آتش سرد شد باور مکن</p><p>تو چه دودی و چه عودی حی قیومی بگو</p><p>ای دل پران من تا کی از این ویران تن</p><p>گر تو بازی برپر آن جا ور تو خود بومی بگو</p><h2><a id="poem-4833" href="https://ganjoor.net/moulavi/shams/ghazalsh/sh2209">غزل شمارهٔ ۲۲۰۹</a></h2>
<p>ای ز رویت تافته در هر زمانی نور نو</p><p>وی ز نورت نقش بسته هر زمانی حور نو</p><p>کژ نشین و راست بشنو عقل ماند یا خرد</p><p>ساقیی چون تو و هر دم باده منصور نو</p><p>کی تواند شیشه ای را ز آتشی برداشتن</p><p>یا می کهنه کی داند ساختن ز انگور نو</p><p>می‌چشان و می‌کشان روشن دلان را جوق جوق</p><p>تازه می‌کن این جهان کهنه را از شور نو</p><p>عشق عشرت پیشه ای که دولتت پاینده باد</p><p>روز روزت عید تازه هر شبانگه سور نو</p><h2><a id="poem-4834" href="https://ganjoor.net/moulavi/shams/ghazalsh/sh2210">غزل شمارهٔ ۲۲۱۰</a></h2>
<p>طرب اندر طرب است او که در عقل شکست او</p><p>تو ببین قدرت حق را چو درآمد خوش و مست او</p><p>همه امروز چنانیم که سر از پای ندانیم</p><p>همه تا حلق درآییم و در این حلقه نشست او</p><p>چو چنین باشد محرم کی خورد غم کی خورد غم</p><p>به سبو ده می خوش دم که قدح را بشکست او</p><p>شه من باده فرستد به چه رو می‌نپرستم</p><p>هله ای مطرب برگو که زهی باده پرست او</p><h2><a id="poem-4835" href="https://ganjoor.net/moulavi/shams/ghazalsh/sh2211">غزل شمارهٔ ۲۲۱۱</a></h2>
<p>ز من و تو شرری زاد در این دل ز چنان رو</p><p>که خطا بود از این رو و صواب است از آن رو</p><p>ز همان رو که زد آتش ز همان رو کشد آتش</p><p>ز همان روی که مردم کندم زنده همان رو</p><p>همه عشاق که مستند ز چه رو دیده ببستند</p><p>که بدانند که بی‌چشم توان دید به جان رو</p><p>نبود روی از این سو همه پشت است از این سو</p><p>که نگنجید در این حد و نه در جان و مکان رو</p><p>به یکی لحظه چریدند همه جان‌ها و پریدند</p><p>که نباید که ز نقصان شود از چشم نهان رو</p><h2><a id="poem-4836" href="https://ganjoor.net/moulavi/shams/ghazalsh/sh2212">غزل شمارهٔ ۲۲۱۲</a></h2>
<p>تو بمال گوش بربط که عظیم کاهل است او</p><p>بشکن خمار را سر که سر همه شکست او</p><p>بنواز نغمه تر به نشاط جام احمر</p><p>صدفی است بحرپیما که در آورد به دست او</p><p>چو درآمد آن سمن بر در خانه بسته بهتر</p><p>که پریر کرد حیله ز میان ما بجست او</p><p>چه بهانه گر بت است او چه بلا و آفت است او</p><p>بگشاید و بدزدد کمر هزار مست او</p><p>شده‌ایم آتشین پا که رویم مست آن جا</p><p>تو برو نخست بنگر که کنون به خانه هست او</p><p>به کسی نظر ندارد به جز آینه بت من</p><p>که ز عکس چهره خود شده است بت پرست او</p><p>هله ساقیا بیاور سوی من شراب احمر</p><p>که سری که مست شد او ز خیال ژاژ رست او</p><p>نه غم و نه غم پرستم ز غم زمانه رستم</p><p>که حریف او شدستم که در ستم ببست او</p><p>تو اگر چه سخت مستی برسان قدح به چستی</p><p>مشکن تو شیشه گر چه دو هزار کف بخست او</p><p>قدحی رسان به جانم که برد به آسمانم</p><p>مدهم به دست فکرت که کشد به سوی پست او</p><p>تو نه نیک گو و نی بد بپذیر ساغر خود</p><p>بد و نیک او بگوید که پناه هر بد است او</p><h2><a id="poem-4837" href="https://ganjoor.net/moulavi/shams/ghazalsh/sh2213">غزل شمارهٔ ۲۲۱۳</a></h2>
<p>خنک آن جان که رود مست و خرامان بر او</p><p>برهد از خر تن در سفر مصدر او</p><p>خلع نعلین کند وز خود و دنیا بجهد</p><p>همچو موسی قدم صدق زند بر در او</p><p>همچو جرجیس شود کشته عشقش صد بار</p><p>یا چو اسحاق شود بسمل از آن خنجر او</p><p>سر دیگر رسدش جز سر پردرد و صداع</p><p>مغفرت بنهد بر فرق سرش مغفر او</p><p>کیله رزقش اگر درشکند میکائیل</p><p>عوضش گاه بود خلد و گهی کوثر او</p><p>پدر و مادر و خویشان چو به خاکش بنهند</p><p>شود او ماهی و دریا پدر و مادر او</p><p>عشق دریای حیات است که او را تک نیست</p><p>عمر جاوید بود موهبت کمتر او</p><p>می‌رود شمس و قمر هر شب در گور غروب</p><p>می‌دهدشان فر نو شعشعه گوهر او</p><p>ملک الموت به صد ناز ستاند جانی</p><p>که بود باخبر و دیده ور از محشر او</p><p>تن ما خفته در آن خاک به چشم عامه</p><p>روح چون سرو روان در چمن اخضر او</p><p>نه به ظاهر تن ما معدن خون و خلط است</p><p>هیچ جان را سقمی هست از این مقذر او</p><p>در چنین مزبله جان را دو هزاران باغ است</p><p>پس چرا ترسد جان از لحد و مقبر او</p><p>آنک خون را چو می ناب غذای جان کرد</p><p>بنگر در تن پرنور و رخ احمر او</p><p>هله دلدار بخوان باقی این بر منکر</p><p>تا دو صد چشمه روان گردد از مرمر او</p><h2><a id="poem-4838" href="https://ganjoor.net/moulavi/shams/ghazalsh/sh2214">غزل شمارهٔ ۲۲۱۴</a></h2>
<p>خنک آن دم که نشینیم در ایوان من و تو</p><p>به دو نقش و به دو صورت به یکی جان من و تو</p><p>داد باغ و دم مرغان بدهد آب حیات</p><p>آن زمانی که درآییم به بستان من و تو</p><p>اختران فلک آیند به نظاره ما</p><p>مه خود را بنماییم بدیشان من و تو</p><p>من و تو بی‌من و تو جمع شویم از سر ذوق</p><p>خوش و فارغ ز خرافات پریشان من و تو</p><p>طوطیان فلکی جمله شکرخوار شوند</p><p>در مقامی که بخندیم بدان سان من و تو</p><p>این عجبتر که من و تو به یکی کنج این جا</p><p>هم در این دم به عراقیم و خراسان من و تو</p><p>به یکی نقش بر این خاک و بر آن نقش دگر</p><p>در بهشت ابدی و شکرستان من و تو</p><h2><a id="poem-4839" href="https://ganjoor.net/moulavi/shams/ghazalsh/sh2215">غزل شمارهٔ ۲۲۱۵</a></h2>
<p>گر رود دیده و عقل و خرد و جان تو مرو</p><p>که مرا دیدن تو بهتر از ایشان تو مرو</p><p>آفتاب و فلک اندر کنف سایه توست</p><p>گر رود این فلک و اختر تابان تو مرو</p><p>ای که درد سخنت صافتر از طبع لطیف</p><p>گر رود صفوت این طبع سخندان تو مرو</p><p>اهل ایمان همه در خوف دم خاتمتند</p><p>خوفم از رفتن توست ای شه ایمان تو مرو</p><p>تو مرو گر بروی جان مرا با خود بر</p><p>ور مرا می‌نبری با خود از این خوان تو مرو</p><p>با تو هر جزو جهان باغچه و بستان است</p><p>در خزان گر برود رونق بستان تو مرو</p><p>هجر خویشم منما هجر تو بس سنگ دل است</p><p>ای شده لعل ز تو سنگ بدخشان تو مرو</p><p>کی بود ذره که گوید تو مرو ای خورشید</p><p>کی بود بنده که گوید به تو سلطان تو مرو</p><p>لیک تو آب حیاتی همه خلقان ماهی</p><p>از کمال کرم و رحمت و احسان تو مرو</p><p>هست طومار دل من به درازی ابد</p><p>برنوشته ز سرش تا سوی پایان تو مرو</p><p>گر نترسم ز ملال تو بخوانم صد بیت</p><p>که ز صد بهتر وز هجده هزاران تو مرو</p><h2><a id="poem-4840" href="https://ganjoor.net/moulavi/shams/ghazalsh/sh2216">غزل شمارهٔ ۲۲۱۶</a></h2>
<p>تن مزن ای پسر خوش دم خوش کام بگو</p><p>بهر آرام دلم نام دلارام بگو</p><p>پرده من مدران و در احسان بگشا</p><p>شیشه دل مشکن قصه آن جام بگو</p><p>ور در لطف ببستی در اومید مبند</p><p>بر سر بام برآ و ز سر بام بگو</p><p>ور حدیث و صفت او شر و شوری دارد</p><p>صفت این دل تنگ شررآشام بگو</p><p>چونک رضوان بهشتی تو صلایی درده</p><p>چونک پیغامبر عشقی هله پیغام بگو</p><p>آه زندانی این دام بسی بشنودیم</p><p>حال مرغی که برسته‌ست از این دام بگو</p><p>سخن بند مگو و صفت قند بگو</p><p>صفت راه مگو و ز سرانجام بگو</p><p>شرح آن بحر که واگشت همه جان‌ها او است</p><p>که فزون است ز ایام و ز اعوام بگو</p><p>ور تنور تو بود گرم و دعای تو قبول</p><p>غم هر ممتحن سوخته خام بگو</p><p>شکر آن بهره که ما یافته‌ایم از در فضل</p><p>فرصت ار دست دهد هم بر بهرام بگو</p><p>وگر از عام بترسی که سخن فاش کنی</p><p>سخن خاص نهان در سخن عام بگو</p><p>ور از آن نیز بترسی هله چون مرغ چمن</p><p>دم به دم زمزمه بی‌الف و لام بگو</p><p>همچو اندیشه که دانی تو و دانای ضمیر</p><p>سخنی بی‌نقط و بی‌مد و ادغام بگو</p><h2><a id="poem-4841" href="https://ganjoor.net/moulavi/shams/ghazalsh/sh2217">غزل شمارهٔ ۲۲۱۷</a></h2>
<p>چهره زرد مرا بین و مرا هیچ مگو</p><p>درد بی‌حد بنگر بهر خدا هیچ مگو</p><p>دل پرخون بنگر چشم چو جیحون بنگر</p><p>هر چه بینی بگذر چون و چرا هیچ مگو</p><p>دی خیال تو بیامد به در خانه دل</p><p>در بزد گفت بیا در بگشا هیچ مگو</p><p>دست خود را بگزیدم که فغان از غم تو</p><p>گفت من آن توام دست مخا هیچ مگو</p><p>تو چو سرنای منی بی‌لب من ناله مکن</p><p>تا چو چنگت ننوازم ز نوا هیچ مگو</p><p>گفتم این جان مرا گرد جهان چند کشی</p><p>گفت هر جا که کشم زود بیا هیچ مگو</p><p>گفتم ار هیچ نگویم تو روا می‌داری</p><p>آتشی گردی و گویی که درآ هیچ مگو</p><p>همچو گل خنده زد و گفت درآ تا بینی</p><p>همه آتش سمن و برگ و گیا هیچ مگو</p><p>همه آتش گل گویا شد و با ما می‌گفت</p><p>جز ز لطف و کرم دلبر ما هیچ مگو</p><h2><a id="poem-4842" href="https://ganjoor.net/moulavi/shams/ghazalsh/sh2218">غزل شمارهٔ ۲۲۱۸</a></h2>
<p>همه خوردند و برفتند و بماندم من و تو</p><p>چو مرا یافته‌ای صحبت هر خام مجو</p><p>همه سرسبزی جان تو ز اقبال دل است</p><p>هله چون سبزه و چون بید مرو زین لب جو</p><p>پر شود خانه دل ماه رخان زیبا</p><p>گرهی همچو زلیخا گرهی یوسف رو</p><p>حلقه حلقه بر او رقص کنان دست زنان</p><p>سوی او خنبد هر یک که منم بنده تو</p><p>هر ضمیری که در او آن شه تشریف دهد</p><p>هر سوی باغ بود هر طرفی مجلس و طو</p><p>چند هنگامه نهی هر طرفی بهر طمع</p><p>تو پراکنده شدی جمع نشد نیم تسو</p><p>هله ای عشق که من چاکر و شاگرد توام</p><p>که بسی خوب و لطیف است تو را صورت و خو</p><p>گر می مجلسی و آب حیات همه‌ای</p><p>همه دل گشته و فارغ شده از فرج و گلو</p><p>هله ای دل که ز من دیده تو تیزتر است</p><p>عجب آن کیست چو شمس و چو قمر بر سر کو</p><p>آنک در زلزله او است دو صد چون مه و چرخ</p><p>و آنک که در سلسله او است دو صد سلسله مو</p><p>هفت بحر ار بفزایند و به هفتاد رسند</p><p>بود او را به گه عبره به زیر زانو</p><p>او مگر صورت عشق است و نماند به بشر</p><p>خسروان بر در او گشته ایاز و قتلو</p><p>فلک و مهر و ستاره لمع از وی دزدند</p><p>یوسف و پیرهنش برده از او صورت و بو</p><p>همه شیران بده در حمله او چون سگ لنگ</p><p>همه ترکان شده زیبایی او را هندو</p><p>لب ببند و صفت لعل لب او کم کن</p><p>همه هیچند به پیش لب او هیچ مگو</p><h2><a id="poem-4843" href="https://ganjoor.net/moulavi/shams/ghazalsh/sh2219">غزل شمارهٔ ۲۲۱۹</a></h2>
<p>من غلام قمرم غیر قمر هیچ مگو</p><p>پیش من جز سخن شمع و شکر هیچ مگو</p><p>سخن رنج مگو جز سخن گنج مگو</p><p>ور از این بی‌خبری رنج مبر هیچ مگو</p><p>دوش دیوانه شدم عشق مرا دید و بگفت</p><p>آمدم نعره مزن جامه مدر هیچ مگو</p><p>گفتم ای عشق من از چیز دگر می‌ترسم</p><p>گفت آن چیز دگر نیست دگر هیچ مگو</p><p>من به گوش تو سخن‌های نهان خواهم گفت</p><p>سر بجنبان که بلی جز که به سر هیچ مگو</p><p>قمری جان صفتی در ره دل پیدا شد</p><p>در ره دل چه لطیف است سفر هیچ مگو</p><p>گفتم ای دل چه مه‌ست این دل اشارت می‌کرد</p><p>که نه اندازه توست این بگذر هیچ مگو</p><p>گفتم این روی فرشته‌ست عجب یا بشر است</p><p>گفت این غیر فرشته‌ست و بشر هیچ مگو</p><p>گفتم این چیست بگو زیر و زبر خواهم شد</p><p>گفت می‌باش چنین زیر و زبر هیچ مگو</p><p>ای نشسته تو در این خانه پرنقش و خیال</p><p>خیز از این خانه برو رخت ببر هیچ مگو</p><p>گفتم ای دل پدری کن نه که این وصف خداست</p><p>گفت این هست ولی جان پدر هیچ مگو</p><h2><a id="poem-4844" href="https://ganjoor.net/moulavi/shams/ghazalsh/sh2220">غزل شمارهٔ ۲۲۲۰</a></h2>
<p>هله ای شاه مپیچان سر و دستار مرو</p><p>هله ای ماه که نغزت رخ و رخسار مرو</p><p>در همه روی زمین چشم و دل باز که راست</p><p>مکن آزار مکن جانب اغیار مرو</p><p>مبر از یار مبر خانه اسرار مسوز</p><p>گل و گلزار مکن جانب هر خار مرو</p><p>مکن ای یار ستیزه دغل و جنگ مجوی</p><p>هله آن بار برفتی مکن این بار مرو</p><p>بنده و چاکر و پرورده و مولای توایم</p><p>ای دل و دین و حیات خوش ناچار مرو</p><p>هله سرنای توام مست نواهای توام</p><p>مشکن چنگ طرب را مسکل تار مرو</p><p>هله مخمور چه نالی بر مخمور دگر</p><p>پهلوی خم بنشین از بر خمار مرو</p><p>هله جان بخش بیا ای صدقات تو حیات</p><p>به از این خیر نباشد به جز این کار مرو</p><p>خاتم حسن و جمالی هله ای یوسف دهر</p><p>سوی مکاری اخوان ستمکار مرو</p><p>هله دیدار مهل برمگزین فکر و خیال</p><p>از عیان سر مکشان در پی آثار مرو</p><p>هله موسی زمان گرد برآر از دریا</p><p>دل فرعون مجو جانب انکار مرو</p><p>هله عیسی قران صحت رنجور گران</p><p>از برای دو سه ترسا سوی زنار مرو</p><p>هله ای شاهد جان خواجه جان‌های شهان</p><p>شیوه کن لب بگز و غبغبه افشار مرو</p><p>هله صدیق زمانی به تو ختم است وفا</p><p>جز سوی احمد بگزیده مختار مرو</p><p>جبرئیل کرمی سدره مقام و وطنت</p><p>همچو مرغان زمین بر سر شخسار مرو</p><p>تو یقین دار که بی‌تو نفسی جان نزید</p><p>در احسان بگشا و پس دیوار مرو</p><p>همه رندان و حریفان و بتان جمع شدند</p><p>وقت کار است بیا کار کن از کار مرو</p><p>هله باقی غزل را ز شهنشاه بجوی</p><p>همگی گوش شو اکنون سوی گفتار مرو</p><h2><a id="poem-4845" href="https://ganjoor.net/moulavi/shams/ghazalsh/sh2221">غزل شمارهٔ ۲۲۲۱</a></h2>
<p>سر و پا گم کند آن کس که شود دلخوش از او</p><p>دل کی باشد که نگردد همگی آتش از او</p><p>گرد آن حوض همی‌گردی و عاشق شده‌ای</p><p>چون شدی غرق شکر رو همه تن می‌چش از او</p><p>چون سبوی تو در آن عشق و کشاکش بشکست</p><p>بر لب چشمه دهان می‌نه و خوش می‌کش از او</p><p>عسلی جوشد از آن خم که نه در شش جهت است</p><p>پنج انگشت بلیسند کنون هر شش از او</p><p>آن چه آب است کز او عاشق پرآتش و باد</p><p>از هوس همچو زمین خاک شد و مفرش از او</p><p>آه عاشق ز چه سوزد تتق گردون را</p><p>ز آنک می‌خیزد آن آتش و آن آهش از او</p><p>شمس تبریز که جان در هوس او بگریست</p><p>گشت زیبا و دلارام و لطیف و کش از او</p><h2><a id="poem-4846" href="https://ganjoor.net/moulavi/shams/ghazalsh/sh2222">غزل شمارهٔ ۲۲۲۲</a></h2>
<p>سر عثمان تو مست است بر او ریز کدو</p><p>چون عمر محتسبی دادکنی این جا کو</p><p>چه حدیث است ز عثمان عمرم مستتر است</p><p>و آن دگر را که رئیس است نگویم تو بگو</p><p>مست دیدی که شکوفه ش همه در است و عقیق</p><p>باده‌ای کو چو اویس قرنی دارد بو</p><p>ای بسا فکرت باریک که چون موی شده‌ست</p><p>وز سر زلف خوش یار ندارد سر مو</p><p>مست فکرت دگر و مستی عشرت دگر است</p><p>قطره‌ای این کند آنک نکند زان دو سبو</p><p>بس کن و دفتر گفتار در این جو افکن</p><p>بر لب جوی حیل تخته منه جامه مشو</p><h2><a id="poem-4847" href="https://ganjoor.net/moulavi/shams/ghazalsh/sh2223">غزل شمارهٔ ۲۲۲۳</a></h2>
<p>ای همه سرگشتگان مهمان تو</p><p>آفتاب از آسمان پرسان تو</p><p>چشم بد از روی خوبت دور باد</p><p>ای هزاران جان فدای جان تو</p><p>چون فدا گردند جاویدان شوند</p><p>ز آنک اکسیر است جان را کان تو</p><p>گاو و بزغاله و بره گردون چرخ</p><p>باد ای ماه بتان قربان تو</p><p>ز آنک قربان‌ها همه باقی شوند</p><p>در هوای عید بی‌پایان تو</p><p>در سرای عصمت یزدان تویی</p><p>بخت و دولت روز و شب دربان تو</p><p>ای خدا این باغ را سرسبز دار</p><p>در بهارستان بی‌نقصان تو</p><p>تا ملایک میوه از وی می‌کشند</p><p>می‌چرند از نخل و سیبستان تو</p><p>این شکرخانه همیشه باز باد</p><p>پرنبات و شکر پنهان تو</p><p>آب این جو ای خدا تیره مباد</p><p>تا به هر سو می‌رود ز احسان تو</p><p>این دعا را یا رب آمین هم تو کن</p><p>ای دعا آن تو آمین آن تو</p><p>چنگ و قانون جهان را تارهاست</p><p>ناله هر تار در فرمان تو</p><p>من بخفتم تو مرا انگیختی</p><p>تا چو گویم در خم چوگان تو</p><p>ور نه خاکی از کجا عشق از کجا</p><p>گر نبودی جذبه‌های جان تو</p><p>خاک خشکی مست شد تر می‌زند</p><p>آن توست این آن توست این آن تو</p><p>دی مرا پرسید لطفش کیستی</p><p>گفتم ای جان گربه در انبان تو</p><p>گفت ای گربه بشارت مر تو را</p><p>که تو را شیری کند سلطان تو</p><p>من خمش کردم توام نگذاشتی</p><p>همچو چنگم سخره افغان تو</p><h2><a id="poem-4848" href="https://ganjoor.net/moulavi/shams/ghazalsh/sh2224">غزل شمارهٔ ۲۲۲۴</a></h2>
<p>ای بمرده هر چه جان در پای او</p><p>هر چه گوهر غرقه در دریای او</p><p>آتش عشقش خدایی می‌کند</p><p>ای خدا هیهای او هیهای او</p><p>جبرئیل و صد چو او گر سر کشد</p><p>از سجود درگهش ای وای او</p><p>چون مثالی برنویسد در فراق</p><p>خون ببارد از خم طغرای او</p><p>هر کی ماند زین قیامت بی‌خبر</p><p>تا قیامت وای او ای وای او</p><p>هر کی ناگه از چنان مه دور ماند</p><p>ای خدایا چون بود شب‌های او</p><p>در نظاره عاشقان بودیم دوش</p><p>بر شمار ریگ در صحرای او</p><p>خیمه در خیمه طناب اندر طناب</p><p>پیش شاه عشق و لشکرهای او</p><p>خیمه جان را ستون از نور پاک</p><p>نور پاک از تابش سیمای او</p><p>آب و آتش یک شده ز امروز او</p><p>روز و شب محو است در فردای او</p><p>عشق شیر و عاشقان اطفال شیر</p><p>در میان پنجه صدتای او</p><p>طفل شیر از زخم شیر ایمن بود</p><p>بر سر پستان شیرافزای او</p><p>در کدامین پرده پنهان بود عشق</p><p>کس نداند کس نبیند جای او</p><p>عشق چون خورشید ناگه سر کند</p><p>برشود تا آسمان غوغای او</p><h2><a id="poem-4849" href="https://ganjoor.net/moulavi/shams/ghazalsh/sh2225">غزل شمارهٔ ۲۲۲۵</a></h2>
<p>شکر ایزد را که دیدم روی تو</p><p>یافتم ناگه رهی من سوی تو</p><p>چشم گریانم ز گریه کند بود</p><p>یافت نور از نرگس جادوی تو</p><p>بس بگفتم کو وصال و کو نجاح</p><p>برد این کو کو مرا در کوی تو</p><p>از لب اقبال و دولت بوسه یافت</p><p>این لبان خشک مدحت گوی تو</p><p>تیر غم را اسپری مانع نبود</p><p>جز زره‌هایی که دارد موی تو</p><p>آسمان جاهی که او شد فرش تو</p><p>شیرمردی کو شود آهوی تو</p><p>شاد بختی که غم تو قوت او است</p><p>پهلوانی کو فتد پهلوی تو</p><p>جست و جویی در دلم انداختی</p><p>تا ز جست و جو روم در جوی تو</p><p>خاک را هایی و هویی کی بدی</p><p>گر نبودی جذب‌های و هوی تو</p><p>آب دریا تا به کعب آید ورا</p><p>کو بیابد بوسه بر زانوی تو</p><p>بس که تا هر کس رود بر طبع خویش</p><p>جمله خلقان را نباشد خوی تو</p><h2><a id="poem-4850" href="https://ganjoor.net/moulavi/shams/ghazalsh/sh2226">غزل شمارهٔ ۲۲۲۶</a></h2>
<p>ای بکرده رخت عشاقان گرو</p><p>خون مریز این عاشقان را و مرو</p><p>بر سر ره تو ز خون آثار بین</p><p>هر طرف تو نعره خونین شنو</p><p>گفتم این دل را که چوگانش ببین</p><p>گر یکی گویی در آن چوگان بدو</p><p>گفت دل کاندر خم چوگان او</p><p>کهنه گشتم صد هزاران بار و نو</p><p>کی نهان گردد ز چوگان گوی دل</p><p>کاندر آن صحرا نه چاه است و نه گو</p><p>گربه جان عطسه شیر ازل</p><p>شیر لرزد چون کند آن گربه مو</p><p>زر کان شمس تبریزی است این</p><p>صاف باشد گر بجویی جو به جو</p><h2><a id="poem-4851" href="https://ganjoor.net/moulavi/shams/ghazalsh/sh2227">غزل شمارهٔ ۲۲۲۷</a></h2>
<p>مطربا اسرار ما را بازگو</p><p>قصه‌های جان فزا را بازگو</p><p>ما دهان بربسته‌ایم امروز از او</p><p>تو حدیث دلگشا را بازگو</p><p>من گران گوشم بنه رخ بر رخم</p><p>وعده آن خوش لقا را بازگو</p><p>ماجرایی رفت جان را در الست</p><p>بازگو آن ماجرا را بازگو</p><p>مخزن انا فتحنا برگشا</p><p>سر جان مصطفی را بازگو</p><p>مستجاب آمد دعای عاشقان</p><p>ای دعاگو آن دعا را بازگو</p><p>چون صلاح الدین صلاح جان ماست</p><p>آن صلاح جان‌ها را بازگو</p><h2><a id="poem-4852" href="https://ganjoor.net/moulavi/shams/ghazalsh/sh2228">غزل شمارهٔ ۲۲۲۸</a></h2>
<p>جان ما را هر نفس بستان نو</p><p>گوش ما را هر نفس دستان نو</p><p>ماهیانیم اندر آن دریا که هست</p><p>روز روزش گوهر و مرجان نو</p><p>تا فسون هیچ کس را نشنوی</p><p>این جهان کهنه را برهان نو</p><p>عیش ما نقد است وآنگه نقد نو</p><p>ذات ما کان است وآنگه کان نو</p><p>این شکر خور این شکر کز ذوق او</p><p>می‌دهد اندر دهان دندان نو</p><p>جمله جان شو ار کسی پرسد تو را</p><p>تو کیی گو هر زمانی جان نو</p><p>من زمین را لقمه‌ام لیکن زمین</p><p>رویدش زین لقمه صد لقمان نو</p><p>زرد گشتی از خزان غمگین مشو</p><p>در خزان بین تاب تابستان نو</p><h2><a id="poem-4853" href="https://ganjoor.net/moulavi/shams/ghazalsh/sh2229">غزل شمارهٔ ۲۲۲۹</a></h2>
<p>ای غذای جان مستم نام تو</p><p>چشم و عقلم روشن از ایام تو</p><p>شش جهت از روی من شد همچو زر</p><p>تا بدیدم سیم هفت اندام تو</p><p>گفته بودی کز توام بگرفت دل</p><p>من نخواهم در جهان جز کام تو</p><p>منتظر بنشسته‌ام تا دررسد</p><p>از پی جان خواستن پیغام تو</p><h2><a id="poem-4854" href="https://ganjoor.net/moulavi/shams/ghazalsh/sh2230">غزل شمارهٔ ۲۲۳۰</a></h2>
<p>صوفیانیم آمده در کوی تو</p><p>شیء لله از جمال روی تو</p><p>از عطش ابریق‌ها آورده‌ایم</p><p>کب خوبی نیست جز در جوی تو</p><p>هابده چیزی به درویشان خویش</p><p>ای همیشه لطف و رحمت خوی تو</p><p>حسن یوسف قوت جان شد سال قحط</p><p>آمدیم از قحط ما هم سوی تو</p><p>صوفیان را باز حلوا آرزو است</p><p>از لب حلوایی دلجوی تو</p><p>ولوله در خانقاه افتاد دوش</p><p>مشک پر شد خانقاه از بوی تو</p><p>دست بگشا جانب زنبیل ما</p><p>آفرین بر دست و بر بازوی تو</p><p>شمس تبریزی تویی خوان کرم</p><p>سیر شد کون و مکان از طوی تو</p><h2><a id="poem-4855" href="https://ganjoor.net/moulavi/shams/ghazalsh/sh2231">غزل شمارهٔ ۲۲۳۱</a></h2>
<p>می‌دوید از هر طرف در جست و جو</p><p>چشم پرخون تیغ در کف عشق او</p><p>دوش خفته خلق اندر خواب خوش</p><p>او به قصد جان عاشق سو به سو</p><p>گاه چون مه تافته بر بام‌ها</p><p>گاه چون باد صبا او کو به کو</p><p>ناگهان افکند طشت ما ز بام</p><p>پاسبانان درشده در گفت و گو</p><p>در میان کوی بانگ دزد خاست</p><p>او بزد زخمی و پنهان کرد رو</p><p>گرد او را پاسبانی درنیافت</p><p>کش زبون گشته‌ست چرخ تندخو</p><p>بر سر زخم آمد افلاطون عقل</p><p>کو نشان‌ها را بداند مو به مو</p><p>گفت دانستم که زخم دست کیست</p><p>کو است اصل فتنه‌های تو به تو</p><p>چونک زخم او است نبود چاره‌ای</p><p>آنچ او بشکافت نپذیرد رفو</p><p>از پی این زخم جان نو رسید</p><p>جان کهنه دست‌ها از خود بشو</p><p>عشق شمس الدین تبریزی است این</p><p>کو برون است از جهان رنگ و بو</p><h2><a id="poem-4856" href="https://ganjoor.net/moulavi/shams/ghazalsh/sh2232">غزل شمارهٔ ۲۲۳۲</a></h2>
<p>به حریفان بنشین خواب مرو</p><p>همچو ماهی به تک آب مرو</p><p>همچو دریا همه شب جوشان باش</p><p>نی پراکنده چو سیلاب مرو</p><p>آب حیوان نه که در تاریکی است</p><p>بطلب در شب و مشتاب مرو</p><p>شب روان فلکی پرنورند</p><p>تو هم از صحبت اصحاب مرو</p><p>شمع بیدار نه در طشت زر است</p><p>به زمین در تو چو سیماب مرو</p><p>شب روان را بنماید مه رو</p><p>منتظر شو شب مهتاب مرو</p><h2><a id="poem-4857" href="https://ganjoor.net/moulavi/shams/ghazalsh/sh2233">غزل شمارهٔ ۲۲۳۳</a></h2>
<p>ای ترک ماه چهره چه گردد که صبح تو</p><p>آیی به حجره من و گویی که گل برو</p><p>تو ماه ترکی و من اگر ترک نیستم</p><p>دانم من این قدر که به ترکی است آب سو</p><p>آب حیات تو گر از این بنده تیره شد</p><p>ترکی مکن به کشتنم ای ترک ترک خو</p><p>رزق مرا فراخی از آن چشم تنگ توست</p><p>ای تو هزار دولت و اقبال تو به تو</p><p>ای ارسلان قلج مکش از بهر خون من</p><p>عشقت گرفت جمله اجزام مو به مو</p><p>زخم قلج مبادا بر عشق تو رسد</p><p>از بخل جان نمی‌کنم ای ترک گفت و گو</p><p>بر ما فسون بخواند ککجک ای قشلرن</p><p>ای سزدش تو سیرک سزدش قنی بجو</p><p>نام تو ترک گفتم از بهر مغلطه</p><p>زیرا که عشق دارد صد حاسد و عدو</p><p>دکتر شنیدم از تو و خاموش ماندم</p><p>غماز من بس است در این عشق رنگ و بو</p>
</body></html>