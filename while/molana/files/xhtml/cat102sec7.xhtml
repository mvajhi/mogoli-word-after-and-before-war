<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>رباعیات - بخش ۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-30959" href="https://ganjoor.net/moulavi/shams/robaeesh/sh1501">رباعی شمارهٔ ۱۵۰۱</a></h2>
<p>کس نیست به غیر از او در این جمله جهان</p><p>نی زشت و نه نیکو و نه پیدا و نهان</p><p>هر تیر که جست هست از آن سخت کمان</p><p>هر نکته که هست جست از آن شعله دهان</p><h2><a id="poem-30960" href="https://ganjoor.net/moulavi/shams/robaeesh/sh1502">رباعی شمارهٔ ۱۵۰۲</a></h2>
<p>گفتم که بر حریف غمگین منشین</p><p>جز پهلوی خوشدلان شیرین منشین</p><p>در باغ چو آمدی سوی خار مرو</p><p>جز با گل و یاسمین و نسرین منشین</p><h2><a id="poem-30961" href="https://ganjoor.net/moulavi/shams/robaeesh/sh1503">رباعی شمارهٔ ۱۵۰۳</a></h2>
<p>گفتم مکن ایروت حسن خوت حسن</p><p>من دزد نیم مبند دستم بر سن</p><p>گفتا که کجائی تو هنوز ای همه فن</p><p>حقا که چنان شوی که کبرت ستسن</p><h2><a id="poem-30962" href="https://ganjoor.net/moulavi/shams/robaeesh/sh1504">رباعی شمارهٔ ۱۵۰۴</a></h2>
<p>گلباغ نهانست و درختان پنهان</p><p>صد سال نماید او و او خود یکسان</p><p>بحریست محیط و بی‌حد و بی‌پایان</p><p>صد موج ز موج او درون صد جان</p><h2><a id="poem-30963" href="https://ganjoor.net/moulavi/shams/robaeesh/sh1505">رباعی شمارهٔ ۱۵۰۵</a></h2>
<p>ما زیبائیم خویش را زیبا کن</p><p>خوبا ما کن ز دیگران خو واکن</p><p>ور میخواهی که کان گوهر باشی</p><p>دل را بگشای و سینه را دریا کن</p><h2><a id="poem-30964" href="https://ganjoor.net/moulavi/shams/robaeesh/sh1506">رباعی شمارهٔ ۱۵۰۶</a></h2>
<p>ما کاهگلان عشق و پهلو به زمین</p><p>کرده است زمین را کرمش مرکب و زین</p><p>تا میبرد این خفتگکانرا در خواب</p><p>اصحاف الکهف تا سوی علیین</p><h2><a id="poem-30965" href="https://ganjoor.net/moulavi/shams/robaeesh/sh1507">رباعی شمارهٔ ۱۵۰۷</a></h2>
<p>ما مرد سنانیم نه از بهر سه نان</p><p>ما دست زنانیم نه از دست زنان</p><p>در صید بدانیم نه در صید بدان</p><p>از بند جهانیم نه در بند جهان</p><h2><a id="poem-30966" href="https://ganjoor.net/moulavi/shams/robaeesh/sh1508">رباعی شمارهٔ ۱۵۰۸</a></h2>
<p>مجموع جهان عاشق یک پارهٔ من</p><p>چاره‌گر و چاره‌ساز بیچارهٔ من</p><p>خورشید و فلک غلام سیارهٔ من</p><p>نظاره‌گر دو کون نظارهٔ من</p><h2><a id="poem-30967" href="https://ganjoor.net/moulavi/shams/robaeesh/sh1509">رباعی شمارهٔ ۱۵۰۹</a></h2>
<p>معشوق من از همه نهانست بدان</p><p>بیرون ز کمان هر گمانست بدان</p><p>در سینهٔ من چو مه عیانست بدان</p><p>آمیخته با تنم چو جانست بدان</p><h2><a id="poem-30968" href="https://ganjoor.net/moulavi/shams/robaeesh/sh1510">رباعی شمارهٔ ۱۵۱۰</a></h2>
<p>من بندهٔ مستی که بود دست زنان</p><p>دورم ز کسی که او بود مست زنان</p><p>باری من خسته دل چنینم نه چنان</p><p>آلوده مبا بنان عشاق بنان</p><h2><a id="poem-30969" href="https://ganjoor.net/moulavi/shams/robaeesh/sh1511">رباعی شمارهٔ ۱۵۱۱</a></h2>
<p>من بیرخ تو باده ندانم خوردن</p><p>بی‌دست تو من مهره ندانم بردن</p><p>از دور مرا رقص همی فرمائی</p><p>بی‌پردهٔ تو رقص ندانم کردن</p><h2><a id="poem-30970" href="https://ganjoor.net/moulavi/shams/robaeesh/sh1512">رباعی شمارهٔ ۱۵۱۲</a></h2>
<p>من بینم آنرا که نمی‌بینم من</p><p>وز قند لبش نبات می‌چینم من</p><p>هر چند چو سین میان یاسینم من</p><p>یاسین نهلد دمی که بنشینم من</p><h2><a id="poem-30971" href="https://ganjoor.net/moulavi/shams/robaeesh/sh1513">رباعی شمارهٔ ۱۵۱۳</a></h2>
<p>من کاغذهای مصر و بغداد ای جان</p><p>کردم پر ز آه و فریاد ای جان</p><p>یکساعت عشق صد جهان بیش ارزد</p><p>صد جان به فدای عاشقی باد ای جان</p><h2><a id="poem-30972" href="https://ganjoor.net/moulavi/shams/robaeesh/sh1514">رباعی شمارهٔ ۱۵۱۴</a></h2>
<p>من عاشق عشق و عشق هم عاشق من</p><p>تن عاشق جان آمد و جان عاشق تن</p><p>گه من آرم دو دست در گردن او</p><p>گه او کشدم چو دلربایان گردن</p><h2><a id="poem-30973" href="https://ganjoor.net/moulavi/shams/robaeesh/sh1515">رباعی شمارهٔ ۱۵۱۵</a></h2>
<p>من کی خندم تات نبینم خندان</p><p>جان بندهٔ آن خندهٔ بیکام و دهان</p><p>افسوس که خندهٔ ترا می‌بینند</p><p>و آن خندهٔ تو ز چشم خلقان پنهان</p><h2><a id="poem-30974" href="https://ganjoor.net/moulavi/shams/robaeesh/sh1516">رباعی شمارهٔ ۱۵۱۶</a></h2>
<p>مردان تو در دایرهٔ کن فیکون</p><p>دل نقطهٔ وحدتست و از عرش فزون</p><p>گر در چیند نقطهٔ دردت ز درون</p><p>حالی شوی از دایرهٔ کون برون</p><h2><a id="poem-30975" href="https://ganjoor.net/moulavi/shams/robaeesh/sh1517">رباعی شمارهٔ ۱۵۱۷</a></h2>
<p>نزدیک منی مرا مبین چون دوران</p><p>تو شهد نگر به صورت زنبوران</p><p>ابلیس نه‌ای به جان آدم بنگر</p><p>اندر تن او نظر مکن چون کوران</p><h2><a id="poem-30976" href="https://ganjoor.net/moulavi/shams/robaeesh/sh1518">رباعی شمارهٔ ۱۵۱۸</a></h2>
<p>هر خانه که بی‌چراغ باشد ای جان</p><p>زندان بود آن نه باغ باشد ای جان</p><p>هرکس که بطبل باز شد باز نشد</p><p>بازش تو مخوان که زاغ باشد ای جان</p><h2><a id="poem-30977" href="https://ganjoor.net/moulavi/shams/robaeesh/sh1519">رباعی شمارهٔ ۱۵۱۹</a></h2>
<p>هر روز خوش است منزلی بسپردن</p><p>چون آب روان و فارغ از افسردن</p><p>دی رفت و حدیث دی چو دی هم بگذشت</p><p>امروز حدیث تازه باید کردن</p><h2><a id="poem-30978" href="https://ganjoor.net/moulavi/shams/robaeesh/sh1520">رباعی شمارهٔ ۱۵۲۰</a></h2>
<p>هر روز نو برآئی ای دلبر جان</p><p>سودای نوی درافکنی در سر جان</p><p>در ده پرده بهر سحر ساغر جان</p><p>ای تو پدر جان من و مادر جان</p><h2><a id="poem-30979" href="https://ganjoor.net/moulavi/shams/robaeesh/sh1521">رباعی شمارهٔ ۱۵۲۱</a></h2>
<p>هر مطرب کو نیست ز دل دفتر خوان</p><p>آن مطرب را تو مطرب دفتر خوان</p><p>گر چهرهٔ نهان کرد ز تو بیت و غزل</p><p>گر خط خوانی ز چهرهٔ ما برخوان</p><h2><a id="poem-30980" href="https://ganjoor.net/moulavi/shams/robaeesh/sh1522">رباعی شمارهٔ ۱۵۲۲</a></h2>
<p>هشدار که می‌روند هر سو غولان</p><p>با دانه و دام در شکار گوران</p><p>ای شاد تنی که دامن دل گیرد</p><p>عبرت گیرد ز حالت معزولان</p><h2><a id="poem-30981" href="https://ganjoor.net/moulavi/shams/robaeesh/sh1523">رباعی شمارهٔ ۱۵۲۳</a></h2>
<p>هم خانه از آن اوست و هم جامه و نان</p><p>هم جسم از آن اوست همه دیده و جان</p><p>وان چیز دگر که نیست گفتن امکان</p><p>زیرا که زمان باید و اخوان و مکان</p><h2><a id="poem-30982" href="https://ganjoor.net/moulavi/shams/robaeesh/sh1524">رباعی شمارهٔ ۱۵۲۴</a></h2>
<p>هم نور دل منی و هم راحت جان</p><p>هم فتنه برانگیزی و هم فتنه نشان</p><p>ما را گوئی چه داری از دوست نشان</p><p>ما را از دوست بی‌نشانیست نشان</p><h2><a id="poem-30983" href="https://ganjoor.net/moulavi/shams/robaeesh/sh1525">رباعی شمارهٔ ۱۵۲۵</a></h2>
<p>هنگام اجل چو جان بپردازد تن</p><p>مانند قبای کهنه اندازد تن</p><p>تن را که ز خاکست دهد باز به خاک</p><p>وز نور قدیم خویش برسازد تن</p><h2><a id="poem-30984" href="https://ganjoor.net/moulavi/shams/robaeesh/sh1526">رباعی شمارهٔ ۱۵۲۶</a></h2>
<p>یا دلبر من باید و یا دل بر من</p><p>نی دل بر من باشد و نی دلبر من</p><p>ای دل بر من مباش بی‌دلبر من</p><p>یک دل بر من به از دو صد دل بر من</p><h2><a id="poem-30985" href="https://ganjoor.net/moulavi/shams/robaeesh/sh1527">رباعی شمارهٔ ۱۵۲۷</a></h2>
<p>یارب چه دلست این و چه خو دارد این</p><p>در جستن او چه جستجو دارد این</p><p>بر خاک درش هر نفسی سر بنهد</p><p>خاکش گوید هزار رو دارد این</p><h2><a id="poem-30986" href="https://ganjoor.net/moulavi/shams/robaeesh/sh1528">رباعی شمارهٔ ۱۵۲۸</a></h2>
<p>یا اوحد بالجمال یا جانمسن</p><p>از عهد من ای دوست مگر نادمسن</p><p>قد کنت تجنی فقل تاجکسن</p><p>والیوم هجرتنی فقل سن کم سن</p><h2><a id="poem-30987" href="https://ganjoor.net/moulavi/shams/robaeesh/sh1529">رباعی شمارهٔ ۱۵۲۹</a></h2>
<p>آن رهزن دل که پای‌کوبانم از او</p><p>چون آینهٔ خیال خوبانم از او</p><p>جانی‌ست که چون دست زنان می‌آید</p><p>یارب یارب چه می‌شود جانم از او</p><h2><a id="poem-30988" href="https://ganjoor.net/moulavi/shams/robaeesh/sh1530">رباعی شمارهٔ ۱۵۳۰</a></h2>
<p>آن شاه که هست عقل دیوانهٔ او</p><p>وز عشق دلم شده است همخانهٔ او</p><p>پروانه فرستاد که من آن توام</p><p>صد شمع به نور شد ز پروانهٔ او</p><h2><a id="poem-30989" href="https://ganjoor.net/moulavi/shams/robaeesh/sh1531">رباعی شمارهٔ ۱۵۳۱</a></h2>
<p>آن شخص که رشک برد بر جامهٔ تو</p><p>تا رشک برد بر لب خودکامهٔ تو</p><p>یا رشک برد بر آن رخ فرخ تو</p><p>یا بر کر و فر روح علامهٔ تو</p><h2><a id="poem-30990" href="https://ganjoor.net/moulavi/shams/robaeesh/sh1532">رباعی شمارهٔ ۱۵۳۲</a></h2>
<p>آن کس که همیشه دل پر از دردم از او</p><p>با سینهٔ ریش و با رخ زردم از او</p><p>امروز بناز او بری بر من زد</p><p>المنة لله که بری خوردم از او</p><h2><a id="poem-30991" href="https://ganjoor.net/moulavi/shams/robaeesh/sh1533">رباعی شمارهٔ ۱۵۳۳</a></h2>
<p>آن لاله رخی که با رخ زردم از او</p><p>وان داروی دردی که همه دردم از او</p><p>یک روز به بازار بری بر من زد</p><p>باور نکند کس چه بری خوردم از او</p><h2><a id="poem-30992" href="https://ganjoor.net/moulavi/shams/robaeesh/sh1534">رباعی شمارهٔ ۱۵۳۴</a></h2>
<p>از جان بشنیده‌ام نوای غم تو</p><p>نی خود جانهاست ذره‌های غم تو</p><p>آن صورتها که در درون می‌آیند</p><p>تابند چو ذره در هوای غم تو</p><h2><a id="poem-30993" href="https://ganjoor.net/moulavi/shams/robaeesh/sh1535">رباعی شمارهٔ ۱۵۳۵</a></h2>
<p>از گنج قدم شدیم ویرانهٔ او</p><p>ز افسانهٔ او شدیم افسانهٔ او</p><p>آوخ که ز پیمان و ز پیمانهٔ او</p><p>کس خانهٔ خود نداند از خانهٔ او</p><h2><a id="poem-30994" href="https://ganjoor.net/moulavi/shams/robaeesh/sh1536">رباعی شمارهٔ ۱۵۳۶</a></h2>
<p>ای آب از این دیدهٔ بیخواب برو</p><p>وی آتش از این سینهٔ پرتاب برو</p><p>وی جان چو تنی که مسکنت بود نماند</p><p>بی‌آبی خود مجوی و بر آب برو</p><h2><a id="poem-30995" href="https://ganjoor.net/moulavi/shams/robaeesh/sh1537">رباعی شمارهٔ ۱۵۳۷</a></h2>
<p>ای از دل و جان لطیفتر قالب تو</p><p>بسیار رهست از شکر تا لب تو</p><p>عمریست که آفتاب و مه میگردند</p><p>روزان و شبان در آرزوی شب تو</p><h2><a id="poem-30996" href="https://ganjoor.net/moulavi/shams/robaeesh/sh1538">رباعی شمارهٔ ۱۵۳۸</a></h2>
<p>ای پردهٔ پندار پسندیدهٔ تو</p><p>وی وهم خودی در دل شوریدهٔ تو</p><p>هیچی تو و هیچ را چنین گوهر</p><p>به زین نتوان نهاد در دیدهٔ تو</p><h2><a id="poem-30997" href="https://ganjoor.net/moulavi/shams/robaeesh/sh1539">رباعی شمارهٔ ۱۵۳۹</a></h2>
<p>ای بسته تو خواب من به چشم جادو</p><p>آن آب حیات و نقل بیخوابان کو</p><p>کی بینم آب چون منم غرقهٔ جو</p><p>خود آب گرفته است مرا هر شش سو</p><h2><a id="poem-30998" href="https://ganjoor.net/moulavi/shams/robaeesh/sh1540">رباعی شمارهٔ ۱۵۴۰</a></h2>
<p>ای بلبل مست بوستانی برگو</p><p>مستی سر و راحت جانی برگو</p><p>من مستم و تعیین نتوانم کردن</p><p>ای جان جهان هرچه توانی برگو</p><h2><a id="poem-30999" href="https://ganjoor.net/moulavi/shams/robaeesh/sh1541">رباعی شمارهٔ ۱۵۴۱</a></h2>
<p>ای جان جهان به حق احسانت مرو</p><p>مستم مستم ز شیر پستانت مرو</p><p>اندر قفسم شکر می افشان و مرو</p><p>ای طوطی جان زین شکرستانت مرو</p><h2><a id="poem-31000" href="https://ganjoor.net/moulavi/shams/robaeesh/sh1542">رباعی شمارهٔ ۱۵۴۲</a></h2>
<p>ای جان جهان جان و جهان بندهٔ تو</p><p>شیرین شده عالم ز شکر خندهٔ تو</p><p>صد قرن گذشت و آسمان نیز ندید</p><p>در گردش روزگار مانندهٔ تو</p><h2><a id="poem-31001" href="https://ganjoor.net/moulavi/shams/robaeesh/sh1543">رباعی شمارهٔ ۱۵۴۳</a></h2>
<p>ای جان جهان جز تو کسی کیست بگو</p><p>بی‌جان و جهان هیچ کسی زیست بگو</p><p>من بد کنم و تو بد مکافات دهی</p><p>پس فرق میان من و تو چیست بگو</p><h2><a id="poem-31002" href="https://ganjoor.net/moulavi/shams/robaeesh/sh1544">رباعی شمارهٔ ۱۵۴۴</a></h2>
<p>ای چرخ فلک پایهٔ پیروزهٔ تو</p><p>زنبیل جهان گدای دریوزهٔ تو</p><p>صد سال فلک خدمت خاک تو کند</p><p>نگزارده باشد حق یکروزهٔ تو</p><h2><a id="poem-31003" href="https://ganjoor.net/moulavi/shams/robaeesh/sh1545">رباعی شمارهٔ ۱۵۴۵</a></h2>
<p>ای در دل من میل و تمنا همه تو</p><p>واندر سر من مایهٔ سودا همه تو</p><p>هرچند بروی کار در مینگرم</p><p>امروز همه توئی و فردا همه تو</p><h2><a id="poem-31004" href="https://ganjoor.net/moulavi/shams/robaeesh/sh1546">رباعی شمارهٔ ۱۵۴۶</a></h2>
<p>ای دل اگرت طاقت غم نیست برو</p><p>آوارهٔ عشق چون تو کم نیست برو</p><p>ای جان تو بیا اگر نخواهی ترسید</p><p>ور می‌ترسی کار تو هم نیست برو</p><h2><a id="poem-31005" href="https://ganjoor.net/moulavi/shams/robaeesh/sh1547">رباعی شمارهٔ ۱۵۴۷</a></h2>
<p>ای دل تو بهر خیال مغرور مشو</p><p>پروانه صفت کشتهٔ هر نور مشو</p><p>تا خود بینی تو از خدا مانی دور</p><p>نزدیکتر آی و از خدا دور مشو</p><h2><a id="poem-31006" href="https://ganjoor.net/moulavi/shams/robaeesh/sh1548">رباعی شمارهٔ ۱۵۴۸</a></h2>
<p>ای دل گر ازین حدیث آگاهی تو</p><p>زین تفرقهٔ خویش چه میخواهی تو</p><p>یک لحظه که از حضور غایب مانی</p><p>آن لحظه بدانکه مشرک راهی تو</p><h2><a id="poem-31007" href="https://ganjoor.net/moulavi/shams/robaeesh/sh1549">رباعی شمارهٔ ۱۵۴۹</a></h2>
<p>ای زندگی تن و توانم همه تو</p><p>جانی و دلی ای دل و جانم همه تو</p><p>تو هستی من شدی از آنی همه من</p><p>من نیست شدم در تو از آنم همه تو</p><h2><a id="poem-31008" href="https://ganjoor.net/moulavi/shams/robaeesh/sh1550">رباعی شمارهٔ ۱۵۵۰</a></h2>
<p>ای ساقی جان برین خوش آواز برو</p><p>ساز ازلیست هم بر این ساز برو</p><p>ای باز چو طبل باز او بشنیدی</p><p>شه منتظر تست سبک باز برو</p><h2><a id="poem-31009" href="https://ganjoor.net/moulavi/shams/robaeesh/sh1551">رباعی شمارهٔ ۱۵۵۱</a></h2>
<p>ای ظلمت شب مانع خورشید مشو</p><p>ای ابر حجاب روز امید مشو</p><p>ای مدت یک ساعتهٔ لذت جسم</p><p>اصل الم حاصل جاوید مشو</p><h2><a id="poem-31010" href="https://ganjoor.net/moulavi/shams/robaeesh/sh1552">رباعی شمارهٔ ۱۵۵۲</a></h2>
<p>ای عارف گوینده نوائی برگو</p><p>یا قول درست یا خطائی برگو</p><p>درهای گلستان و چمن را بگشای</p><p>چون بلبل مست ز آشنائی برگو</p><h2><a id="poem-31011" href="https://ganjoor.net/moulavi/shams/robaeesh/sh1553">رباعی شمارهٔ ۱۵۵۳</a></h2>
<p>ای عشرت نزدیک ز ما دور مشو</p><p>وز مجلس ما ملول و مهجور مشو</p><p>انگور عدم بدی شرابت کردند</p><p>واپس مرو ای شراب انگور مشو</p><h2><a id="poem-31012" href="https://ganjoor.net/moulavi/shams/robaeesh/sh1554">رباعی شمارهٔ ۱۵۵۴</a></h2>
<p>ای ماه چو ابر بس گرستم بی‌تو</p><p>در مه به نشاط ننگریستم بی‌تو</p><p>برخاستم از جان تو نشستم بی‌تو</p><p>وز شرم به مردم چو نرستم بی‌تو</p><h2><a id="poem-31013" href="https://ganjoor.net/moulavi/shams/robaeesh/sh1555">رباعی شمارهٔ ۱۵۵۵</a></h2>
<p>ای مشفق فرزند دو بیتی می‌گو</p><p>هردم جهت پند دو بیتی می‌گو</p><p>در فرقت و پیوند دو بیتی می‌گو</p><p>در عین غزل چند دو بیتی می‌گو</p><h2><a id="poem-31014" href="https://ganjoor.net/moulavi/shams/robaeesh/sh1556">رباعی شمارهٔ ۱۵۵۶</a></h2>
<p>با تست مراد از چه روی هر سو تو</p><p>او تست ولی باو می‌گو تو</p><p>اوئی و توئی ز احولی مخیزد</p><p>چون دیده شود راست تو اوئی او تو</p><h2><a id="poem-31015" href="https://ganjoor.net/moulavi/shams/robaeesh/sh1557">رباعی شمارهٔ ۱۵۵۷</a></h2>
<p>با نامحرم حدیث اسرار مگو</p><p>با مردودان حکایت از یار مگو</p><p>با مردم اغیار جز اغیار مگو</p><p>با اشتر خار خوار جز خار مگو</p><h2><a id="poem-31016" href="https://ganjoor.net/moulavi/shams/robaeesh/sh1558">رباعی شمارهٔ ۱۵۵۸</a></h2>
<p>بر آتش چو دیک تو خود را میجو</p><p>می‌جوش تو خودبخود مرو بر هر سو</p><p>مقصود تو گوهر است بشتاب و بجو</p><p>زو جوش کنی کن بسوی گوهر زو</p><h2><a id="poem-31017" href="https://ganjoor.net/moulavi/shams/robaeesh/sh1559">رباعی شمارهٔ ۱۵۵۹</a></h2>
<p>بر تختهٔ دل که من نگهبانم و تو</p><p>خطی بنوشته‌ای که خوانم و تو</p><p>گفتیکه بگویمت چو من مانم و تو</p><p>این نیز از آنهاست که من دانم و تو</p><h2><a id="poem-31018" href="https://ganjoor.net/moulavi/shams/robaeesh/sh1560">رباعی شمارهٔ ۱۵۶۰</a></h2>
<p>ترکی که دلم شاد کند خندهٔ او</p><p>دارد به غمم زلف پراکندهٔ او</p><p>بستد ز من او خطی به آزادی خویش</p><p>آورد خطی که من شدم بندهٔ او</p><h2><a id="poem-31019" href="https://ganjoor.net/moulavi/shams/robaeesh/sh1561">رباعی شمارهٔ ۱۵۶۱</a></h2>
<p>چون پاک شد از رنگ خودی سینهٔ تو</p><p>خودبین گردی ز یار دیرینهٔ تو</p><p>بی‌آینه روی خویش نتوان دیدن</p><p>در یاد نگر که اوست آئینه تو</p><h2><a id="poem-31020" href="https://ganjoor.net/moulavi/shams/robaeesh/sh1562">رباعی شمارهٔ ۱۵۶۲</a></h2>
<p>خواهی که مقیم و خوش شوی با ما تو</p><p>از سر بنه آن وسوسه و غوغا تو</p><p>آنگاه تو چنان شوی که بودی با من</p><p>آنگاه چنان شوم که بودم با تو</p><h2><a id="poem-31021" href="https://ganjoor.net/moulavi/shams/robaeesh/sh1563">رباعی شمارهٔ ۱۵۶۳</a></h2>
<p>داروی ملولی رخ و رخسارهٔ تو</p><p>وان نرگس مخمورهٔ خمارهٔ تو</p><p>چندان نمک است در تو دانی پی چیست</p><p>از بهر ستیزهٔ جگرخوارهٔ تو</p><h2><a id="poem-31022" href="https://ganjoor.net/moulavi/shams/robaeesh/sh1564">رباعی شمارهٔ ۱۵۶۴</a></h2>
<p>در اصل یکی بد است جان من و تو</p><p>پیدای من و تو و نهان من و تو</p><p>خامی باشد که گویی آن من و تو</p><p>برخاست من و تو از میان من و تو</p><h2><a id="poem-31023" href="https://ganjoor.net/moulavi/shams/robaeesh/sh1565">رباعی شمارهٔ ۱۵۶۵</a></h2>
<p>در چرخ نگنجد آنکه شد لاغر تو</p><p>جان چاکر آن کسی که شد چاکر تو</p><p>انگشت گزان درآمدم از در تو</p><p>انگشت زنان برون شدم از بر تو</p><h2><a id="poem-31024" href="https://ganjoor.net/moulavi/shams/robaeesh/sh1566">رباعی شمارهٔ ۱۵۶۶</a></h2>
<p>در کوی خیال خود چه می‌پویی تو</p><p>وین دیده به خون دل چه می‌شویی تو</p><p>از فرق سرت تا به قدم حق دارد</p><p>ای بی‌خبر از خویش چه می‌جویی تو</p><h2><a id="poem-31025" href="https://ganjoor.net/moulavi/shams/robaeesh/sh1567">رباعی شمارهٔ ۱۵۶۷</a></h2>
<p>درها همه بسته‌اند الا در تو</p><p>تا ره نبرد غریب الا بر تو</p><p>ای در کرم و عزت و نورافشانی</p><p>خورشید و مه و ستاره‌ها چاکر تو</p><h2><a id="poem-31026" href="https://ganjoor.net/moulavi/shams/robaeesh/sh1568">رباعی شمارهٔ ۱۵۶۸</a></h2>
<p>دل در تو گمان بد بر دور از تو</p><p>این نیز ز ضعف خود برد دور از تو</p><p>تلخی بدهان هر دل صفرائی</p><p>خود بر تو شکر حسد برد دور از تو</p><h2><a id="poem-31027" href="https://ganjoor.net/moulavi/shams/robaeesh/sh1569">رباعی شمارهٔ ۱۵۶۹</a></h2>
<p>رشک آیدم از شانه و سنگ ای دلجو</p><p>تا با تو چرا رود به گرمابه فرو</p><p>آن در سر زلف تو چرا آویزد</p><p>وین بر کف پای تو جرا مالدرو</p><h2><a id="poem-31028" href="https://ganjoor.net/moulavi/shams/robaeesh/sh1570">رباعی شمارهٔ ۱۵۷۰</a></h2>
<p>زاندم که شنیده‌ام نوای غم تو</p><p>رقصان شده‌ام چو ذره‌های غم تو</p><p>ای روشنی هوای عشق تو عیان</p><p>بیرون ز هواست این هوای غم تو</p><h2><a id="poem-31029" href="https://ganjoor.net/moulavi/shams/robaeesh/sh1571">رباعی شمارهٔ ۱۵۷۱</a></h2>
<p>سر رشتهٔ شادیست خیال خوش تو</p><p>سرمایهٔ گرمیست مها آتش تو</p><p>هرگاه که خوشدلی سر از ما بکشد</p><p>رامش کند آن زلف خوش سرکش تو</p><h2><a id="poem-31030" href="https://ganjoor.net/moulavi/shams/robaeesh/sh1572">رباعی شمارهٔ ۱۵۷۲</a></h2>
<p>سوگند بدان روی تو و هستی تو</p><p>گر میدانم نه از تو این پستی تو</p><p>مستی و تهی دستیت آورد به من</p><p>من بندهٔ مستی و تهی دستی تو</p><h2><a id="poem-31031" href="https://ganjoor.net/moulavi/shams/robaeesh/sh1573">رباعی شمارهٔ ۱۵۷۳</a></h2>
<p>صد داد همی رسد ز بیدادی تو</p><p>در وهم چگونه آورم شادی تو</p><p>از بندگی تو سرو آزادی یافت</p><p>گل جامهٔ خود درید ز آزادی تو</p><h2><a id="poem-31032" href="https://ganjoor.net/moulavi/shams/robaeesh/sh1574">رباعی شمارهٔ ۱۵۷۴</a></h2>
<p>عشقست که کیمیای شرقست در او</p><p>ابریست که صد هزار برقست در او</p><p>در باطن من ز فر او دریائیست</p><p>کاین جملهٔ کاینات غرقست در او</p><h2><a id="poem-31033" href="https://ganjoor.net/moulavi/shams/robaeesh/sh1575">رباعی شمارهٔ ۱۵۷۵</a></h2>
<p>عمرم به کنار زد کناری با تو</p><p>چون عمر گذشتنیست باری با تو</p><p>نی نی غلطم گذرد پیشهٔ عمر</p><p>آن عمر که یافت او گذاری با تو</p><h2><a id="poem-31034" href="https://ganjoor.net/moulavi/shams/robaeesh/sh1576">رباعی شمارهٔ ۱۵۷۶</a></h2>
<p>فرزانهٔ عشق را تو دیوانه مگو</p><p>همخرقهٔ روح را بیگانه مگو</p><p>دریای محیط را تو پیمانه مگو</p><p>او داند نام خود تو افسانه مگو</p><h2><a id="poem-31035" href="https://ganjoor.net/moulavi/shams/robaeesh/sh1577">رباعی شمارهٔ ۱۵۷۷</a></h2>
<p>گر جمله برفتند نگارا تو مرو</p><p>ای مونس و غمگسار ما را تو مرو</p><p>پرمیکن و می ده و همی خند چو قند</p><p>ای ساقی خوب عالم آرا تو مرو</p><h2><a id="poem-31036" href="https://ganjoor.net/moulavi/shams/robaeesh/sh1578">رباعی شمارهٔ ۱۵۷۸</a></h2>
<p>گر عاشق عشق ما شدی، ای مه‌رو</p><p>بیرون شو ازین شش جهت تو بر تو</p><p>در رو تو درین عشق، اگر جویایی</p><p>در بحر دل آن چه باشی اندر لب جو</p><h2><a id="poem-31037" href="https://ganjoor.net/moulavi/shams/robaeesh/sh1579">رباعی شمارهٔ ۱۵۷۹</a></h2>
<p>گر عاقل و عالمی به عشق ابله شو</p><p>ور ماه فلک توئی چو خاک ره شو</p><p>با نیک و بد و پیر و جوان همره شو</p><p>فرزین و پیاده باش آنگه شه شو</p><h2><a id="poem-31038" href="https://ganjoor.net/moulavi/shams/robaeesh/sh1580">رباعی شمارهٔ ۱۵۸۰</a></h2>
<p>گر هیچ ترا میل سوی ماست بگو</p><p>ورنه که رهی عاشق و تنهاست بگو</p><p>گر هیچ مرا در دل تو جاست بگو</p><p>گر هست بگو نیست بگو راست بگو</p><h2><a id="poem-31039" href="https://ganjoor.net/moulavi/shams/robaeesh/sh1581">رباعی شمارهٔ ۱۵۸۱</a></h2>
<p>گفتم روزی که من به جانم با تو</p><p>دیگر نشدم بتا همانم با تو</p><p>لیکن دانم که هرچه بازم ببری</p><p>زان میبازم که تا بمانم با تو</p><h2><a id="poem-31040" href="https://ganjoor.net/moulavi/shams/robaeesh/sh1582">رباعی شمارهٔ ۱۵۸۲</a></h2>
<p>گفتم که کجا بود مها خانهٔ تو</p><p>گفتا که دل خراب مستانهٔ تو</p><p>من خورشیدم درون ویرانه روم</p><p>ای مست، خراب باد کاشانهٔ تو</p><h2><a id="poem-31041" href="https://ganjoor.net/moulavi/shams/robaeesh/sh1583">رباعی شمارهٔ ۱۵۸۳</a></h2>
<p>گه در دل ما نشین چو اسرار و مرو</p><p>گه بر سر ما نشین چو دستار و مرو</p><p>گفتی که چو دل زود روم زود آیم</p><p>عشوه مده ای دلبر عیار و مرو</p><h2><a id="poem-31042" href="https://ganjoor.net/moulavi/shams/robaeesh/sh1584">رباعی شمارهٔ ۱۵۸۴</a></h2>
<p>ما چارهٔ عالمیم و بیچارهٔ تو</p><p>ما ناظر روح و روح نظارهٔ تو</p><p>خورشید بگرد خاک سیارهٔ تو</p><p>مه پاره شده ز عشق مه پارهٔ تو</p><h2><a id="poem-31043" href="https://ganjoor.net/moulavi/shams/robaeesh/sh1585">رباعی شمارهٔ ۱۵۸۵</a></h2>
<p>مردی یارا که بوی فقر آید از او</p><p>دانند فقیران که چها زاید از او</p><p>ولله که سماء و هرچه در کل سما است</p><p>یا بند نصیب هرچه میباید از او</p><h2><a id="poem-31044" href="https://ganjoor.net/moulavi/shams/robaeesh/sh1586">رباعی شمارهٔ ۱۵۸۶</a></h2>
<p>مستم ز دو لعل شکرت ای مه‌رو</p><p>پستم ز قد صنوبرت ای مه‌رو</p><p>رویم چو زر است در غم سیم‌برت</p><p>از دست مده تو این زرت ای مه‌رو</p><h2><a id="poem-31045" href="https://ganjoor.net/moulavi/shams/robaeesh/sh1587">رباعی شمارهٔ ۱۵۸۷</a></h2>
<p>من بندهٔ تو بندهٔ تو بندهٔ تو</p><p>من بندهٔ آن رحمت خندیدهٔ تو</p><p>ای آب حیات کی ز مرگ اندیشد</p><p>آنکس که چو خضر گشت خود زندهٔ تو</p><h2><a id="poem-31046" href="https://ganjoor.net/moulavi/shams/robaeesh/sh1588">رباعی شمارهٔ ۱۵۸۸</a></h2>
<p>نی هرکه کند رقص و جهد بالا او</p><p>در فقر بود گزیده و والا او</p><p>مسجود ملک تا نشود چون آدم</p><p>عالم نشود به عالم اسما او</p><h2><a id="poem-31047" href="https://ganjoor.net/moulavi/shams/robaeesh/sh1589">رباعی شمارهٔ ۱۵۸۹</a></h2>
<p>هان ای تن خاکی سخن از خاک مگو</p><p>جز قصهٔ آن آینهٔ پاک مگو</p><p>از خالق افلاک درونت صفتی است</p><p>جز از صفت خالق افلاک مگو</p><h2><a id="poem-31048" href="https://ganjoor.net/moulavi/shams/robaeesh/sh1590">رباعی شمارهٔ ۱۵۹۰</a></h2>
<p>هرچند در این هوس بسی باشی تو</p><p>بیقدر تو همچون مگسی باشی تو</p><p>زنهار مباش هیچکس تا برهی</p><p>آخر که تو باشی که کسی باشی تو</p><h2><a id="poem-31049" href="https://ganjoor.net/moulavi/shams/robaeesh/sh1591">رباعی شمارهٔ ۱۵۹۱</a></h2>
<p>هرچند که قد بی‌بدل دارد سرو</p><p>پیش قد یارم چه محل دارد سرو</p><p>گه گه گوید که قد من چون قد اوست</p><p>یارب چه دماغ پرخلل دارد سرو</p><h2><a id="poem-31050" href="https://ganjoor.net/moulavi/shams/robaeesh/sh1592">رباعی شمارهٔ ۱۵۹۲</a></h2>
<p>آمد بر من خیال جانان ز پگه</p><p>در کف قدح باده که بستان ز پگه</p><p>درکش این جام تا به پایان ز پگه</p><p>سرمست درآ میان مستان ز پگه</p><h2><a id="poem-31051" href="https://ganjoor.net/moulavi/shams/robaeesh/sh1593">رباعی شمارهٔ ۱۵۹۳</a></h2>
<p>آن دم که رسی به گوهر ناسفته</p><p>سرها به هم آورده و سرها گفته</p><p>کهدان جهان ز باد شد آشفته</p><p>برتو بجوی که مست باشی خفته</p><h2><a id="poem-31052" href="https://ganjoor.net/moulavi/shams/robaeesh/sh1594">رباعی شمارهٔ ۱۵۹۴</a></h2>
<p>آنکس که ز دست شد بر او دست منه</p><p>از باده چو نیست شد تواش هست منه</p><p>زنجیر دریدن بر مردان سهل است</p><p>هر زنجیری بر شتر مست منه</p><h2><a id="poem-31053" href="https://ganjoor.net/moulavi/shams/robaeesh/sh1595">رباعی شمارهٔ ۱۵۹۵</a></h2>
<p>آنی که وجود و عدمت اوست همه</p><p>سرمایهٔ شادی و غمت اوست همه</p><p>تو دیده نداری که باو درنگری</p><p>ورنی که ز سر تا قدمت اوست همه</p><h2><a id="poem-31054" href="https://ganjoor.net/moulavi/shams/robaeesh/sh1596">رباعی شمارهٔ ۱۵۹۶</a></h2>
<p>از دیدهٔ کژ دلبر رعنا را چه</p><p>وز بدنامی عاشق شیدا را چه</p><p>ما در ره عشق چست و چالاک شویم</p><p>ور زانکه خری لنگ شود ما را چه</p><h2><a id="poem-31055" href="https://ganjoor.net/moulavi/shams/robaeesh/sh1597">رباعی شمارهٔ ۱۵۹۷</a></h2>
<p>السکر صار کاسدا من شفتیه</p><p>والبدر تراه ساجدا بین یدیه</p><p>بالحسن علیه کل شیی وافر</p><p>الا فمه فانه ضاق علیه</p><h2><a id="poem-31056" href="https://ganjoor.net/moulavi/shams/robaeesh/sh1598">رباعی شمارهٔ ۱۵۹۸</a></h2>
<p>ای کان العباد ما اهواه</p><p>ما یذکرنا فکیف ما ینساه</p><p>قدر ان به القلوب والافواه</p><p>قد احسن لا اله الا الله</p><h2><a id="poem-31057" href="https://ganjoor.net/moulavi/shams/robaeesh/sh1599">رباعی شمارهٔ ۱۵۹۹</a></h2>
<p>آهوی قمرا سهامه عیناه</p><p>ما شوش عزم خاطری الا هو</p><p>روحی تلفت و مهجتی تهواه</p><p>قلبی ابدا یقون یا هویا هو</p><h2><a id="poem-31058" href="https://ganjoor.net/moulavi/shams/robaeesh/sh1600">رباعی شمارهٔ ۱۶۰۰</a></h2>
<p>ای آنکه به جان این جهانی زنده</p><p>شرمت بادا چرا چنانی زنده</p><p>بی‌عشق مباش تا نباشی مرده</p><p>در عشق بمیر تا بمانی زنده</p><h2><a id="poem-31059" href="https://ganjoor.net/moulavi/shams/robaeesh/sh1601">رباعی شمارهٔ ۱۶۰۱</a></h2>
<p>ای پارسی و تازی تو پوشیده</p><p>جان دیده قدح شراب نانوشیده</p><p>دریا باید ز فضل حق جوشیده</p><p>پیدا باید کفایت کوشیده</p><h2><a id="poem-31060" href="https://ganjoor.net/moulavi/shams/robaeesh/sh1602">رباعی شمارهٔ ۱۶۰۲</a></h2>
<p>ای بر نمک تو خلق نانی بزده</p><p>بر مرکب تو داغ نشانی بزده</p><p>حیفست که سوی کان رود آن بر سیم</p><p>پنهان چون جان و بر جهانی بزده</p><h2><a id="poem-31061" href="https://ganjoor.net/moulavi/shams/robaeesh/sh1603">رباعی شمارهٔ ۱۶۰۳</a></h2>
<p>ای بی‌ادبانه من ز تو نالیده</p><p>غیرت بشنیده گوش من مالیده</p><p>جایی بروم ناله کن دزدیده</p><p>آنجا که نه دل بوی برد نی دیده</p><h2><a id="poem-31062" href="https://ganjoor.net/moulavi/shams/robaeesh/sh1604">رباعی شمارهٔ ۱۶۰۴</a></h2>
<p>ای جان تو بر مقصران آشفته</p><p>هم جان تو عذر جان ایشان گفته</p><p>طوفان بلا اگر بگیرد عالم</p><p>بر من بدو جو که مست باشم خفته</p><h2><a id="poem-31063" href="https://ganjoor.net/moulavi/shams/robaeesh/sh1605">رباعی شمارهٔ ۱۶۰۵</a></h2>
<p>ای با تو جهان ظریف و شادی باره</p><p>تو جامه شادیی و مالی پاره</p><p>تنها خورشید آن دهد عالم را</p><p>کان را ندهد مه و هزار استاره</p><h2><a id="poem-31064" href="https://ganjoor.net/moulavi/shams/robaeesh/sh1606">رباعی شمارهٔ ۱۶۰۶</a></h2>
<p>ای خواب مرا بسته و مدفون کرده</p><p>شب را و مرا بی‌خود و مجنون کرده</p><p>جان را به فسون گرم از تن برده</p><p>دل را بسته ز خانه بیرون کرده</p><h2><a id="poem-31065" href="https://ganjoor.net/moulavi/shams/robaeesh/sh1607">رباعی شمارهٔ ۱۶۰۷</a></h2>
<p>ای در طلب گره‌گشائی مرده</p><p>در وصل بزاده وز جدائی مرده</p><p>ای در لب بحر تشنه در خواب شده</p><p>و اندر سر گنج از گدائی مرده</p><h2><a id="poem-31066" href="https://ganjoor.net/moulavi/shams/robaeesh/sh1608">رباعی شمارهٔ ۱۶۰۸</a></h2>
<p>ای دوست مرا دمدمه بسیار مده</p><p>کاین دمدمه می‌خورد ز من هر که و مه</p><p>جان و سر تو که دم کنم پیش تو زه</p><p>کز دمدمهٔ گرم کنم آب کرده</p><h2><a id="poem-31067" href="https://ganjoor.net/moulavi/shams/robaeesh/sh1609">رباعی شمارهٔ ۱۶۰۹</a></h2>
<p>ای روز الست ملک و دولت رانده</p><p>وی بنده ترا چو قل هو الله خوانده</p><p>چون روشنی روز در آی از در من</p><p>بین گردن من بسوی در کژ مانده</p><h2><a id="poem-31068" href="https://ganjoor.net/moulavi/shams/robaeesh/sh1610">رباعی شمارهٔ ۱۶۱۰</a></h2>
<p>ای سرو ز قامت تو قد دزدیده</p><p>گل پیش رخ تو پیرهن بدریده</p><p>بردار یکی آینه از بهر خدای</p><p>تا همچو خودی شنیده‌ای یا دیده</p><h2><a id="poem-31069" href="https://ganjoor.net/moulavi/shams/robaeesh/sh1611">رباعی شمارهٔ ۱۶۱۱</a></h2>
<p>ای کوران را به لطف ره بین کرده</p><p>وی گبران را پیشرو دین کرده</p><p>درویشان را به ملک خسرو کرده</p><p>وی خسرو را بردهٔ شیرین کرده</p><h2><a id="poem-31070" href="https://ganjoor.net/moulavi/shams/robaeesh/sh1612">رباعی شمارهٔ ۱۶۱۲</a></h2>
<p>ای میر ملیحان و مهان شیی الله</p><p>وی راحت و آرامش جان شیی الله</p><p>ای آنکه بهر صبح به پیش رخ تو</p><p>میگوید خورشید جهان شیی الله</p><h2><a id="poem-31071" href="https://ganjoor.net/moulavi/shams/robaeesh/sh1613">رباعی شمارهٔ ۱۶۱۳</a></h2>
<p>باز آمد یار با دلی چون خاره</p><p>وز خارهٔ او این دل من صد پاره</p><p>در مجلس من بودم و عشقش چون چنگ</p><p>اندر زد چنگ در من بیچاره</p><h2><a id="poem-31072" href="https://ganjoor.net/moulavi/shams/robaeesh/sh1614">رباعی شمارهٔ ۱۶۱۴</a></h2>
<p>بازچیهٔ قدرت خدائیم همه</p><p>او راست توانگری گدائیم همه</p><p>بر یکدگر این زیادتی جستن چیست</p><p>آخر ز در یکی سرائیم همه</p><h2><a id="poem-31073" href="https://ganjoor.net/moulavi/shams/robaeesh/sh1615">رباعی شمارهٔ ۱۶۱۵</a></h2>
<p>بفروخت مرا یار به یک دسته تره</p><p>باشد که مرا واخرد آن یار سره</p><p>نیکو مثلی زده است صاحب شجره</p><p>ارزان بفروشد آنکه ارزان بخره</p><h2><a id="poem-31074" href="https://ganjoor.net/moulavi/shams/robaeesh/sh1616">رباعی شمارهٔ ۱۶۱۶</a></h2>
<p>بیگانه شوی ز صحبت بیگانه</p><p>بشنو سخن راست از این دیوانه</p><p>صد خانه پر از شهد کنی چون زنبور</p><p>گر زانکه جدا کنی ز اینان خانه</p><h2><a id="poem-31075" href="https://ganjoor.net/moulavi/shams/robaeesh/sh1617">رباعی شمارهٔ ۱۶۱۷</a></h2>
<p>بیگاه شد و دل نرهید از ناله</p><p>روزی نتوان گفت غم صد ساله</p><p>ای جان جهان غصهٔ بیگاه شدن</p><p>آنکس داند که گم شدش گوساله</p><h2><a id="poem-31076" href="https://ganjoor.net/moulavi/shams/robaeesh/sh1618">رباعی شمارهٔ ۱۶۱۸</a></h2>
<p>تا روی ترا بدیدم ای بت ناآگاه</p><p>سرگشته شدم ز عشق گم کردم راه</p><p>روزی شنوی کز غم عشقت ایماه</p><p>گویند بشد فلان که انالله</p><h2><a id="poem-31077" href="https://ganjoor.net/moulavi/shams/robaeesh/sh1619">رباعی شمارهٔ ۱۶۱۹</a></h2>
<p>تو آبی و ما جمله گیاهیم همه</p><p>تو شاهی و ما جمله گدائیم همه</p><p>گوینده توئی و ما صدائیم همه</p><p>جوینده توئی چرا نیائیم همه</p><h2><a id="poem-31078" href="https://ganjoor.net/moulavi/shams/robaeesh/sh1620">رباعی شمارهٔ ۱۶۲۰</a></h2>
<p>تو توبه مکن که من شکستم توبه</p><p>هرگز ناید ز جان مستم توبه</p><p>صدبار و هزاربار بستم توبه</p><p>خون میگرید ز دست دستم توبه</p><h2><a id="poem-31079" href="https://ganjoor.net/moulavi/shams/robaeesh/sh1621">رباعی شمارهٔ ۱۶۲۱</a></h2>
<p>جانیست غذای او غم و اندیشه</p><p>جانی دگر است همچو شیر بیشه</p><p>اندیشه چو تیشه است گزافه مندیش</p><p>هان تا نزنی تو پای خود را تیشه</p><h2><a id="poem-31080" href="https://ganjoor.net/moulavi/shams/robaeesh/sh1622">رباعی شمارهٔ ۱۶۲۲</a></h2>
<p>دانی شب چیست بشنو ای فرزانه</p><p>خلوت کن عاشقان ز هر بیگانه</p><p>خاصه امشب که با مهم همخانه</p><p>من مستم و مه عاشق و شب دیوانه</p><h2><a id="poem-31081" href="https://ganjoor.net/moulavi/shams/robaeesh/sh1623">رباعی شمارهٔ ۱۶۲۳</a></h2>
<p>در راه یگانگی چه طاعت چه گناه</p><p>در کوی خرابات چه درویش چه شاه</p><p>رخسار قلندری، چه روشن، چه سیاه</p><p>بر کنگره عرش، چه خورشید چه ماه</p><h2><a id="poem-31082" href="https://ganjoor.net/moulavi/shams/robaeesh/sh1624">رباعی شمارهٔ ۱۶۲۴</a></h2>
<p>در بندگیت حلقه بگوشم ای شاه</p><p>در چاکریت به جان بکوشم ای شاه</p><p>در خدمت تو چو سایه من پیش روم</p><p>تو شیری و من سیاه گوشم ای شاه</p><h2><a id="poem-31083" href="https://ganjoor.net/moulavi/shams/robaeesh/sh1625">رباعی شمارهٔ ۱۶۲۵</a></h2>
<p>در عشق خلاصهٔ جنون از من خواه</p><p>جان رفته و عقل سرنگون از من خواه</p><p>صد واقعهٔ روز فزون از من خواه</p><p>صد بادیه پر آتش و خون از من خواه</p><h2><a id="poem-31084" href="https://ganjoor.net/moulavi/shams/robaeesh/sh1626">رباعی شمارهٔ ۱۶۲۶</a></h2>
<p>دی از سر سودای تو من شوریده</p><p>رفتم به چمن جامه چو گل بدریده</p><p>از جمله خوشیهای بهارم بی‌تو</p><p>جز آب روان نیامد اندر دیده</p><h2><a id="poem-31085" href="https://ganjoor.net/moulavi/shams/robaeesh/sh1627">رباعی شمارهٔ ۱۶۲۷</a></h2>
<p>روی تو نماز آمد و چشمت روزه</p><p>وین هر دو کنند از لبت دریوزه</p><p>جرمی کردم مگر که من مست بدم</p><p>آب تو بخوردم و شکستم کوزه</p><h2><a id="poem-31086" href="https://ganjoor.net/moulavi/shams/robaeesh/sh1628">رباعی شمارهٔ ۱۶۲۸</a></h2>
<p>زلف تو که یکروزم از او روشن نه</p><p>با خاک برآورد سرو با من نه</p><p>با هرچه درآرد سر او زنده شود</p><p>کانجا همه جانست سراسر تن نه</p><h2><a id="poem-31087" href="https://ganjoor.net/moulavi/shams/robaeesh/sh1629">رباعی شمارهٔ ۱۶۲۹</a></h2>
<p>سه چیز ز من ربوده‌ای بگزیده</p><p>صبر از دل و رنگ از رخ و خواب از دیده</p><p>چابک دستی که دست و بازوت درست</p><p>تصویر عقول چون تو نازائیده</p><h2><a id="poem-31088" href="https://ganjoor.net/moulavi/shams/robaeesh/sh1630">رباعی شمارهٔ ۱۶۳۰</a></h2>
<p>صاحب‌نظران راست تحیر پیشه</p><p>مر کوران را تفکر و اندیشه</p><p>صد شاخ خوش از غیب گل افشان بر تو</p><p>بر شاخ رضا چه میزنی تو تیشه</p><h2><a id="poem-31089" href="https://ganjoor.net/moulavi/shams/robaeesh/sh1631">رباعی شمارهٔ ۱۶۳۱</a></h2>
<p>صحت که کشد به سقم و رنجوری به</p><p>زان جامه که سازی بستم عوری به</p><p>چشمی که نبیند ره حق کوری به</p><p>صحبت که تقرب نبود دوری به</p><h2><a id="poem-31090" href="https://ganjoor.net/moulavi/shams/robaeesh/sh1632">رباعی شمارهٔ ۱۶۳۲</a></h2>
<p>صوفی نشوی به فوطه و پشمینه</p><p>نه پیر شوی ز صحبت دیرینه</p><p>صوفی باید که صاف دارد سینه</p><p>انصاف بده صوفی و آنگه کینه</p><h2><a id="poem-31091" href="https://ganjoor.net/moulavi/shams/robaeesh/sh1633">رباعی شمارهٔ ۱۶۳۳</a></h2>
<p>عشق غلب القلب و قد صار به</p><p>حتی فنی القلب بما جاربه</p><p>القلب کطیی خفض الریش به</p><p>عشق نتف الریش و قد طار به</p><h2><a id="poem-31092" href="https://ganjoor.net/moulavi/shams/robaeesh/sh1634">رباعی شمارهٔ ۱۶۳۴</a></h2>
<p>فصلیست چو وصل دوست فرخنده شده</p><p>از مردن تن چراغ دل زنده شده</p><p>از خندهٔ برق ابر در گریه شده</p><p>وز گریهٔ ابر باغ در خنده شده</p><h2><a id="poem-31093" href="https://ganjoor.net/moulavi/shams/robaeesh/sh1635">رباعی شمارهٔ ۱۶۳۵</a></h2>
<p>گفتم چکنم گفت که ای بیچاره</p><p>جمله چکنم بسازم آن یکباره</p><p>ور خود چکنم زیان شوی آواره</p><p>آنجا بروی که بوده‌ای همواره</p><h2><a id="poem-31094" href="https://ganjoor.net/moulavi/shams/robaeesh/sh1636">رباعی شمارهٔ ۱۶۳۶</a></h2>
<p>گفتم که توئی می و منم پیمانه</p><p>من مرده‌ام و تو جانی و جانانه</p><p>اکنون بگشا در وفا گفت خموش</p><p>دیوانه کسی رها کند در خانه</p><h2><a id="poem-31095" href="https://ganjoor.net/moulavi/shams/robaeesh/sh1637">رباعی شمارهٔ ۱۶۳۷</a></h2>
<p>گفتم که ز عشقت شده‌ام دیوانه</p><p>زنجیر ترا به خواب بینم یا نه</p><p>گفتا که خمش چند از این افسانه</p><p>دیوانه و خواب خه‌خه‌ای فرزانه</p><h2><a id="poem-31096" href="https://ganjoor.net/moulavi/shams/robaeesh/sh1638">رباعی شمارهٔ ۱۶۳۸</a></h2>
<p>گنجیست نهانه در زمین پوشیده</p><p>از ملت کفر و اهل دین پوشیده</p><p>دیدیم که عشق است یقین پوشیده</p><p>گشتیم برهنه از چنین پوشیده</p><h2><a id="poem-31097" href="https://ganjoor.net/moulavi/shams/robaeesh/sh1639">رباعی شمارهٔ ۱۶۳۹</a></h2>
<p>گیر ایدل من عنان آن شاهنشاه</p><p>امشب بر من قنق شو ایروت چو ماه</p><p>ور گوید فردا مشنو زود بگوی</p><p>لاحول ولا قوة الا بالله</p><h2><a id="poem-31098" href="https://ganjoor.net/moulavi/shams/robaeesh/sh1640">رباعی شمارهٔ ۱۶۴۰</a></h2>
<p>ما را می کهنه باید و دیرینه</p><p>وز روز ازل تا بابد سیری نه</p><p>خم از عدم و صراحی از جام وجود</p><p>کان تلخ نه و شور نه و شیرینه</p><h2><a id="poem-31099" href="https://ganjoor.net/moulavi/shams/robaeesh/sh1641">رباعی شمارهٔ ۱۶۴۱</a></h2>
<p>ما مردانیم شسته بر تنگ دره</p><p>مائیم که شیر و گرگ بر ما گذره</p><p>با فقر و صفا به هم درآمیخته‌ایم</p><p>چون درگه ارتضاع آن میش و بره</p><h2><a id="poem-31100" href="https://ganjoor.net/moulavi/shams/robaeesh/sh1642">رباعی شمارهٔ ۱۶۴۲</a></h2>
<p>مانندهٔ زنبیل بگیر این روزه</p><p>تا روزه کند ترا به حق دریوزه</p><p>آب حیوان خنک کند دلسوزه</p><p>این روزه چو کوزه است مشکن کوزه</p><h2><a id="poem-31101" href="https://ganjoor.net/moulavi/shams/robaeesh/sh1643">رباعی شمارهٔ ۱۶۴۳</a></h2>
<p>مستم ز می عشق خراب افتاده</p><p>برخواسته دل از خور و خواب افتاده</p><p>در دریائی که پا و سر پیدا نیست</p><p>جان رفته و تن بر سر آب افتاده</p><h2><a id="poem-31102" href="https://ganjoor.net/moulavi/shams/robaeesh/sh1644">رباعی شمارهٔ ۱۶۴۴</a></h2>
<p>من میگویم که گشت بیگاه ایماه</p><p>میگوید ماه ناگهانی بیگاه</p><p>ماهی که ز خورشید اگر برگردد</p><p>در حال شود همچو شب تیره سیاه</p><h2><a id="poem-31103" href="https://ganjoor.net/moulavi/shams/robaeesh/sh1645">رباعی شمارهٔ ۱۶۴۵</a></h2>
<p>میخوردم باده بابت آشفته</p><p>خوابم بربود حال دل ناگفته</p><p>بیدار شدم ز خواب مستی دیدم</p><p>دلبر شده شمع مرده ساقی خفته</p><h2><a id="poem-31104" href="https://ganjoor.net/moulavi/shams/robaeesh/sh1646">رباعی شمارهٔ ۱۶۴۶</a></h2>
<p>میدان فراخ و مرد میدانی نه</p><p>احوال جهان چنانکه میدانی نه</p><p>ظاهرها شان به اولیا ماند لیک</p><p>در باطنشان بوی مسلمانی نه</p><h2><a id="poem-31105" href="https://ganjoor.net/moulavi/shams/robaeesh/sh1647">رباعی شمارهٔ ۱۶۴۷</a></h2>
<p>وه وه که به دیدار تو چونم تشنه</p><p>چندانکه ببینمت فزونم تشنه</p><p>من بندهٔ آن دو لعل سیراب توام</p><p>عالم همه زانست به خونم تشنه</p><h2><a id="poem-31106" href="https://ganjoor.net/moulavi/shams/robaeesh/sh1648">رباعی شمارهٔ ۱۶۴۸</a></h2>
<p>هین نوبت صبر آمد و ماه روزه</p><p>روزی دو مگو ز کاسه و از کوزه</p><p>بر خوان فلک گردد پی دریوزه</p><p>تا پنبهٔ جان باز رهد از غوزه</p><h2><a id="poem-31107" href="https://ganjoor.net/moulavi/shams/robaeesh/sh1649">رباعی شمارهٔ ۱۶۴۹</a></h2>
<p>هر چند در این پرده اسیرید همه</p><p>زین پرده برون روید امیرید همه</p><p>آن آب حیات خلق را می‌گوید</p><p>بر ساحل جوی ما بمیرید همه</p><h2><a id="poem-31108" href="https://ganjoor.net/moulavi/shams/robaeesh/sh1650">رباعی شمارهٔ ۱۶۵۰</a></h2>
<p>هم آینه‌ایم و هم لقائیم همه</p><p>سرمست پیالدهٔ بقائیم همه</p><p>هم دافع رنج و هم شفائیم همه</p><p>هم آب حیات و هم سقائیم همه</p><h2><a id="poem-31109" href="https://ganjoor.net/moulavi/shams/robaeesh/sh1651">رباعی شمارهٔ ۱۶۵۱</a></h2>
<p>یارب تو مرا به نفس طناز مده</p><p>با هر چه به جز تست مرا ساز مده</p><p>من در تو گریزان شدم از فتنهٔ خویش</p><p>من آن توام مرا به من باز مده</p><h2><a id="poem-31110" href="https://ganjoor.net/moulavi/shams/robaeesh/sh1652">رباعی شمارهٔ ۱۶۵۲</a></h2>
<p>یارب تو یکی یار جفا کارش ده</p><p>یک دلبر بدخوی جگر خوارش ده</p><p>تا بشناسد که عاشقان درچه غمند</p><p>عشقش ده شوقش ده و بسیارش ده</p><h2><a id="poem-31111" href="https://ganjoor.net/moulavi/shams/robaeesh/sh1653">رباعی شمارهٔ ۱۶۵۳</a></h2>
<p>آمد بر من دوش مه یغمائی</p><p>گفتم که برو امشب اینجا نائی</p><p>می‌رفت و همی گفت زهی سودائی</p><p>دولت بدر آمده است و در نگشائی</p><h2><a id="poem-31112" href="https://ganjoor.net/moulavi/shams/robaeesh/sh1654">رباعی شمارهٔ ۱۶۵۴</a></h2>
<p>آن چیز که هست در سبد میدانی</p><p>از سر سبد تا بابد میدانی</p><p>هر روز بگویم به شبم یاد آید</p><p>شب نیز بگویم که تو خود هم دانی</p><h2><a id="poem-31113" href="https://ganjoor.net/moulavi/shams/robaeesh/sh1655">رباعی شمارهٔ ۱۶۵۵</a></h2>
<p>آن خوش باشد که صاحب تمییزی</p><p>بی‌آنکه بگویند و بگوید چیزی</p><p>بی‌گفت و تقاضا برسد مهمانرا</p><p>تروندهٔ خوش ز صاحب پالیزی</p><h2><a id="poem-31114" href="https://ganjoor.net/moulavi/shams/robaeesh/sh1656">رباعی شمارهٔ ۱۶۵۶</a></h2>
<p>آن دل که به یاد خود صبورش کردی</p><p>نزدیک‌تر تو شد چو دورش کردی</p><p>در ساغر ما زهر تغافل تا چند</p><p>تلخیش نماند بس که شورش کردی</p><h2><a id="poem-31115" href="https://ganjoor.net/moulavi/shams/robaeesh/sh1657">رباعی شمارهٔ ۱۶۵۷</a></h2>
<p>آن را که نکرد ز هر سود ای ساقی</p><p>آن زهر نبود می نمود ای ساقی</p><p>چون بود رونده شد نبود ای ساقی</p><p>می‌ها نوشد ز بحر جود ای ساقی</p><h2><a id="poem-31116" href="https://ganjoor.net/moulavi/shams/robaeesh/sh1658">رباعی شمارهٔ ۱۶۵۸</a></h2>
<p>آن رطل گران را اگر ارزان کنیی</p><p>اجزای جهان را همگی جان کنیی</p><p>ور زان لب خیره شکرافشان کنیی</p><p>که را به مثال ذره رقصان کنیی</p><h2><a id="poem-31117" href="https://ganjoor.net/moulavi/shams/robaeesh/sh1659">رباعی شمارهٔ ۱۶۵۹</a></h2>
<p>آن روز که دیوانه سر و سودائی</p><p>در سلسلهٔ دولتیان می‌آئی</p><p>امروز از آن سلسله زان محرومی</p><p>کامروز تو عاقلی و کارافزائی</p><h2><a id="poem-31118" href="https://ganjoor.net/moulavi/shams/robaeesh/sh1660">رباعی شمارهٔ ۱۶۶۰</a></h2>
<p>آن روی ترش نگر چو قندستانی</p><p>وان چشم خوشش نگر چو هندوستانی</p><p>پیش قد او صف زده سروستانی</p><p>پیش کف او شکسته هر دستانی</p><h2><a id="poem-31119" href="https://ganjoor.net/moulavi/shams/robaeesh/sh1661">رباعی شمارهٔ ۱۶۶۱</a></h2>
<p>آن ظلم رسیده‌ای که دادش دادی</p><p>وانغمزده‌ای که جام شادش دادی</p><p>آن بادهٔ اولین فراموشش شد</p><p>گر باز نمی‌دهی چه یادش دادی</p><h2><a id="poem-31120" href="https://ganjoor.net/moulavi/shams/robaeesh/sh1662">رباعی شمارهٔ ۱۶۶۲</a></h2>
<p>آن میوه توئی که نادر ایامی</p><p>بتوان خوردن هزار من در خامی</p><p>بر ما مپسند هجر و دشمن کامی</p><p>کاخر به تو باز گردد این بدنامی</p><h2><a id="poem-31121" href="https://ganjoor.net/moulavi/shams/robaeesh/sh1663">رباعی شمارهٔ ۱۶۶۳</a></h2>
<p>آنی تو که در صومعه مستم داری</p><p>در کعبه نشسته بت‌پرستم داری</p><p>بر نیک و بد تو مر مرا دستی نیست</p><p>در دست توام تا بچه دستم داری</p><h2><a id="poem-31122" href="https://ganjoor.net/moulavi/shams/robaeesh/sh1664">رباعی شمارهٔ ۱۶۶۴</a></h2>
<p>آنی که بر دلشدگان دیر آئی</p><p>وانگاه چو آئی نفسی سیر آئی</p><p>گاه آهو و گه به صورت شیر آئی</p><p>هم نرم و درشت همچو شمشیر آئی</p><h2><a id="poem-31123" href="https://ganjoor.net/moulavi/shams/robaeesh/sh1665">رباعی شمارهٔ ۱۶۶۵</a></h2>
<p>آنی که به صد شفاعت و صد زاری</p><p>بر پات یکی بوسه دهم نگذاری</p><p>گر آب دهی مرا اگر آتش باری</p><p>سلطان ولایتی و فرمانداری</p><h2><a id="poem-31124" href="https://ganjoor.net/moulavi/shams/robaeesh/sh1666">رباعی شمارهٔ ۱۶۶۶</a></h2>
<p>احوال من زار حزین می‌پرسی</p><p>زین پیش مپرس اگر چنین می‌پرسی</p><p>من در غم تو دامن دل چاک زدم</p><p>وانگاه مرا بستین می‌پرسی</p><h2><a id="poem-31125" href="https://ganjoor.net/moulavi/shams/robaeesh/sh1667">رباعی شمارهٔ ۱۶۶۷</a></h2>
<p>از آب و گلی نیست بنای چو توئی</p><p>یارب که چه هاست از برای چو توئی</p><p>گر نعره زنانی تو برای چو ویی</p><p>لبیک کنانست برای چو توئی</p><h2><a id="poem-31126" href="https://ganjoor.net/moulavi/shams/robaeesh/sh1668">رباعی شمارهٔ ۱۶۶۸</a></h2>
<p>از جان بگریزم ار ز جان بگریزی</p><p>از دل بگریزم ار از آن بگریزی</p><p>تو تیری و ما همچو کمانیم هنوز</p><p>تیری چه عجب گر ز کمان بگریزی</p><h2><a id="poem-31127" href="https://ganjoor.net/moulavi/shams/robaeesh/sh1669">رباعی شمارهٔ ۱۶۶۹</a></h2>
<p>از چهرهٔ آفتاب مهوش گردی</p><p>وز صحبت کبریت تو آتش گردی</p><p>تو جهد کنی که ناخوشی خوش گردد</p><p>او خوش نشود ولی تو ناخوش گردی</p><h2><a id="poem-31128" href="https://ganjoor.net/moulavi/shams/robaeesh/sh1670">رباعی شمارهٔ ۱۶۷۰</a></h2>
<p>از خلق ز راه تیزهوشی نرهی</p><p>وز خود ز سر سخن‌فروشی نرهی</p><p>ز این هر دو اگر سخت نکوشی نرهی</p><p>از خلق وز خود جز به خموشی نرهی</p><h2><a id="poem-31129" href="https://ganjoor.net/moulavi/shams/robaeesh/sh1671">رباعی شمارهٔ ۱۶۷۱</a></h2>
<p>از رنج و ملال ما چه فریاد کنی</p><p>آن به که به شکر وصل را شاد کنی</p><p>از ما چه گریزی و چرا داد کنی</p><p>زان ترس که وصل را بسی یاد کنی</p><h2><a id="poem-31130" href="https://ganjoor.net/moulavi/shams/robaeesh/sh1672">رباعی شمارهٔ ۱۶۷۲</a></h2>
<p>از سایهٔ عاشقان اگر دور شوی</p><p>بر تو زند آفتاب و رنجور شوی</p><p>پیش و پس عاشقان چو سایه میدر</p><p>تا چون مه و آفتاب پرنور شوی</p><h2><a id="poem-31131" href="https://ganjoor.net/moulavi/shams/robaeesh/sh1673">رباعی شمارهٔ ۱۶۷۳</a></h2>
<p>از شادی تو پر است شهر و وادی</p><p>از روی زمین و آسمان را شادی</p><p>کس را گله‌ای نیست ز تو جز غم را</p><p>کز غم همه را بداده‌ای آزادی</p><h2><a id="poem-31132" href="https://ganjoor.net/moulavi/shams/robaeesh/sh1674">رباعی شمارهٔ ۱۶۷۴</a></h2>
<p>از عشق ازل ترانه‌گویان گشتی</p><p>وز حیرت عشق گول و نادان گشتی</p><p>از بسکه به مردی ز غمش جان بردی</p><p>وز بسکه بگفتی غم آن آن گشتی</p><h2><a id="poem-31133" href="https://ganjoor.net/moulavi/shams/robaeesh/sh1675">رباعی شمارهٔ ۱۶۷۵</a></h2>
<p>از عشق تو هر طرف یکی شبخیزی</p><p>شب کشته ز زلفین تو عنبر بیزی</p><p>نقاش ازل نقش کند هر طرفی</p><p>از بهر قرار دل من تبریزی</p><h2><a id="poem-31134" href="https://ganjoor.net/moulavi/shams/robaeesh/sh1676">رباعی شمارهٔ ۱۶۷۶</a></h2>
<p>از گل قفس هدهد جانها تو کنی</p><p>از خاک سیه شکرفشانها تو کنی</p><p>آن را که تو سرمه‌اش کشیدی او داند</p><p>کاینها ز تو آید و چنانها تو کنی</p><h2><a id="poem-31135" href="https://ganjoor.net/moulavi/shams/robaeesh/sh1677">رباعی شمارهٔ ۱۶۷۷</a></h2>
<p>از کم خوردن زیرک و هشیار شوی</p><p>وز پرخوردن ابله و بیکار شوی</p><p>پرخواری تو جمله ز پرخواری تست</p><p>کم‌خوار شوی اگر تو کم‌خوار شوی</p><h2><a id="poem-31136" href="https://ganjoor.net/moulavi/shams/robaeesh/sh1678">رباعی شمارهٔ ۱۶۷۸</a></h2>
<p>استاد مرا بگفتم اندر مستی</p><p>کگاهم کن ز نیستی و هستی</p><p>او داد مرا جواب و گفتا که برو</p><p>گر رنج ز خلق دور داری رستی</p><h2><a id="poem-31137" href="https://ganjoor.net/moulavi/shams/robaeesh/sh1679">رباعی شمارهٔ ۱۶۷۹</a></h2>
<p>اسرار شنو ز طوطی ربانی</p><p>طوطی بچه‌ای زبان طوطی دانی</p><p>در مرغ و قفس خیره چرا میمانی</p><p>بشکن قفس ای مرغ کز آن مرغانی</p><h2><a id="poem-31138" href="https://ganjoor.net/moulavi/shams/robaeesh/sh1680">رباعی شمارهٔ ۱۶۸۰</a></h2>
<p>افتاد مرا با لب او گفتاری</p><p>گفتم که ز من سیر شدی گفت آری</p><p>گفتا بده آن چیز که جیم اول اوست</p><p>گفتم دومش چیست بگو گفت آری</p><h2><a id="poem-31139" href="https://ganjoor.net/moulavi/shams/robaeesh/sh1681">رباعی شمارهٔ ۱۶۸۱</a></h2>
<p>امروز مرا سخت پریشان کردی</p><p>پوشیدهٔ خویش را تو عریان کردی</p><p>من دوش حریف تو نگشتم از خواب</p><p>خوردی و نصیب بنده پنهان کردی</p><h2><a id="poem-31140" href="https://ganjoor.net/moulavi/shams/robaeesh/sh1682">رباعی شمارهٔ ۱۶۸۲</a></h2>
<p>امشب برو ای خواب اگر بنشینی</p><p>از آتش دل سزای سبلت بینی</p><p>ای عقل برو که تو سخن می‌چینی</p><p>وی عشق بیا که سخت با تمکینی</p><h2><a id="poem-31141" href="https://ganjoor.net/moulavi/shams/robaeesh/sh1683">رباعی شمارهٔ ۱۶۸۳</a></h2>
<p>امشب که فتاده‌ای به چنگال رهی</p><p>بسیار طپی ولیک دشوار رهی</p><p>والله نرهی ز بنده‌ای سرو سهی</p><p>تا سینه به این دل خرابم ننهی</p><h2><a id="poem-31142" href="https://ganjoor.net/moulavi/shams/robaeesh/sh1684">رباعی شمارهٔ ۱۶۸۴</a></h2>
<p>امشب منم و یکی حریف چو منی</p><p>بر ساخته مجلسی برسم چمنی</p><p>جام می و شمع و نقل و مطرب همه هست</p><p>ای کاش تو می‌بودی و اینها همه نی</p><h2><a id="poem-31143" href="https://ganjoor.net/moulavi/shams/robaeesh/sh1685">رباعی شمارهٔ ۱۶۸۵</a></h2>
<p>اندر دل من مها دل‌افروز توئی</p><p>یاران هستند لیک دلسوز توئی</p><p>شادند جهانیان به نوروز و به عید</p><p>عید من و نوروز من امروز توئی</p><h2><a id="poem-31144" href="https://ganjoor.net/moulavi/shams/robaeesh/sh1686">رباعی شمارهٔ ۱۶۸۶</a></h2>
<p>اندر دو جهان دلبر و جانم تو بسی</p><p>زیرا که بهر غمیم فریادرسی</p><p>کس نیست به جز تو ایمه اندر دو جهان</p><p>جز آنکه ببخشیش باکرام کسی</p><h2><a id="poem-31145" href="https://ganjoor.net/moulavi/shams/robaeesh/sh1687">رباعی شمارهٔ ۱۶۸۷</a></h2>
<p>اندر ره حق چو چست و چالاک شوی</p><p>نور فلکی باز بر افلاک شوی</p><p>عرش است نشیمن تو شرمت ناید</p><p>چون سایه مقیم خطهٔ خاک شوی</p><h2><a id="poem-31146" href="https://ganjoor.net/moulavi/shams/robaeesh/sh1688">رباعی شمارهٔ ۱۶۸۸</a></h2>
<p>اندر سرم ار عقل و تمیز است توئی</p><p>وانچ از من بیچاره عزیز است توئی</p><p>چندانکه به خود می‌نگرم هیچ نیم</p><p>بالجمله ز من هر آنچه چیز است توئی</p><h2><a id="poem-31147" href="https://ganjoor.net/moulavi/shams/robaeesh/sh1689">رباعی شمارهٔ ۱۶۸۹</a></h2>
<p>ای آتش بخت سوی گردون رفتی</p><p>وی آب حیات سوی جیحون رفتی</p><p>با تو گفتم که بیدلم من بیدل</p><p>بیدل اکنون شدم که بیرون رفتی</p><h2><a id="poem-31148" href="https://ganjoor.net/moulavi/shams/robaeesh/sh1690">رباعی شمارهٔ ۱۶۹۰</a></h2>
<p>ای آنکه به کوی یار ما افتادی</p><p>آن روی بدیدی به قفا افتادی</p><p>با تو گفتم که بی‌دلم من بیدل</p><p>بی‌دل اکنون شدم که بیرون رفتی</p><h2><a id="poem-31149" href="https://ganjoor.net/moulavi/shams/robaeesh/sh1691">رباعی شمارهٔ ۱۶۹۱</a></h2>
<p>ای آنکه تو از دوش بیادم دادی</p><p>زان حالت پرجوش بیادم دادی</p><p>آن رحمت را کجا فراموش کنم</p><p>کز گنج فراموش بیادم دادی</p><h2><a id="poem-31150" href="https://ganjoor.net/moulavi/shams/robaeesh/sh1692">رباعی شمارهٔ ۱۶۹۲</a></h2>
<p>ای آنکه تو خون عاشقان آشامی</p><p>فریاد ز عاشقی و بی‌آرامی</p><p>ای دوست منم اسیر دشمن کامی</p><p>آخر به تو باز گردد این بدنامی</p><h2><a id="poem-31151" href="https://ganjoor.net/moulavi/shams/robaeesh/sh1693">رباعی شمارهٔ ۱۶۹۳</a></h2>
<p>ای آنکه ره گریز می‌اندیشی</p><p>تو پنداری که بر مراد خویشی</p><p>شه می‌کشدت مجوی با شه بیشی</p><p>که را بکند شهنشه درویشی</p><h2><a id="poem-31152" href="https://ganjoor.net/moulavi/shams/robaeesh/sh1694">رباعی شمارهٔ ۱۶۹۴</a></h2>
<p>ای آنکه ز حد برون جان‌افزایی</p><p>بی‌حدی و حد هر نفس بنمایی</p><p>دانی که نداری به جهان گنجایی</p><p>در غیب بچفسیدی و بیرون نایی</p><h2><a id="poem-31153" href="https://ganjoor.net/moulavi/shams/robaeesh/sh1695">رباعی شمارهٔ ۱۶۹۵</a></h2>
<p>ای آنکه ز حال بندگان میدانی</p><p>چشمی و چراغ در شب ظلمانی</p><p>باز دل ما را که تو میپرانی</p><p>آخر تو ندانی که تواش میخوانی</p><h2><a id="poem-31154" href="https://ganjoor.net/moulavi/shams/robaeesh/sh1696">رباعی شمارهٔ ۱۶۹۶</a></h2>
<p>ای آنکه ز خاک تیره نطعی سازی</p><p>هر لحظه بر او نقش دگر اندازی</p><p>گه مات شوی و گه بداری ماتم</p><p>احسنت زهی صنعت با خود بازی</p><h2><a id="poem-31155" href="https://ganjoor.net/moulavi/shams/robaeesh/sh1697">رباعی شمارهٔ ۱۶۹۷</a></h2>
<p>ای آنکه صلیب دار و هم ترسائی</p><p>پیوسته به زلف عنبر ترسائی</p><p>لب بر لب من به بوسه کمتر سائی</p><p>آئی بر من و لیک با ترس آئی</p><h2><a id="poem-31156" href="https://ganjoor.net/moulavi/shams/robaeesh/sh1698">رباعی شمارهٔ ۱۶۹۸</a></h2>
<p>ای آنکه طبیب دردهای مائی</p><p>این درد ز حد رفت چه میفرمائی</p><p>والله اگر هزار معجون داری</p><p>من جان نبرم تا تو رخی ننمائی</p><h2><a id="poem-31157" href="https://ganjoor.net/moulavi/shams/robaeesh/sh1699">رباعی شمارهٔ ۱۶۹۹</a></h2>
<p>ای آنکه غلام خسرو شیرینی</p><p>با عشق بساز گر حریف دینی</p><p>پیوسته حریف عشق و گرمی میباش</p><p>تا عاشق گرم از تو برد عنینی</p><h2><a id="poem-31158" href="https://ganjoor.net/moulavi/shams/robaeesh/sh1700">رباعی شمارهٔ ۱۷۰۰</a></h2>
<p>ای آنکه مرا بستهٔ صد دام کنی</p><p>گوئی که برو در شب و پیغام کنی</p><p>گر من بروم تو با که آرام کنی</p><p>همنام من ای دوست کرا نام کنی</p><h2><a id="poem-31159" href="https://ganjoor.net/moulavi/shams/robaeesh/sh1701">رباعی شمارهٔ ۱۷۰۱</a></h2>
<p>ای آنکه مرا دهر زبان میدانی</p><p>ور زانکه ببندند دهان میدانی</p><p>ور جان و دلم نهان شود زیر زمین</p><p>شاد است روانم که روان میدانی</p><h2><a id="poem-31160" href="https://ganjoor.net/moulavi/shams/robaeesh/sh1702">رباعی شمارهٔ ۱۷۰۲</a></h2>
<p>ای آنکه نظر به طعنه می‌اندازی</p><p>بشناس دمی تو بازی از جان بازی</p><p>ای جان غریب در جهان می‌سازی</p><p>روزی دو فتاد مرغزی بارازی</p><h2><a id="poem-31161" href="https://ganjoor.net/moulavi/shams/robaeesh/sh1703">رباعی شمارهٔ ۱۷۰۳</a></h2>
<p>ای ابر که تو جهان خورشیدانی</p><p>کاری مقلوب می‌کنی نادانی</p><p>از ظلم تو بر ماست جهان ظلمانی</p><p>بس گریه نصیب ماست تا گریانی</p><h2><a id="poem-31162" href="https://ganjoor.net/moulavi/shams/robaeesh/sh1704">رباعی شمارهٔ ۱۷۰۴</a></h2>
<p>ای از تو مرا گوش پرودیده بهی</p><p>خوش آنکه ز گوش پای بر دیده نهی</p><p>تو مردم دیده‌ای نه آویزهٔ گوش</p><p>از گوش بدیده آ که در دیده نهی</p><h2><a id="poem-31163" href="https://ganjoor.net/moulavi/shams/robaeesh/sh1705">رباعی شمارهٔ ۱۷۰۵</a></h2>
<p>ای باد سحر به کوی آن سلسله موی</p><p>احوال دلم بگوی اگر یابی روی</p><p>ور زانکه ترا ز دل نباشد دلجوی</p><p>زنهار مرا ندیده‌ای هیچ مگوی</p><h2><a id="poem-31164" href="https://ganjoor.net/moulavi/shams/robaeesh/sh1706">رباعی شمارهٔ ۱۷۰۶</a></h2>
<p>ای باد سحر تو از سر نیکوئی</p><p>شاید که حکایتم به آن مه گوئی</p><p>نی نی غلطم گرت بدوره بودی</p><p>پس گرد جهان دگر کرا میجوئی</p><h2><a id="poem-31165" href="https://ganjoor.net/moulavi/shams/robaeesh/sh1707">رباعی شمارهٔ ۱۷۰۷</a></h2>
<p>ای باده تو باشی که همه داد کنی</p><p>صد بنده به یک صبوح آزاد کنی</p><p>چشمم به تو روشنست همچون خورشید</p><p>هم در تو گریزم که توام شاد کنی</p><h2><a id="poem-31166" href="https://ganjoor.net/moulavi/shams/robaeesh/sh1708">رباعی شمارهٔ ۱۷۰۸</a></h2>
<p>ای باطل اگر ز حق گریزی چکنی</p><p>وی زهر به جز تلخی و تیزی چکنی</p><p>عشق آب حیات آمد و منکر چو خری</p><p>ای خر تو در آب درنمیزی چکنی</p><h2><a id="poem-31167" href="https://ganjoor.net/moulavi/shams/robaeesh/sh1709">رباعی شمارهٔ ۱۷۰۹</a></h2>
<p>ای باغ خدا که پر بت و پر حوری</p><p>از چشم خلایق اینچنین چون دوری</p><p>ای دل نچشیده‌ای می منصوری</p><p>گر منکر آن باغ شوی معذوری</p><h2><a id="poem-31168" href="https://ganjoor.net/moulavi/shams/robaeesh/sh1710">رباعی شمارهٔ ۱۷۱۰</a></h2>
<p>ای بانگ رباب از کجا می‌آئی</p><p>پرآتش و پر فتنه و پر غوغائی</p><p>جاسوس دلی و پیک آن صحرائی</p><p>اسرار دلست هرچه می‌فرمائی</p><h2><a id="poem-31169" href="https://ganjoor.net/moulavi/shams/robaeesh/sh1711">رباعی شمارهٔ ۱۷۱۱</a></h2>
<p>ای پر ز جفا چند از این طراری</p><p>پنهان چه کنی آنچه به باطن داری</p><p>گر سر ز خط وفای من برداری</p><p>واقف نیم از ضمیر دل پنداری</p><h2><a id="poem-31170" href="https://ganjoor.net/moulavi/shams/robaeesh/sh1712">رباعی شمارهٔ ۱۷۱۲</a></h2>
<p>ای بر سر ره نشسته ره می‌طلبی</p><p>در خرمن مه فتاده مه می‌طلبی</p><p>در چاه زنخدان چنین یوسف حسن</p><p>خود دلو توئی یوسف و چه می‌طلبی</p><h2><a id="poem-31171" href="https://ganjoor.net/moulavi/shams/robaeesh/sh1713">رباعی شمارهٔ ۱۷۱۳</a></h2>
<p>ای بنده اگر تو خواجه بشناختیی</p><p>دل را ز غرور نفس پرداختیی</p><p>گر معرفتش ترا مسلم بودی</p><p>یک لحظه به غیر او نپرداختیی</p><h2><a id="poem-31172" href="https://ganjoor.net/moulavi/shams/robaeesh/sh1714">رباعی شمارهٔ ۱۷۱۴</a></h2>
<p>ای پیر اگر تو روی با حق داری</p><p>یا همچو صلاح دست مطلق داری</p><p>اینک رسن دراز و اینک سر دار</p><p>بسم الله اگر سر انا الحق داری</p><h2><a id="poem-31173" href="https://ganjoor.net/moulavi/shams/robaeesh/sh1715">رباعی شمارهٔ ۱۷۱۵</a></h2>
<p>ای ترک چرا به زلف چون هندوئی</p><p>رومی رخ و زنگی خط و پر چین موئی</p><p>نتوان دل خود را به خطا گم کردن</p><p>ترسم که تو ترکی و به ترکی گوئی</p><h2><a id="poem-31174" href="https://ganjoor.net/moulavi/shams/robaeesh/sh1716">رباعی شمارهٔ ۱۷۱۶</a></h2>
<p>ای چون علم بلند در صحرائی</p><p>وی چون شکر شگرف در حلوائی</p><p>زان میترسم که بدرگ و بدرائی</p><p>در مغز تو افکند دگر سودائی</p><h2><a id="poem-31175" href="https://ganjoor.net/moulavi/shams/robaeesh/sh1717">رباعی شمارهٔ ۱۷۱۷</a></h2>
<p>ای چون علم سپید در صحرائی</p><p>ای رحمت در رسیده از بالائی</p><p>من در هوس تو میپزم حلوائی</p><p>حلوا بنگر به صورت سودائی</p><h2><a id="poem-31176" href="https://ganjoor.net/moulavi/shams/robaeesh/sh1718">رباعی شمارهٔ ۱۷۱۸</a></h2>
<p>ای خواجه چرا بی‌پر و بالم کردی</p><p>بر بوی ثواب در وبالم کردی</p><p>از تو برهٔ تو جو ندزدیدم من</p><p>از بهر چه جرم در جوالم کردی</p><h2><a id="poem-31177" href="https://ganjoor.net/moulavi/shams/robaeesh/sh1719">رباعی شمارهٔ ۱۷۱۹</a></h2>
<p>ای خواجه ز هر خیال پر باد شوی</p><p>وز هیچ ترش گردی و دلشاد شودی</p><p>دیدم که در آتشی و بگذاشتمت</p><p>تا پخته و تا زیرک و استاد شوی</p><h2><a id="poem-31178" href="https://ganjoor.net/moulavi/shams/robaeesh/sh1720">رباعی شمارهٔ ۱۷۲۰</a></h2>
<p>ای خواجه گنه مکن که بدنام شوی</p><p>گر خاص توئی گنه کنی عام شوی</p><p>بر رهگذرت دام نهاده است ابلیس</p><p>بدکار مباش زانکه در دام شوی</p><h2><a id="poem-31179" href="https://ganjoor.net/moulavi/shams/robaeesh/sh1721">رباعی شمارهٔ ۱۷۲۱</a></h2>
<p>ای داده مرا به خواب در بیداری</p><p>آسان شده در دلم همه دشواری</p><p>از ظلمت جهل و کفر رستم باری</p><p>چون دانستم که عالم‌الاسراری</p><h2><a id="poem-31180" href="https://ganjoor.net/moulavi/shams/robaeesh/sh1722">رباعی شمارهٔ ۱۷۲۲</a></h2>
<p>ای داده مرا چو عشق خود بیداری</p><p>وین شمع میان این جهان تاری</p><p>من چنگم و تو زخمه فرو نگذاری</p><p>وانگه گوئی بس است تا کی زاری</p><h2><a id="poem-31181" href="https://ganjoor.net/moulavi/shams/robaeesh/sh1723">رباعی شمارهٔ ۱۷۲۳</a></h2>
<p>ای دام هزار فتنه و طراری</p><p>یارب تو چه فتنه‌ها که در سر داری</p><p>ای آب حیات اگر جهان سنگ شود</p><p>والله که چون آسیاش در چرخ آری</p><h2><a id="poem-31182" href="https://ganjoor.net/moulavi/shams/robaeesh/sh1724">رباعی شمارهٔ ۱۷۲۴</a></h2>
<p>ای در دل من نشسته بگشاده دری</p><p>جز تو دگری نجویم و کو دگری</p><p>با هرکه ز دل داد زدم دفعی گفت</p><p>تو دفع مده که نیست از تو گذری</p><h2><a id="poem-31183" href="https://ganjoor.net/moulavi/shams/robaeesh/sh1725">رباعی شمارهٔ ۱۷۲۵</a></h2>
<p>ای در دل هر کسی ز مهرت تابی</p><p>وی از تو تضرعی بهر محرابی</p><p>جاوید شبی باید و خوش مهتابی</p><p>تا با تو غمی بگویم از هر بابی</p><h2><a id="poem-31184" href="https://ganjoor.net/moulavi/shams/robaeesh/sh1726">رباعی شمارهٔ ۱۷۲۶</a></h2>
<p>ای دشمن جان و جان شیرین که توئی</p><p>نور موسی و طور سینین که توئی</p><p>وی دوست که زهره نیست جان را هرگز</p><p>تا نام برد از تو به تعیین که توئی</p><h2><a id="poem-31185" href="https://ganjoor.net/moulavi/shams/robaeesh/sh1727">رباعی شمارهٔ ۱۷۲۷</a></h2>
<p>ای دل تو اگر هزار دلبر داری</p><p>شرط آن نبود که دل ز ما برداری</p><p>گر دل داری که دل ز ما برداری</p><p>از یار نوت مباد برخورداری</p><h2><a id="poem-31186" href="https://ganjoor.net/moulavi/shams/robaeesh/sh1728">رباعی شمارهٔ ۱۷۲۸</a></h2>
<p>ای دل تو بدین مفلسی و رسوائی</p><p>انصاف بده که عشق را چون سائی</p><p>عشق آتش تیز است و ترا آبی نیست</p><p>خاکت بر سر چه باد می‌پیمائی</p><h2><a id="poem-31187" href="https://ganjoor.net/moulavi/shams/robaeesh/sh1729">رباعی شمارهٔ ۱۷۲۹</a></h2>
<p>ای دل تو دمی مطیع سبحان نشدی</p><p>وز کار بدت هیچ پشیمان نشدی</p><p>صوفی و فقیه و زاهد و دانشمند</p><p>این جمله شدی ولی مسلمان نشدی</p><h2><a id="poem-31188" href="https://ganjoor.net/moulavi/shams/robaeesh/sh1730">رباعی شمارهٔ ۱۷۳۰</a></h2>
<p>ای دل تو و درد او اگر خود مردی</p><p>جان بندهٔ تست اگر تو صاحب دردی</p><p>صد دولت صاف را به یک جو نخری</p><p>گر یک دردی ز دست دردش خوردی</p><h2><a id="poem-31189" href="https://ganjoor.net/moulavi/shams/robaeesh/sh1731">رباعی شمارهٔ ۱۷۳۱</a></h2>
<p>ای دل چو به صدق از تو نیاید کاری</p><p>باری می‌کن به مفلسی اقراری</p><p>اینک در او دست به دریوزه برآر</p><p>درویش ز دریوزه ندارد عاری</p><h2><a id="poem-31190" href="https://ganjoor.net/moulavi/shams/robaeesh/sh1732">رباعی شمارهٔ ۱۷۳۲</a></h2>
<p>ای دل چو وصال یار دیدی حالی</p><p>در پای غمش بمیر تا کی نالی</p><p>شرطست چو آفتاب رخ بنماید</p><p>گر شمع نمیرد بکشندش حالی</p><h2><a id="poem-31191" href="https://ganjoor.net/moulavi/shams/robaeesh/sh1733">رباعی شمارهٔ ۱۷۳۳</a></h2>
<p>ای دل چه حدیث ماجرا می‌جوئی</p><p>من با توام ای دل تو کرا می‌جوئی</p><p>ور زانکه ندیده‌ای کرا می‌جوئی</p><p>ور زانکه بدیده‌ای چرا می‌جوئی</p><h2><a id="poem-31192" href="https://ganjoor.net/moulavi/shams/robaeesh/sh1734">رباعی شمارهٔ ۱۷۳۴</a></h2>
<p>ای دوست به حق آنکه جان را جانی</p><p>چون نامهٔ من رسد به تو برخوانی</p><p>از بوالعجبی نامهٔ من ندرانی</p><p>چون حال دل خراب من میدانی</p><h2><a id="poem-31193" href="https://ganjoor.net/moulavi/shams/robaeesh/sh1735">رباعی شمارهٔ ۱۷۳۵</a></h2>
<p>ای دوست بهر سخن در جنگ زنی</p><p>صد تیر جفا بر من دلتنگ زنی</p><p>در چشم تو من مسم دگر کس زر سرخ</p><p>فردا بنمایمت چو بر سنگ زنی</p><h2><a id="poem-31194" href="https://ganjoor.net/moulavi/shams/robaeesh/sh1736">رباعی شمارهٔ ۱۷۳۶</a></h2>
<p>ای دوست ترا رسد اگر ناز کنی</p><p>ناساز شوی باز دمی ساز کنی</p><p>زان میترسم در جفا باز کنی</p><p>مکر اندیشی بهانه آغاز کنی</p><h2><a id="poem-31195" href="https://ganjoor.net/moulavi/shams/robaeesh/sh1737">رباعی شمارهٔ ۱۷۳۷</a></h2>
<p>ای دوست ز من طمع مکن غمخواری</p><p>جز مستی و جز شنگی و جز خماری</p><p>ما را چو خدا برای این آوردست</p><p>خصم خردیم و دشمن هشیاری</p><h2><a id="poem-31196" href="https://ganjoor.net/moulavi/shams/robaeesh/sh1738">رباعی شمارهٔ ۱۷۳۸</a></h2>
<p>ای دیده تو از گریه زبون می‌نشوی</p><p>ای دل تو این واقعه خون می‌نشوی</p><p>ای جان چو به لب رسیدی از قالب من</p><p>آخر بچه خوشدلی برون می‌نشوی</p><h2><a id="poem-31197" href="https://ganjoor.net/moulavi/shams/robaeesh/sh1739">رباعی شمارهٔ ۱۷۳۹</a></h2>
<p>ای روی ترا پیشه جهان‌آرائی</p><p>وی زلف ترا قاعده عنبر سائی</p><p>آن سلسلهٔ سحر ترا، آن شاید</p><p>کش می‌گزی و می‌کنی و می‌خایی</p><h2><a id="poem-31198" href="https://ganjoor.net/moulavi/shams/robaeesh/sh1740">رباعی شمارهٔ ۱۷۴۰</a></h2>
<p>ای ساقی از آن باده که اول دادی</p><p>رطلی دو درانداز و بیفزا شادی</p><p>یا چاشنیی از آن نبایست نمود</p><p>یا مست و خراب کن چو سر بگشادی</p><h2><a id="poem-31199" href="https://ganjoor.net/moulavi/shams/robaeesh/sh1741">رباعی شمارهٔ ۱۷۴۱</a></h2>
<p>ای ساقی جان که سرده ایامی</p><p>آرام دل خستهٔ بی‌آرامی</p><p>مستان تو امروز همه مخمورند</p><p>آخر به تو بازگردد این بدنامی</p><h2><a id="poem-31200" href="https://ganjoor.net/moulavi/shams/robaeesh/sh1742">رباعی شمارهٔ ۱۷۴۲</a></h2>
<p>ای سر سبب اندر سبب اندر سببی</p><p>وی تن عجب اندر عجب اندر عجبی</p><p>ای دل طلب اندر طلب اندر طلبی</p><p>وی جان طرب اندر طرب اندر طربی</p><h2><a id="poem-31201" href="https://ganjoor.net/moulavi/shams/robaeesh/sh1743">رباعی شمارهٔ ۱۷۴۳</a></h2>
<p>ای شاخ گلی که از صبا می‌رنجی</p><p>ور زانکه گلی تو پس چرا می‌رنجی</p><p>آخر نه صبا مشاطهٔ گل باشد</p><p>این طرفه که از لطف خدا می‌رنجی</p><h2><a id="poem-31202" href="https://ganjoor.net/moulavi/shams/robaeesh/sh1744">رباعی شمارهٔ ۱۷۴۴</a></h2>
<p>ای شادی راز تو هزاران شادی</p><p>وز تو به خرابات هزار آبادی</p><p>وان سرو چمن را که کمین بندهٔ تست</p><p>از خدمتت آزاد و هزار آزادی</p><h2><a id="poem-31203" href="https://ganjoor.net/moulavi/shams/robaeesh/sh1745">رباعی شمارهٔ ۱۷۴۵</a></h2>
<p>ای شمع تو صوفی صفتی پنداری</p><p>کاین شش صفت از اهل صفا می‌داری</p><p>شبخیزی و نور چهره و زردی روی</p><p>سوز دل و اشک دیده و بیداری</p><h2><a id="poem-31204" href="https://ganjoor.net/moulavi/shams/robaeesh/sh1746">رباعی شمارهٔ ۱۷۴۶</a></h2>
<p>ای صاف که می شور و چنین می‌گردی</p><p>بنشین و مگرد اگر چنین می‌گردی</p><p>جانا ز طلب هر دو قدم ریش شده</p><p>تو بر قدم باز پسین می‌گردی</p><h2><a id="poem-31205" href="https://ganjoor.net/moulavi/shams/robaeesh/sh1747">رباعی شمارهٔ ۱۷۴۷</a></h2>
<p>ای طالب دنیا تو یکی مزدوری</p><p>وی عاشق خلد ازین حقیقت دوری</p><p>ای شاد بهر دو عالم از بی‌خبری</p><p>شادی غمش ندیده‌اش معذوری</p><h2><a id="poem-31206" href="https://ganjoor.net/moulavi/shams/robaeesh/sh1748">رباعی شمارهٔ ۱۷۴۸</a></h2>
<p>ای عشق تو عین عالم حیرانی</p><p>سرمایهٔ سودای تو سرگردانی</p><p>حال من دلسوخته تا کی پرسی</p><p>چون می‌دانم که به ز من میدانی</p><h2><a id="poem-31207" href="https://ganjoor.net/moulavi/shams/robaeesh/sh1749">رباعی شمارهٔ ۱۷۴۹</a></h2>
<p>ای قاصد جان من به جان میارزی</p><p>جان خود چه بود هر دو جهان میارزی</p><p>این عالم کهنه آن ندارد بی‌تو</p><p>آن از تو طلب کنم که آن میارزی</p><h2><a id="poem-31208" href="https://ganjoor.net/moulavi/shams/robaeesh/sh1750">رباعی شمارهٔ ۱۷۵۰</a></h2>
<p>ای کاش که من بدانمی کیستمی</p><p>در دایرهٔ حیات با چیستمی</p><p>گر پنبهٔ غفلتم نبودی در گوش</p><p>بر خود به هزار دیده بگریستمی</p>
</body></html>