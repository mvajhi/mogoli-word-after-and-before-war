<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۶۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5704" href="https://ganjoor.net/moulavi/shams/ghazalsh/sh3080">غزل شمارهٔ ۳۰۸۰</a></h2>
<p>تو نور دیده جان یا دو دیده مایی</p><p>که شعله شعله به نور بصر درافزایی</p><p>تو آفتاب و دلم همچو سایه در پی تو</p><p>دو چشم در تو نهاده‌ست و گشته هرجایی</p><p>از آن زمان که چو نی بسته‌ام کمر پیشت</p><p>حرارتیست درون دل از شکرخایی</p><p>ز کان لطف تو نقدست عیش و عشرت ما</p><p>نیم به دولت عشق لب تو فردایی</p><p>به ذات پاک خداوند کز تو دزدیده‌ست</p><p>هر آنچ آب حیاتست روح افزایی</p><p>ز جوی حسن تو خوبان سبو سبو برده</p><p>به تشنگان ره عشق کرده سقایی</p><p>زهی سعادت آن تشنگان که بوی برند</p><p>به اصل چشمه آب خوش مصفایی</p><p>سبوی صورت‌ها را به سنگ برنزنند</p><p>خورند آب حیات تو را ز بالایی</p><p>خدیو مفخر تبریز شمس دین به حق</p><p>دو صد مراد برآری چنین چو بازآیی</p><h2><a id="poem-5705" href="https://ganjoor.net/moulavi/shams/ghazalsh/sh3081">غزل شمارهٔ ۳۰۸۱</a></h2>
<p>تو عاشقی چه کسی از کجا رسیدستی</p><p>مرا چه می‌نگری کژ به شب خریدستی</p><p>چه ظلم کردم بر تو که چون ستم زدگان</p><p>کله زدی به زمین بر قبا دریدستی</p><p>تظلمی به سلف می‌کنی مگر پیشین</p><p>که داغ و درد و غم عاشقان شنیدستی</p><p>غلط ز رنگ تو پیداست ز آل یعقوبی</p><p>بدیده رخ یوسف که کف بریدستی</p><p>ز تیر غمزه دلدار اگر نخست دلت</p><p>چرا ز غصه و غم چون کمان خمیدستی</p><p>ز آه و ناله تو بوی مشک می‌آید</p><p>یقین تو آهوی نافی سمن چریدستی</p><p>تو هر چه هستی می‌باش یک سخن بشنو</p><p>اگر چه میوه حکمت بسی بچیدستی</p><p>حدیث جان توست این و گفت من چو صداست</p><p>اگر تو شیخ شیوخی وگر مریدستی</p><p>تو خویش درد گمان برده‌ای و درمانی</p><p>تو خویش قفل گمان برده‌ای کلیدستی</p><p>اگر ز وصف تو دزدم تو شحنه عقلی</p><p>وگر تمام بگویم ابایزیدستی</p><p>دریغ از تو که در آرزوی غیری تو</p><p>جمال خویش ندیدی که بی‌ندیدستی</p><p>تو را کسی بشناسد که اوت کسی کرده‌ست</p><p>دگر کیست نداند که ناپدیدستی</p><p>دلا برو بر یار و مباش بسته خویش</p><p>که سایح و سبک و چابک و جریدستی</p><p>به ترک مصر بگفتی ز شومی فرعون</p><p>بر شعیب چو موسی فروخزیدستی</p><p>چون عمر ماست حدیثش دراز اولیتر</p><p>چنین درازسخن را بدان کشیدستی</p><p>همی‌دوم پی ظل تو شمس تبریزی</p><p>مگر منم عرفه تو مگر که عیدستی</p><h2><a id="poem-5706" href="https://ganjoor.net/moulavi/shams/ghazalsh/sh3082">غزل شمارهٔ ۳۰۸۲</a></h2>
<p>رهید جان دوم از خودی و از هستی</p><p>شده‌ست صید شهنشاه خویش در مستی</p><p>زهی وجود که جان یافت در عدم ناگاه</p><p>زهی بلند که جان گشت در چنین پستی</p><p>درست گشت مرا آنچ من ندانستم</p><p>چو در درستی ای مه مرا تو بشکستی</p><p>چو گشت عشق تو فصاد و اکحلم بگشاد</p><p>چو خون بجستم از تن زهی سبک دستی</p><p>طبیب فقر بجست و گرفت گوش دلم</p><p>که مژده ده که ز رنج وجود وارستی</p><p>ز انتظار رهیدی که کی صبا بوزد</p><p>نه بحر را تو زبونی نه بسته شستی</p><p>ز شمس تبریز این جنس‌ها بخر بفروش</p><p>ز نقدهاش چو آن کیسه بر کمر بستی</p><h2><a id="poem-5707" href="https://ganjoor.net/moulavi/shams/ghazalsh/sh3083">غزل شمارهٔ ۳۰۸۳</a></h2>
<p>بیا بیا که چو آب حیات درخوردی</p><p>بیا بیا که شفا و دوای هر دردی</p><p>بیا بیا که گلستان ثنات می‌گوید</p><p>بیا بیا بنما کز کجاش پروردی</p><p>بیا بیا که به بیمارخانه بی‌قدمت</p><p>نمی‌رود ز رخ هیچ خسته‌ای زردی</p><p>برآ برآ هله ای آفتاب چون بی‌تو</p><p>نمی‌رود ز هوا هیچ تلخی و سردی</p><p>برآ برآ هله ای مه که حیف بسیارست</p><p>که دیده‌ها همه گریان و تو در این گردی</p><p>بیا بیا که ولی نعمت همه کونی</p><p>که مخلص دل حیران و مهره نردی</p><p>بیا بیا و بیاموز بنده خود را</p><p>که در امامت و تعلیم و آگهی فردی</p><h2><a id="poem-5708" href="https://ganjoor.net/moulavi/shams/ghazalsh/sh3084">غزل شمارهٔ ۳۰۸۴</a></h2>
<p>به جان تو که بگویی وطن کجا داری</p><p>که سخت فتنه عقلی و خصم هشیاری</p><p>چو خارپشت سر اندرکشید عقل امروز</p><p>که ساقی می گلگون و رشک گلزاری</p><p>سماع باره نبودم تو از رهم بردی</p><p>به مکر راه زن صد هزار طراری</p><p>به گوش چرخ چه گفتی که یاوه گرد شده‌ست</p><p>به گوش ابر چه گفتی که کرد درباری</p><p>به خاک هم چه نمودی که گشت آبستن</p><p>ز باد هم چه ربودی که می‌کند زاری</p><p>به کوه‌ها چه سپردی که گنج ساز شدند</p><p>به بحرها تو بیاموختی گهرباری</p><p>به گوش کفر چه گفتی که چشم و گوش ببست</p><p>به گوش عقل چه گفتی که گشت انواری</p><p>چگونه از کف غم می‌رهانیم در خواب</p><p>چگونه در غم وا می‌کشی به بیداری</p><p>به مثل خواب هزاران طریق و چاره‌استت</p><p>که ره دهی دل و جان را به غصه نسپاری</p><p>چنانک عارف بیدار و خفته از دنیا</p><p>ز خار رست کسی که سرش تو می‌خاری</p><p>به آفتاب و به ماه و به اختران و فلک</p><p>چه داده‌ای تو که بی‌پر کنند طیاری</p><p>به ذره‌های پرنده چه نغمه از تو رسید</p><p>که گر به کوه رسانی همش به رقص آری</p><p>دماغ آب و گلی را ز مکر پر کردی</p><p>چنانک با تو همی‌پیچد او به مکاری</p><p>دمی که درندمی تو تهی شوند چو خیک</p><p>نه‌های و هوی بماند نه زور و رهواری</p><p>خموش کردم و بگریختم ز خود صد بار</p><p>کشان کشان تو مرا سوی گفت می‌آری</p><h2><a id="poem-5709" href="https://ganjoor.net/moulavi/shams/ghazalsh/sh3085">غزل شمارهٔ ۳۰۸۵</a></h2>
<p>به حق آنک تو جان و جهان جانداری</p><p>مرا چنانک بپرورده‌ای چنان داری</p><p>به حق حلقه عزت که دام حلق منست</p><p>مرا به حلقه مستان و سرخوشان داری</p><p>به حق جان عظیمی که جان نتیجه اوست</p><p>چنان کنی که مرا در میان جان داری</p><p>به حق گنج نهانی که در خرابه ماست</p><p>مرا ز چشم همه مردمان نهان داری</p><p>به حق باغی کز چشم خلق پنهانست</p><p>رخ نژند مرا همچو ارغوان داری</p><p>به حق بام بلندی که صومعه ملکست</p><p>مرا به بام برآری چو نردبان داری</p><p>دری که هیچ نبستی به روی ما دربند</p><p>اگر ز راحت و از سود ما زیان داری</p><p>چو از فغان تو نزدیکتر به تو یارست</p><p>چه حکمتست که نزدیک را فغان داری</p><p>در آفرینش عالم چو حکمت اظهارست</p><p>تو نیز ظاهر می‌کن اگر بیان داری</p><p>به برج آتش فرمود دیگ پالان کن</p><p>برای پختن خامی چو دیگدان داری</p><p>به برج آبی فرمود خاک را تر کن</p><p>به شکر آنک درون چشمه روان داری</p><p>به سعد اکبر فرمود هین هنر بنما</p><p>که از گشایش بی‌چون ما نشان داری</p><p>به نحس اکبر فرمود رو حسودی کن</p><p>دگر بگو چه کنی چون هنر همان داری</p><p>چو کرد ظاهر هجده هزار عالم را</p><p>برای حکمت اظهار اگر عیان داری</p><p>هر آنک او هنری دارد او همی‌کوشد</p><p>که شهره گردد در دانش و عنان داری</p><p>هنروری که بپوشد هنر غرض آنست</p><p>که شهره گردد در ستر و در نهان داری</p><p>وگر بستر بپوشد هنر غرض آنست</p><p>که شهره گردد در دانش و صوان داری</p><p>نه انبیا که رسیدند بهر اظهارند</p><p>که ای نتیجه خاک از درونه کان داری</p><p>که من به تن بشرمثلکم بدم و اکنون</p><p>مقام گنجم و تو حبه‌ای از آن داری</p><p>منم دل تو دل از خود مجوی از من جوی</p><p>مرید پیر شو ار دولت جوان داری</p><p>اگر ز خویش بدانی مرا ندانی خویش</p><p>درون خویش بسی رنج و امتحان داری</p><p>بیا تو جزو منی جزو را ز کل مسکل</p><p>بچفس بر کل زیرا کل کلان داری</p><p>گمان که جزو یقینست شد یقین ز یقین</p><p>وگر جدا هلیش از یقین گمان داری</p><p>دلیل سود ندارد تو را دلیل منم</p><p>چو بی‌منی نرهی گر دلیل لان داری</p><p>اگر دعا نکنم لطف او همی‌گوید</p><p>که سرد و بسته چرایی بگو زبان داری</p><p>بگفتمش که چو جانم روان شود از تن</p><p>شعار شعر مرا با روان روان داری</p><p>جواب داد مرا لطف او که ای طالب</p><p>خود این شدست ز اول چه دل طپان داری</p><p>دلا بگو تو تمام سخن دهان بستیم</p><p>سخن تو گوی که گفتار جاودان داری</p><p>بیار معنی اسما تو شمس تبریزی</p><p>در آسمان چو نه‌ای تا چه آسمان داری</p><h2><a id="poem-5710" href="https://ganjoor.net/moulavi/shams/ghazalsh/sh3086">غزل شمارهٔ ۳۰۸۶</a></h2>
<p>شبی که دررسد از عشق پیک بیداری</p><p>بگیرد از سر عشاق خواب بیزاری</p><p>ستاره سجده کند ماه و زهره حال آرد</p><p>رها کن خرد و عقل سیر و رهواری</p><p>زهی شبی که چنان نجم در طلوع آید</p><p>به روز روشن بدهد صفات ستاری</p><p>ز ابتدای جهان تا به انتهای جهان</p><p>کسی ندید چنین بی‌هشی و هشیاری</p><p>تو خواه برجه و خواهی فروجه این نبود</p><p>کی زهره دارد با آفتاب سیاری</p><p>طمع مدار که امشب بر تو آید خواب</p><p>که برنشست به سیران خدیو بیداری</p><h2><a id="poem-5711" href="https://ganjoor.net/moulavi/shams/ghazalsh/sh3087">غزل شمارهٔ ۳۰۸۷</a></h2>
<p>اگر تو همره بلبل ز بهر گلزاری</p><p>تو خار را همه گل بین چو بهر گل زاری</p><p>نمی‌شناسی باشد که خار گل باشد</p><p>اگر چه می خلدت عاقبت کند یاری</p><p>درون خار گلست و برون خار گلست</p><p>به احتیاط نگر تا سر کی می‌خاری</p><p>چه احتیاط مرا عقل و احتیاط نماند</p><p>تو احتیاط کن آخر که مرد هشیاری</p><p>غلط تو هم نتوانی نگاه داشت مرا</p><p>عجب ز شمع تو پروانه را نگه داری</p><p>خوشست تلخی دارو و سیلی استاد</p><p>غنیمتست ز یار وفا جفاکاری</p><p>به دست دلبر اگر عاشقی زبون باشد</p><p>ز عشق و عقل ویست آن نه از سبکساری</p><p>به غیر ناز و جفا هر چه می‌کند معشوق</p><p>مباش ایمن کان فتنه است و طراری</p><p>زبون و دستخوش و عشوه می خوریم ای عشق</p><p>اگر دروغ فروشی و گر محال آری</p><p>دروغ و عشوه و صدق و محال او حالست</p><p>ولیک غیر نبیند به چشم اغیاری</p><h2><a id="poem-5712" href="https://ganjoor.net/moulavi/shams/ghazalsh/sh3088">غزل شمارهٔ ۳۰۸۸</a></h2>
<p>حرام گشت از این پس فغان و غمخواری</p><p>بهشت گشت جهان زانک تو جهان داری</p><p>مثال ده که نروید ز سینه خار غمی</p><p>مثال ده که کند ابر غم گهرباری</p><p>مثال ده که نیاید ز صبح غمازی</p><p>مثال ده که نگردد جهان به شب تاری</p><p>مثال ده که نریزد گلی ز شاخ درخت</p><p>مثال ده که کند توبه خار از خاری</p><p>مثال ده که رهد حرص از گداچشمی</p><p>مثال ده که طمع وارهد ز طراری</p><p>مثال گر ندهی حسن بی‌مثال تو بس</p><p>که مستی دل و جانست و خصم هشیاری</p><p>چو شب به خلوت معراج تو مشرف شد</p><p>به آفتاب نظر می‌کند به صد خواری</p><p>ز رشک نیشکرت نی هزار ناله کند</p><p>ز چنگ هجر تو گیرند چنگ‌ها زاری</p><p>ز تف عشق تو سوزی است در دل آتش</p><p>هم از هوای تو دارد هوا سبکساری</p><p>برای خدمت تو آب در سجود رود</p><p>ز درد توست بر این خاک رنگ بیماری</p><p>ز عشق تابش خورشید تو به وقت طلوع</p><p>بلند کرد سر آن کوه نی ز جباری</p><p>که تا نخست برو تابد آن تف خورشید</p><p>نخست او کند آن نور را خریداری</p><p>تنا ز کوه بیاموز سر به بالا دار</p><p>که کان عشق خدایی نه کم ز کهساری</p><p>مکن به زیر و به بالا به لامکان کن سر</p><p>که هست شش جهت آن جا تو را نگوساری</p><p>به دل نگر که دل تو برون شش جهت است</p><p>که دل تو را برهاند از این جگرخواری</p><p>روانه باش به اسرار و می تماشا کن</p><p>ز آسمان بپذیر این لطیف رفتاری</p><p>چو غوره از ترشی رو به سوی انگوری</p><p>چو نی برو ز نیی جانب شکرباری</p><p>حلاوت شکر او گلوی من بگرفت</p><p>بماندم از رخ خوبش ز خوب گفتاری</p><p>بگو به عشق که ای عشق خوش گلوگیری</p><p>گه جفا و وفا خوب و خوب کرداری</p><p>گلو چو سخت بگیری سبک برآید جان</p><p>درآیدم ز تو جان چون گلوم افشاری</p><p>گلوی خود به رسن زان سپرد خوش منصور</p><p>دلا چو بوی بری صد گلو تو بسپاری</p><p>ز کودکی تو به پیری روانه‌ای و دوان</p><p>ولیکن آن حرکت نیست فاش و اظهاری</p><h2><a id="poem-5713" href="https://ganjoor.net/moulavi/shams/ghazalsh/sh3089">غزل شمارهٔ ۳۰۸۹</a></h2>
<p>به اهل پرده اسرارها ببر خبری</p><p>که پرده‌های شما بردرید از قمری</p><p>نشسته بودند یک شب نجوم و سیارات</p><p>برای طلعت آن آفتاب در سمری</p><p>برید غیرت شمشیر برکشید و برفت</p><p>که در چه‌اید بگفتند نیستمان خبری</p><p>برید غیرت واگشت و هر یکی می‌گفت</p><p>به ناله‌های پرآتش که آه واحذری</p><p>شبانگهانی عقرب چو کزدمک می‌رفت</p><p>به گوش‌های سراپرده‌هاش بر خطری</p><p>که پاسبان سراپرده جلالت او</p><p>به نفط قهر بزد تا بسوخت از شرری</p><p>دریغ دیده بختم به کحل خاک درش</p><p>ز بهر روشنی چشم یافتی نظری</p><p>که تا به قوت آن یک نظر بدو کردی</p><p>که مهر و ماه نیابند اندر او اثری</p><p>که نسر طایر بگذشت از هوس آن سو</p><p>به اعتماد که او راست بسته بال و پری</p><p>یکی مگس ز شکرهای بی‌کرانه او</p><p>پرید در پی آن نسر و برسکست سری</p><p>چو بوی خمر رحیقش برون زند ز جهان</p><p>خراب و مست ببینی به هر طرف عمری</p><p>به بر و بحر فتادست ولوله شادی</p><p>که بحر رحمت پوشید قالب بشری</p><p>فکند ایمن و ساکن حذرکنان بلا</p><p>سلاح‌ها بفراغت ز تیغ یا سپری</p><p>که ذره‌های هواها و قطره‌های بحار</p><p>به گوش حلقه او کرد و بر میان کمری</p><p>چو حق خدمت او ماجرا کند آغاز</p><p>یقین شود همه را زانک نیستشان هنری</p><p>نگارگر بگه نقش شهرها می‌کرد</p><p>گشاد هندسه را پس مهندسانه دری</p><p>چو دررسید به تبریز و نقش او ناگاه</p><p>برو فتاد شعاعات روح سیمبری</p><p>قلم شکست و بیفتاد بی‌خبر بر جای</p><p>چو مستیان شبانه ز خوردن سکری</p><p>تمام چون کنم این را که خاطر از آتش</p><p>همی‌گدازد در آب شکر چون شکری</p><h2><a id="poem-5714" href="https://ganjoor.net/moulavi/shams/ghazalsh/sh3090">غزل شمارهٔ ۳۰۹۰</a></h2>
<p>بجه بجه ز جهان تا شه جهان باشی</p><p>شکر ستان هله تا تو شکرستان باشی</p><p>بجه بجه چو شهاب از برای کشتن دیو</p><p>چو ز اختری بجهی قلب آسمان باشی</p><p>چو عزم بحر کند نوح کشتی‌اش باشی</p><p>رود به چرخ مسیحا تو نردبان باشی</p><p>گهی چو عیسی مریم طبیب جان گردی</p><p>گهی چو موسی عمران روی شبان باشی</p><p>ز بهر پختن تو آتشیست روحانی</p><p>چو پس جهی چو زنان خام قلتبان باشی</p><p>ز آتش ار نگریزی تمام پخته شوی</p><p>چو نان پخته رئیس و عزیز خوان باشی</p><p>چو خوان برآیی و اخوان تو را قبول کنند</p><p>مثال نان مدد جان شوی و جان باشی</p><p>اگر چه معدن رنجی به صبر گنج شوی</p><p>اگر چه خانه غیبی تو غیب دان باشی</p><p>من این بگفتم و از آسمان ندا آمد</p><p>به گوش جان که چنین گر شوی چنان باشی</p><p>خمش دهان پی آنست تا شکرخایی</p><p>نه آن که سست فکندی زنخ زنان باشی</p><h2><a id="poem-5715" href="https://ganjoor.net/moulavi/shams/ghazalsh/sh3091">غزل شمارهٔ ۳۰۹۱</a></h2>
<p>اگر دمی بگذاری هوا و نااهلی</p><p>ببینی آنچ نبی دید و آنچ دید ولی</p><p>خدا ندانی خود را و خاص بنده شوی</p><p>خدای را تو ببینی به رغم معتزلی</p><p>اگر تو رند تمامی ز احمقان بگریز</p><p>گشا دو چشم دلت را به نور لم یزلی</p><p>مگوی غیب کسان را به غیب دان بنگر</p><p>زبان ز جهل بدوز و دگر مکن دغلی</p><p>وضو ز اشک بساز و نماز کن به نیاز</p><p>خراب و مست شو ای جان ز باده ازلی</p><p>برآر نعره ارنی به طور موسی وار</p><p>بزن تو گردن کافر غزا بکن چو علی</p><p>دکان قند طلب کن ز شمس تبریزی</p><p>تو مرد سرکه فروشی چه لایق عسلی</p><h2><a id="poem-5716" href="https://ganjoor.net/moulavi/shams/ghazalsh/sh3092">غزل شمارهٔ ۳۰۹۲</a></h2>
<p>هزار جان مقدس فدای سلطانی</p><p>که دست کفر برو برنبست پالانی</p><p>ببرد او به سلامت میان چندین باد</p><p>به ظلمت لحد خود چراغ ایمانی</p><p>نگین عشق کاسیر ویند دیو و پری</p><p>ز دیو تن کی ستاند مگر سلیمانی</p><p>کی برشکافت زره بر تن چنین کافر</p><p>به غیر شیر حق و ذوالفقار برانی</p><p>برای قاعده نی غم به پیش تابوتش</p><p>دریده صورت خیرات او گریبانی</p><p>خنک کس که دود پیش و پیشکش ببرد</p><p>چو بوهریره در انبان عقیق و مرجانی</p><p>ز خانه جانب گور و ز گور جانب دوست</p><p>لفافه را طربی و جنازه را جانی</p><h2><a id="poem-5717" href="https://ganjoor.net/moulavi/shams/ghazalsh/sh3093">غزل شمارهٔ ۳۰۹۳</a></h2>
<p>نگفتمت که تو سلطان خوبرویانی</p><p>به جای سبزه تو از خاک خوب رویانی</p><p>هزار یوسف زیبا برآید از هر چاه</p><p>چو چرخه و رسن حسن را بگردانی</p><p>ز بس رونده جانباز جان شدست ارزان</p><p>به عهد عشق تو منسوخ شد گران جانی</p><p>به پیش عاشق صادق چه جان چه بند تره</p><p>دلا ملرز چو برگ ار از این گلستانی</p><p>چه داند و چه شناسد نوای بلبل مست</p><p>کلاغ بهمنی و لک لک بیابانی</p><p>چو اشتهای کریمی به لوت صادق شد</p><p>گران نباشد بارانیی به بورانی</p><p>نه کمتری تو ز پروانه و حبیب از شمع</p><p>وگر کمی ز پر او چه باد پرانی</p><p>هزار جان مقدس بهای جان خسیس</p><p>همی‌دهد به کرم یار اینت ارزانی</p><p>سجود کرد تو را آفتاب وقت غروب</p><p>ببرد دولت و پیروزیی به پیشانی</p><p>کسی که ذوق پریشانی چنین غم یافت</p><p>دگر نگوید یا رب مده پریشانی</p><p>سوار باد هوا گشت پشه دل من</p><p>کی دید پشه که او می‌کند سلیمانی</p><p>خموش باش و چو ماهی در آب رو پنهان</p><p>بهل تو دعوت عامان چو ز اهل عمانی</p><p>خمش که خوان بنهادند وقت خوردن شد</p><p>حریف صرفه برد گر تمام برخوانی</p><h2><a id="poem-5718" href="https://ganjoor.net/moulavi/shams/ghazalsh/sh3094">غزل شمارهٔ ۳۰۹۴</a></h2>
<p>بگو به جان مسافر ز رنج‌ها چونی</p><p>ز رنج‌های جهان و ز رنج ما چونی</p><p>تو همچو عیسی و اندیشه‌ها جهودانند</p><p>ز مکر و فعل جهودان بگو مرا چونی</p><p>ز دشمنان و ز بیگانگان زیانت نیست</p><p>که از دو چشم تو دورند ز آشنا چونی</p><p>ایا کسی که خوشی با وفا و صحبت خلق</p><p>بپرسمت ز وفاهای بی‌وفا چونی</p><p>تو همچو مرغ ز باز اجل گریزانی</p><p>ز ترس و جهد بریدن در این هوا چونی</p><p>اجل حیات توست ار چه صورتش مرگست</p><p>اگر نه غافلی از وی گریزپا چونی</p><h2><a id="poem-5719" href="https://ganjoor.net/moulavi/shams/ghazalsh/sh3095">غزل شمارهٔ ۳۰۹۵</a></h2>
<p>از این درخت بدان شاخ و بر نمی‌بینی</p><p>سه شاخ داری کور و کری و گرگینی</p><p>میان آب دری و ز آب می‌پرسی</p><p>میان گنج زری مس قلب می‌چینی</p><p>خدات گوید تدبیر چشم روشن کن</p><p>تو چشم را بگذاری و می‌کنی بینی</p><p>اگر چه تیره شبی رو به صبح صادق آر</p><p>مگو که صبحم صبحی ولی دروغینی</p><p>رسید نعره عشرت ز ناصر منصور</p><p>غدوت اشربها و الخمار یسقینی</p><p>مجردان همه شب نقل و باده می‌نوشند</p><p>در این خوشی که در افواه سابق الدینی</p><p>مثال دنب ز پس مانده‌ای ز سرمستان</p><p>تو مست بستر گرمی حریف بالینی</p><p>چو غافلی ز ثواب و مقام مسکینان</p><p>مراقب ذهبی دشمن مساکینی</p><p>گلست قوت تو همچون زنان آبستن</p><p>تو را از آن چه که در روضه و بساتینی</p><p>دی و بهار همه سال مار خاک خورد</p><p>اگر انار زند خنده تین کند تینی</p><p>اگر چه نقش لطیفی نه سر به سر نقشی</p><p>وگر چه زاده طینی نه سر به سر طینی</p><p>هلا خموش که دیوان دف تو تر کردند</p><p>کانیس دفتری و طالب دواوینی</p><h2><a id="poem-5720" href="https://ganjoor.net/moulavi/shams/ghazalsh/sh3096">غزل شمارهٔ ۳۰۹۶</a></h2>
<p>ز بامداد دلم می‌جهد به سودایی</p><p>ز بامداد پگه می‌زند یکی رایی</p><p>چگونه آه نگویم که آتشی بفروخت</p><p>که از پگه دل من گشت آتش افزایی</p><p>فسون ناله بخوانم بر اژدهای غمش</p><p>که آتشست دم او و ناله سقایی</p><p>عجب که دوش کجا بوده است این دل من</p><p>که بر رخ دل من هست تازه صفرایی</p><p>به سوی جسم چو خاکسترم میا گستاخ</p><p>که زیر اوست یکی آتشی و دریایی</p><p>به خوی آتش او من همی‌روم ای یار</p><p>به حیله‌ها و به تزویرها و هیهایی</p><p>ز دردمیدن عشقش دلم شکست آورد</p><p>که عشق را دم تندست و دل چو سرنایی</p><p>به جست و جوی وصالش دل مراست به عشق</p><p>چه آتشین طلبی و چه آهنین پایی</p><p>حدیث آتش گویم ز شمس تبریزی</p><p>که تا ز تابش نورش رسد به هر جایی</p><h2><a id="poem-5721" href="https://ganjoor.net/moulavi/shams/ghazalsh/sh3097">غزل شمارهٔ ۳۰۹۷</a></h2>
<p>بیا بیا که شدم در غم تو سودایی</p><p>درآ درآ که به جان آمدم ز تنهایی</p><p>عجب عجب که برون آمدی به پرسش من</p><p>ببین ببین که چه بی‌طاقتم ز شیدایی</p><p>بده بده که چه آورده‌ای به تحفه مرا</p><p>بنه بنه بنشین تا دمی برآسایی</p><p>مرو مرو چه سبب زود زود می‌بروی</p><p>بگو بگو که چرا دیر دیر می‌آیی</p><p>نفس نفس زده‌ام ناله‌ها ز فرقت تو</p><p>زمان زمان شده‌ام بی‌رخ تو سودایی</p><p>مجو مجو پس از این زینهار راه جفا</p><p>مکن مکن که کشد کار ما به رسوایی</p><p>برو برو که چه کژ می‌روی به شیوه گری</p><p>بیا بیا که چه خوش می‌خمی به رعنایی</p><h2><a id="poem-5722" href="https://ganjoor.net/moulavi/shams/ghazalsh/sh3098">غزل شمارهٔ ۳۰۹۸</a></h2>
<p>ترش ترش بنشستی بهانه دربستی</p><p>که ندهم آبت زیرا که کوزه بشکستی</p><p>هزار کوزه زرین به جای آن بدهم</p><p>مگیر سخت مرا ز آنچ رفت در مستی</p><p>تو را که آب حیاتی چه کم شود کوزه</p><p>چه حاجت آید جان و جهان چو تو هستی</p><p>بیا که روز عزیزست مجلسی برساز</p><p>ولی چو دوش مکن کز میان برون جستی</p><p>پریر رفتم سرمست تو به خانه عشق</p><p>به خنده گفت بیا کز زحیر وارستی</p><p>هزار جان بفزودی اگر دلی بردی</p><p>هزار مرهم دادی اگر تنی خستی</p><p>چرا نگیرم پایت که تاج سرهایی</p><p>چرا نبوسم دستت که صاحب دستی</p><p>دلا میی بستان کز خمارها برهی</p><p>چنین بتی بپرست ای صنم چو بپرستی</p><p>برو دلا به سعادت به سوی عالم دل</p><p>به شکر آنک به اقبال و بخت پیوستی</p><p>خموش باش اگر چه که جمله سیمبران</p><p>به آب زر بنویسند هر چه گفتستی</p><p>ضیای حق و امام الهدی حسام الدین</p><p>مجیر خلق به بالای روح از این پستی</p><h2><a id="poem-5723" href="https://ganjoor.net/moulavi/shams/ghazalsh/sh3099">غزل شمارهٔ ۳۰۹۹</a></h2>
<p>بداد پندم استاد عشق از استادی</p><p>که هین بترس ز هر کس که دل بدو دادی</p><p>هر آن کسی که تو از نوش او بنوشیدی</p><p>ز بعد نوش کند نیش اوت فصادی</p><p>چو چشم مست کسی کرد حلقه در گوشت</p><p>ز گوش پنبه برون کن مجوی آزادی</p><p>بر این بنه دل خود را چو دخل خنده رسید</p><p>که غم نجوید عشرت ز خرمن شادی</p><p>مگر زمین مسلم دهد تو را سلطان</p><p>چنانک داد به بشر و جنید بغدادی</p><p>چو طوق موهبت آمد شکست گردن غم</p><p>رسید داد خدا و بمرد بیدادی</p><p>به هر کجا که روی ماه بر تو می‌تابد</p><p>مهست نورفشان بر خراب و آبادی</p><p>غلام ماه شدی شب تو را به از روزست</p><p>که پشتدار تو باشد میان هر وادی</p><p>خنک تو را و خنک جمله همرهان تو را</p><p>که سعد اکبری و نیکبخت افتادی</p><p>به وعده‌های خوشش اعتماد کن ای جان</p><p>که شاه مثل ندارد به راست میعادی</p><p>به گوش تو همه تفسیر این بگوید شاه</p><p>چنانک اشتر خود را نوا زند حادی</p><h2><a id="poem-5724" href="https://ganjoor.net/moulavi/shams/ghazalsh/sh3100">غزل شمارهٔ ۳۱۰۰</a></h2>
<p>ببست خواب مرا جاودانه دلداری</p><p>به زیر سنگ نهان کرد و در بن غاری</p><p>به خواب هم نتوان دید خواب چشم مرا</p><p>چو مرده‌ای که درافتاد در نمکساری</p><p>کجاست خواب و کجا چشم و کو قرار دلی</p><p>کجا گذارد این فتنه صبر صباری</p><p>اگر چه کوه بود عقل همچو که بپرد</p><p>ببین چه صرصر باهیبتست این باری</p><h2><a id="poem-5725" href="https://ganjoor.net/moulavi/shams/ghazalsh/sh3101">غزل شمارهٔ ۳۱۰۱</a></h2>
<p>کسی که باده خورد بامداد زین ساقی</p><p>خمار چشم خوشش بین و فهم کن باقی</p><p>به ناشتاب سعادت مرا رسید شتاب</p><p>چنانک کعبه بیاید به نزد آفاقی</p><p>بیا حیات همه ساقیان بپیما زود</p><p>شراب لعل خدایی خاص رواقی</p><p>هزار جام پر از زهر داده بود فراق</p><p>رسید معدن تریاق و کرد تریاقی</p><p>بیا که دولت نو یافت از تو بخت جوان</p><p>بیا که خلعت نو یافت از تو مشتاقی</p><p>چگونه خنده بپوشم انار خندانم</p><p>نبات و قند نتاند نمود سماقی</p><p>تویی که جفت کنی هر یتیم را به مراد</p><p>که هیچ جفت نداری به مکرمت طاقی</p><p>جهان لهو و لعب کودکانه باده دهد</p><p>ز توست مستی بالغ که زفت سغراقی</p><p>به گرد خانه دل مرا غم همی‌گردد</p><p>بکند دیده ماران زمرد راقی</p><p>برآ در آینه شو یا ز پیش چشمم دور</p><p>که زنگ قیصر روم و عدو احداقی</p><p>نماید آینه‌ام عکس روی و قانع نیست</p><p>صور نماید و بخشد مزید براقی</p><p>از این گذر کن کامروز تا به شب عیش است</p><p>خراب و مست دریدیم دلق زراقی</p><p>بریز بر سر و ریشش سبوی می امروز</p><p>هر آنک دم زند از عقل و خوب اخلاقی</p><p>چراغ قصر جهان قیصر منست امروز</p><p>به برق عارض رومی و چشم قفچاقی</p><p>به باد باده پراکنده گشت ابر سخن</p><p>فرست باده بی‌ابر را که رزاقی</p><h2><a id="poem-5726" href="https://ganjoor.net/moulavi/shams/ghazalsh/sh3102">غزل شمارهٔ ۳۱۰۲</a></h2>
<p>برست جان و دلم از خودی و از هستی</p><p>شدست خاص شهنشاه روح در مستی</p><p>زهی وجود که جان یافت در عدم ناگاه</p><p>زهی بلند که جان گشت در چنین پستی</p><p>درست گشت مرا آنچ می‌ندانستم</p><p>چو در درستی آن مه مرا تو بشکستی</p><p>چو گشت عشق تو فصاد و اکحلم بگشاد</p><p>بجستم از خود و گفتم زهی سبک دستی</p><p>طبیب فقر بخست و گرفت گوش مرا</p><p>که مژده ده که ز رنج وجود وارستی</p><p>ز انتظار رهیدی که کی صبا بوزد</p><p>نه بحر را تو زبونی نه بسته شستی</p><p>ز شمس تبریز این جنس‌ها بخر بفروش</p><p>ز نقدهاش چو آن کیسه بر کمر بستی</p><h2><a id="poem-5727" href="https://ganjoor.net/moulavi/shams/ghazalsh/sh3103">غزل شمارهٔ ۳۱۰۳</a></h2>
<p>پدید گشت یکی آهوی در این وادی</p><p>به چشم آتش افکند در همه نادی</p><p>همه سوار و پیاده طلب درافتادند</p><p>بجهد و جد نه چون تو که سست افتادی</p><p>چو یک دو حمله دویدند ناپدید شد او</p><p>که هیچ بوی نبردی کسی به استادی</p><p>لگام‌ها بکشیدند تا که واگردند</p><p>نمود باز بدیشان فزودشان شادی</p><p>چو باز حمله بکردند باز تک برداشت</p><p>که باد در پی او گم کند همی‌بادی</p><p>بر این صفت چو ز حد رفت هر کسی ز هوس</p><p>ز هم شدند جدا و بکرد وحادی</p><p>یکی به تک دم خرگوش برگرفت غلط</p><p>یکی پی بز کوهی و راه بغدادی</p><p>گروه گمشده با همدگر دو قسم شدند</p><p>یکی به طمع در آهو یکی به آزادی</p><p>جماعتی که بدیشانست میل آن آهو</p><p>چو گم شدندی بنمودی آهو آبادی</p><p>از این جماعت قومی که خاصتر بودند</p><p>به چشم مست بیاموختشان هم اورادی</p><p>چو خو و طبع ورا خوبتر بدانستند</p><p>ز طبع او نشدندی به هیچ رو عادی</p><p>جمال خویش چو بنمودشان ز رحمت خود</p><p>که اندک اندک گستاخ کردشان هادی</p><p>به هر دو روز یکی شکل دیگر آوردی</p><p>به شکل‌های عجایب مثال شیادی</p><p>ازانک زهره بدرد دل ضعیفان را</p><p>چه تاب دارد خود جان آدمیزادی</p><p>که آسمان و زمین بردرد اگر بیند</p><p>یکی صفت ز صفت‌های مبدی بادی</p><p>که باشد آنک بگفتم خیال شمس الدین</p><p>که او مراست خدیو و مجیر بیدادی</p><p>ز عشق او نتوانم که توبه آرم من</p><p>وگر شود به نصیحت هزار عبادی</p><p>که اوست اصل بصیرت پناه عالم کشف</p><p>کز او بیابد بنیاد دید بنیادی</p><p>ایا جمال تو را او جمال داد و نمک</p><p>ایا کمال تو از رشک او بیفزادی</p><p>حرام باشد یاد کسی به هر دو جهان</p><p>از آن گهی که تو اندر ضمیر و دل یادی</p><p>اگر چه طینت تبریز بس شهان زادی</p><p>ولیک چون وی شاهی بگو که کی زادی</p><p>کفیل قافیه عمر سایه‌اش بادا</p><p>ففی الحقیقه منه الدلیل و الحادی</p><h2><a id="poem-5728" href="https://ganjoor.net/moulavi/shams/ghazalsh/sh3104">غزل شمارهٔ ۳۱۰۴</a></h2>
<p>طواف کعبه دل کن اگر دلی داری</p><p>دلست کعبه معنی تو گل چه پنداری</p><p>طواف کعبه صورت حقت بدان فرمود</p><p>که تا به واسطه آن دلی به دست آری</p><p>هزار بار پیاده طواف کعبه کنی</p><p>قبول حق نشود گر دلی بیازاری</p><p>بده تو ملکت و مال و دلی به دست آور</p><p>که دل ضیا دهدت در لحد شب تاری</p><p>هزار بدره زرگر بری به حضرت حق</p><p>حقت بگوید دل آر اگر به ما آری</p><p>که سیم و زر بر ما لاشیست بی‌مقدار</p><p>دلست مطلب ما گر مرا طلبکاری</p><p>ز عرش و کرسی و لوح قلم فزون باشد</p><p>دل خراب که آن را کهی بنشماری</p><p>مدار خوار دلی را اگر چه خوار بود</p><p>که بس عزیر عزیزست دل در آن خواری</p><p>دل خراب چو منظرگه اله بود</p><p>زهی سعادت جانی که کرد معماری</p><p>عمارت دل بیچاره دو صدپاره</p><p>ز حج و عمره به آید به حضرت باری</p><p>کنوز گنج الهی دل خراب بود</p><p>که در خرابه بود دفن گنج بسیاری</p><p>کمر به خدمت دل‌ها ببند چاکروار</p><p>که برگشاید در تو طریق اسراری</p><p>گرت سعادت و اقبال گشت مطلوبت</p><p>شوی تو طالب دل‌ها و کبر بگذاری</p><p>چو همعنان تو گردد عنایت دل‌ها</p><p>شود ینابع حکمت ز قلب تو جاری</p><p>روان شود ز لسانت چو سیل آب حیات</p><p>دمت بود چو مسیحا دوای بیماری</p><p>برای یک دل موجود گشت هر دو جهان</p><p>شنو تو نکته لولاک از لب قاری</p><p>وگر نه کون و مکان را وجود کی بودی</p><p>ز مهر و ماه و ز ارض و سمای زنگاری</p><p>خموش وصف دل اندر بیان نمی‌گنجد</p><p>اگر به هر سر مویی دو صد زبان داری</p><h2><a id="poem-5729" href="https://ganjoor.net/moulavi/shams/ghazalsh/sh3105">غزل شمارهٔ ۳۱۰۵</a></h2>
<p>ز صبحگاه فتادم به دست سرمستی</p><p>نهاده جام چو خورشید بر کف دستی</p><p>ز نوبهار رخش این جهان گلستانی</p><p>به پیش قامت زیباش آسمان پستی</p><p>فروگرفت مرا مست وار و می‌گفتم</p><p>بجستمی من از او گر بهانه‌ای هستی</p><p>بگفت حیله مکن هین گمان مبر که اگر</p><p>تن تو حیله شدی سر به سر ز ما رستی</p><p>بریخت بر من از آن می که چرخ پست شدی</p><p>اگر ز جرعه آن می دمی بخوردستی</p><p>بتاب مفخر ایام شمس تبریزی</p><p>ایا فکنده در این بحر نور شستستی</p><h2><a id="poem-5730" href="https://ganjoor.net/moulavi/shams/ghazalsh/sh3106">غزل شمارهٔ ۳۱۰۶</a></h2>
<p>فرست بادهٔ جان را به رسم دلداری</p><p>بدان نشان که مرا بی‌نشان همی‌داری</p><p>بدان نشان که به هر شب چو ماه می‌تابی</p><p>ز ابر دل قطرات حیات می‌باری</p><p>چه قطره‌هاست که از حرف عشق می‌بارد</p><p>ز گل گلی بفزاید ز خار هم خاری</p><p>میان خار و گل این سینه‌ها چو بلبل مست</p><p>ضمیر عشق دل اندر سحر به سحر آری</p><p>هزار ناله کنم لیک بیخود از می عشق</p><p>چو چنگ بی‌خبرم از نوا و از زاری</p><p>از آن دمی که صراحی عشق تو دیدم</p><p>تهی و پر شده‌ام دم به دم قدح واری</p><p>میان جمع مرا چون قدح چه گردانی</p><p>چو شمع را تو در این جمع در نمی‌آری</p><p>مرا بپرس که این شمع کیست شمس الدین</p><p>که خاک تبریز از وی بیافت بیداری</p><h2><a id="poem-5731" href="https://ganjoor.net/moulavi/shams/ghazalsh/sh3107">غزل شمارهٔ ۳۱۰۷</a></h2>
<p>میان تیرگی خواب و نور بیداری</p><p>چنان نمود مرا دوش در شب تاری</p><p>که خوب طلعتی از ساکنان حضرت قدس</p><p>که جمله محض خرد بود و نور هشیاری</p><p>تنش چو روی مقدس بری ز کسوت جسم</p><p>چو عقل و جان گهردار، وز غرض عاری</p><p>مرا ستایش بسیار کرد و گفت:« ای آن</p><p>که در جحیم طبیعت چنین گرفتاری</p><p>شکفته گلبن جوزا برای عشرت تست</p><p>تو سر به گلخن گیتی چرا فرود آری</p><p>سریر هفت فلک تخت تست اگرچه کنون</p><p>ز دست طبع، گرفتار چار دیواری</p><p>کمال جان چو بهایم ز خواب و خور مطلب</p><p>که آفریده تو زین‌سان نه بهر این کاری</p><p>بدی مکن که درین کشت زار زود زوال</p><p>به داس دهر همان بدروی که می‌کاری</p><p>پی مراد چه پویی به عالمی که در او</p><p>چو دفع رنج کنی جمله راحت انگاری؟!</p><p>حقیقت این شکم از آز پر نخواهد شد</p><p>اگر به ملک همه عالمش بیانباری</p><p>گرفتمت که رسیدی بدانچ می‌طلبی</p><p>ولی چه سود از آن، چون بجاش بگذاری؟!</p><p>شب جوانیت ای دوست چون سپیده دمید</p><p>تو مست، خفته و آگه نه‌ای ز بیداری</p><h2><a id="poem-5732" href="https://ganjoor.net/moulavi/shams/ghazalsh/sh3108">غزل شمارهٔ ۳۱۰۸</a></h2>
<p>به دست هجر تو زارم تو نیز می‌دانی</p><p>طمع به وصل تو دارم، تو نیز می‌دانی</p><p>چو در دل آمد عشق تو و قرار گرفت</p><p>نماند صبر و قرارم، تو نیز می‌دانی</p><p>نهفته شد گل، و بلبل پرید از چمنم</p><p>بدرد خستهٔ خارم، تو نیز می‌دانی</p><p>به ناله باز سپیدم، بسان فاخته شد</p><p>به کوهسار چو سارم، تو نیز می‌دانی</p><p>انار بودم خندان، بران عقیق لبت</p><p>کنون چو شعلهٔ نارم، تو نیز می‌دانی</p><p>انار عشق تو بودست شمس تبریزی</p><p>که برد بر سردارم، تو نیز می‌دانی</p><h2><a id="poem-5733" href="https://ganjoor.net/moulavi/shams/ghazalsh/sh3109">غزل شمارهٔ ۳۱۰۹</a></h2>
<p>کالی تیشبی آپانسو، ای افندی چلبی</p><p>نیمشب بر بام مایی، تا کرمی طلبی</p><p>گه سیه‌پوش و عصا، که منم کالویروس</p><p>گه عمامه و نیزهٔ که غریبم عربی</p><p>هرچه هستی ای امیر، سخت مستی شیرگیر</p><p>هر زبان خواهی بگو، خسروا شیرین لبی</p><p>ارتمی آغاپسو، کایکاپر ترا</p><p>نور حقی یا حقی، یا فرشته یا نبی</p><p>چون غم دل می‌خورم، رحم بر دل می‌برم</p><p>کای دل مسکین چرا در چنین تاب و تبی</p><p>دل همی‌گوید که:« تو از کجا من از کجا</p><p>من دلم تو قالبی، رو همی‌کن قالبی</p><p>پوست‌ها را رنگ‌ها، مغزها را ذوق‌ها</p><p>پوست‌ها با مغزها کی کند هم مذهبی؟»</p><p>کالی میرا لییری، پوستن کالاستن</p><p>شب شما را روز شد، نیست شب‌ها را شبی</p><p>اشکلفیس چلپی، انپا پیسوایلادو</p><p>سردهی کن لحظهٔ، زانک شیرین مشربی</p><p>من خمش کردم، مرا بی‌زبان تعلیم ده</p><p>آنچ ازو لرزد دل مشرقی و مغربی</p><h2><a id="poem-5734" href="https://ganjoor.net/moulavi/shams/ghazalsh/sh3110">غزل شمارهٔ ۳۱۱۰</a></h2>
<p>جان جان مایی، خوش‌تر از حلوایی</p><p>چرخ را پر کرد زینت و زیبایی</p><p>دایهٔ هستی‌ها، چشمهٔ مستی‌ها</p><p>سرده مستانی، و افت سرهایی</p><p>باغ و گنج خاکی، مشعلهٔ افلاکی</p><p>از طوافت کیوان یافته بالایی</p><p>وعده کردی کآیم، وعده را می‌پایم</p><p>ای قمر سیمایم، تو کرا می‌پایی؟</p><p>وقت بخشش جانا، کانی و دریایی</p><p>وقت گفتن مانا، که شکر می‌خایی</p><p>بی‌توم پروانی، جای تو پیدا نی</p><p>در پی تو دل‌ها، خیره و هر جایی</p><p>هوش را برباید، عمر را افزاید</p><p>چشم را بگشاید، هرچه تو فرمایی</p><p>اندران مجلس‌ها، که تو باشی شاها</p><p>جان نگنجد، تا تو ندهیش گنجایی</p><p>تلخ‌تر جام ای جان، صعب‌تر دام ای جان</p><p>آن بود که مانم، تا تو ندهیش گنجایی</p><p>تلخ‌تر جام ای جان، صعب‌تر دام ای جان</p><p>آن بود که مانم، بی‌تو در تنهایی</p><p>خوش‌ترین مقصودی، با نوا ترسودی</p><p>آن بود که گویی:« چونی ای سودایی؟»</p><p>پختگان را خمری، بهر خامان شیری</p><p>بهر شیره و شیرت، بین تو خون پالایی</p><p>عشق تو خوش خیزی، در جگر آمیزی</p><p>دست تو خون‌ریزی، دست را نالایی</p><p>گر شود هر دستی دستگیر مستی</p><p>نیست چاره پیدا، تا تو ناپیدایی</p><p>روح‌ها دریادان، جسم‌ها کف‌ها دان</p><p>تو بیا، ای آنک گوهر دریایی</p><p>سیدی مولایی، مسکنی مشوایی</p><p>مبدع الاشیاء مسکرالاجزاء</p><p>فالق‌الصباح، خالق‌الرواح</p><p>یا کریم الراح، ساعة السقاء</p><p>من نهادم دستم، بر دهان مستم</p><p>تا تو گویی که تو دادهٔ گویایی</p><h2><a id="poem-5735" href="https://ganjoor.net/moulavi/shams/ghazalsh/sh3111">غزل شمارهٔ ۳۱۱۱</a></h2>
<p>تو چنین نبودی تو چنین چرایی</p><p>چه کنی خصومت چو از آن مایی</p><p>دل و جان غلامت چو رسد سلامت</p><p>تو دو صد چنین را صنما سزایی</p><p>تو قمرعذاری تو دل بهاری</p><p>تو ملک نژادی تو ملک لقایی</p><p>فلک از تو حارس زحل از تو فارس</p><p>ز برای آن را که در این سرایی</p><p>دل خسته گشته چو قدح شکسته</p><p>تو چو گم شدستی تو چه ره نمایی</p><p>بده آن قدح را بگشا فرح را</p><p>که غم کهن را تو بهین دوایی</p><p>دل و جان کی باشد دو جهان چه باشد</p><p>همه سهل باشد تو عجب کجایی</p><p>بگذار دستان برسان به مستان</p><p>ز عطای سلطان قدح عطایی</p><p>همگی امیدی شکری سپیدی</p><p>چو مرا بدیدی بکن آشنایی</p><p>شکری نباتی همگی حیاتی</p><p>طبق زکاتی کرم خدایی</p><p>طرب جهانی عجب قرانی</p><p>تو سماع جان را تر لایلایی</p><p>بزنی ز بالاتر لایلالا</p><p>تو نه یک بلایی تو دو صد بلایی</p><p>دل من ببردی به کجا سپردی</p><p>نه جواب گویی نه دهی رهایی</p><p>بفزا دغا را بفریب ما را</p><p>بر توست عالم همه روستایی</p><p>سر ما شکستی سر خود ببستی</p><p>که خرف نگردد ز چنین دغایی</p><p>به پلاس عوران به عصای کوران</p><p>چه طمع ببستی ز چه می‌ربایی</p><p>به طمع چنانی به عطا جهانی</p><p>عجب از تو خیره به عجب نمایی</p><p>خمش ای صفورا بگذار او را</p><p>تو ز خویشتن گو که چه کیمیایی</p><p>نه به اختیاری همه اضطراری</p><p>تو به خود نگردی تو چو آسیایی</p><p>تو یکی سبویی چو اسیر جویی</p><p>جز جو چه جویی چو ز جو برآیی</p><p>تو به خود چه سازی که اسیر گازی</p><p>تو ز خود چه گویی چو ز که صدایی</p><p>خمش ای ترانه بجه از کرانه</p><p>که نوای جانی همگی نوایی</p><h2><a id="poem-5736" href="https://ganjoor.net/moulavi/shams/ghazalsh/sh3112">غزل شمارهٔ ۳۱۱۲</a></h2>
<p>تو خدای خویی تو صفات هویی</p><p>تو یکی نباشی تو هزارتویی</p><p>به یکی عنایت به یکی کفایت</p><p>ز غم و جنایت همه را بشویی</p><p>همه یاوه گشته همه قبله هشته</p><p>چه غمست کآخر همه را بجویی</p><p>همه چاره جویان ز تو پای کوبان</p><p>همه حمدگویان که خجسته رویی</p><p>تو مرا نگویی ز کدام باغی</p><p>تو مرا نگویی ز کدام کویی</p><p>همه شاه دوزی همه ماه سوزی</p><p>همه وای وایی همه‌های و هویی</p><p>تو اگر حبیبی چه عجب حبیبی</p><p>تو اگر عدویی چه عجب عدویی</p><p>ز حیات بشنو که حیات بخشی</p><p>ز نبات بشنو که نبات خویی</p><p>تو اگر ز مستی دل ما بخستی</p><p>دو سبو شکستی نه دو صد سبویی</p><p>تو سماع گوشی تو نشاط هوشی</p><p>نظر دو چشمی شکر گلویی</p><p>نه دلت گشادم که دگر نگویی</p><p>نه چو موت کردم که دگر نه مویی</p><p>کدوییست سرکه کدوییست باده</p><p>ترشی رها کن اگر آن کدویی</p><p>تو خموش آخر که رباب گشتی</p><p>که به تن چو چوبی که به دل چو مویی</p><p>تو چرا بکوشی جهت خموشی</p><p>که جهان نماند تو اگر نگویی</p><h2><a id="poem-5737" href="https://ganjoor.net/moulavi/shams/ghazalsh/sh3113">غزل شمارهٔ ۳۱۱۳</a></h2>
<p>نه ز عاقلانم که ز من بگیری</p><p>خردم تو بردی، چه ز من بگیری؟!</p><p>نخرم فلک را، بدو حسبه والله</p><p>من اگر حقیرم، نکنم حقیری</p><p>چو گشاده دستم، چو ز باده مستم</p><p>بده ای برادر قدح فقیری</p><p>نه حیات خواهم، نه زکات خواهم</p><p>که اگر بمیرم، نکنم امیری</p><p>چو تو عقل داری، بگریز از من</p><p>هله دور از من، مکن این دلیری</p><p>وگر آشنایی، تو دو چشم مایی</p><p>کنمت غلامی، اگرم پذیری</p><p>چه شود محمد! که شبی نخسبی؟!</p><p>طرب اندر آیی نکنی زحیری؟!</p><p>تو بیار ساقی! ز شراب باقی</p><p>که لطیف خویی، و شه شهیری</p><p>ز جفای مستان، نروی ز دستان</p><p>که لطیف کیشی، نه چو زخم تیری</p><h2><a id="poem-5738" href="https://ganjoor.net/moulavi/shams/ghazalsh/sh3114">غزل شمارهٔ ۳۱۱۴</a></h2>
<p>عشق تو خواند مرا کز من چه می‌گذری</p><p>نیکو نگر که منم آن را که می‌نگری</p><p>من نزل و منزل تو من برده‌ام دل تو</p><p>که جان ز من ببری والله که جان نبری</p><p>این شمع و خانه منم این دام و دانه منم</p><p>زین دام بی‌خبری چون دانه می‌شمری</p><p>دوری ز میوه ما چون برگ می‌طلبی</p><p>دوری ز شیوه ما زیرا که شیوه گری</p><p>اندر قیامت ما هر لحظه حشر نوست</p><p>زین حشر بی‌خبرند این مردم حشری</p><p>ارواح بر فلک‌اند پران به قول نبی</p><p>ارواح امتنانی طائر خضری</p><p>ز آن طالب فلکند کز جوهر ملکند</p><p>انظر الی ملک فی صورت البشری</p><p>این روح گرد بدن چون چرخ گرد زمین</p><p>فالجسم جامده و الروح فی السفری</p><p>زین برج‌ها بگذر چون همپر ملکی</p><p>و اطلع علی افق کالشمس و القمری</p><h2><a id="poem-5739" href="https://ganjoor.net/moulavi/shams/ghazalsh/sh3115">غزل شمارهٔ ۳۱۱۵</a></h2>
<p>در لطف اگر بروی شاه همه چمنی</p><p>در قهر اگر بروی که را ز بن بکنی</p><p>دانی که بر گل تو بلبل چه ناله کند</p><p>املی الهوی اسقا یوم النوی بدنی</p><p>عقل از تو تازه بود جان از تو زنده بود</p><p>تو عقل عقل منی تو جان جان منی</p><p>من مست نعمت تو دانم ز رحمت تو</p><p>کز من به هر گنهی دل را تو برنکنی</p><p>تاج تو بر سر ما نور تو در بر ما</p><p>بوی تو رهبر ما گر راه ما نزنی</p><p>حارس تویی رمه را ایمن کنی همه را</p><p>اهوی الهوا امنو فی ظل ذو المننی</p><p>آن دم که دم بزنم با تو ز خود بروم</p><p>لو لا مخاطبتی ایاک لم ترنی</p><p>ای جان اسیر تنی وی تن حجاب منی</p><p>وی سر تو در رسنی وی دل تو در وطنی</p><p>ای دل چو در وطنی یاد آر صحبت ما</p><p>آخر رفیق بدی در راه ممتحنی</p><h2><a id="poem-5740" href="https://ganjoor.net/moulavi/shams/ghazalsh/sh3116">غزل شمارهٔ ۳۱۱۶</a></h2>
<p>دلا گر مرا تو ببینی ندانی</p><p>به جان آتشینم به رخ زعفرانی</p><p>دل از دل بکندم که تا دل تو باشی</p><p>ز جان هم بریدم که جان را تو جانی</p><p>ز خون بر رخ من بدیدی نشان‌ها</p><p>کنون رفت کارم گذشت از نشانی</p><p>تو شاه عظیمی که در دل مقیمی</p><p>تو آب حیاتی که در تن روانی</p><p>تو آن نازنینی که در غیب بینی</p><p>نگفتند هرگز تو را لن ترانی</p><p>چه می نوش کردی چه روپوش کردی</p><p>تو روپوش می‌کن که پنهان نمانی</p><p>چه جنت چه دوزخ توی شاه برزخ</p><p>برانی برانی بخوانی بخوانی</p><p>تو آن پهلوانی که چون اسب رانی</p><p>ز مشرق به مغرب به یک دم رسانی</p><p>تو آن صدر و بدری که در بر و بحری</p><p>هم الیاس و خضری و هم جان جانی</p><p>کسی بی‌تو زنده زهی تلخ مردن</p><p>چو پیش تو میرد زهی زندگانی</p><p>ایا همنشینا جز این چشم بینا</p><p>دو صد چشم دیگر تو داری نهانی</p><p>اگر مرد دینی بسی نقش بینی</p><p>مکن سجده آن را که تو جان آنی</p><p>گره را تو بگشا ایا شمس تبریز</p><p>گره از گمانست و تو صد عیانی</p><h2><a id="poem-5741" href="https://ganjoor.net/moulavi/shams/ghazalsh/sh3117">غزل شمارهٔ ۳۱۱۷</a></h2>
<p>پذیرفت این دل ز عشقت خرابی</p><p>درآ در خرابی چو تو آفتابی</p><p>چه گویی دلم را که از من نترسی</p><p>ز دریا نترسد چنین مرغ آبی</p><p>منم دل سپرده برانداز پرده</p><p>که عمریست ای جان که اندر حجابی</p><p>چو پرده برانداخت گفتم دلا هی</p><p>به بیداریست این عجب یا به خوابی</p><p>بگفتم زمانی چنین باش پیدا</p><p>بگفتا که شاید ولی برنتابی</p><p>دلم صد هزاران سخن راند ز آن خوش</p><p>مرا گفت بشنو گر اهل خطابی</p><p>که گر او نه آبست باغ از چه خندد</p><p>وگر آتشی نیست چون دل کبابی</p><p>از این جنس باران و برقش جهان شد</p><p>در اسرار عشقش چو ابر سحابی</p><p>بگفتم خمش کن چو تو مست عشقی</p><p>مثال صراحی پر از خون نابی</p><p>دلا چند باشی تو سرمست گفتن</p><p>چو در عین آبی چه مست سرابی</p><p>بر این و بر آن تو منه این بهانه</p><p>تو خود را برون کن که خود را عذابی</p><p>من و ماست کهگل سر خم گرفته</p><p>تو بردار کهگل که خم شرابی</p><p>دلا خون نخسپد و دانم که تو دل</p><p>تو آن سیل خونی که دریا بیابی</p><p>بهانه‌ست این‌ها بیا شمس تبریز</p><p>که مفتاح عرشی و فتاح بابی</p><h2><a id="poem-5742" href="https://ganjoor.net/moulavi/shams/ghazalsh/sh3118">غزل شمارهٔ ۳۱۱۸</a></h2>
<p>نگارا، چرا قول دشمن شنیدی؟!</p><p>چرا بهر دشمن ز چاکر بریدی؟!</p><p>چه سوگند خوردی؟! چه دل سخت کردی</p><p>که گویی که هرگز مرا خود ندیدی</p><p>مها، بار دیگر نظر کن به چاکر</p><p>چنین دان، کاسیری ز کافر خریدی</p><p>تو آب حیاتی، چو رویت بدیدم</p><p>چو می در تن بنده هرسو دویدی</p><p>تو باز سپیدی، که بر من نشستی</p><p>ربودی دلم را، هوا بر پریدی</p><p>دلم رو به دیوار کردست ازان دم</p><p>که در خانه رفتی و رو درکشیدی</p><p>اگر جان بخواندم ترا راست گفتم</p><p>که جان ناپدیدست، و تو ناپدیدی</p><p>به فریاد من رس، که این وقت رحمست</p><p>که صد جا به فریاد جانم رسیدی</p><h2><a id="poem-5743" href="https://ganjoor.net/moulavi/shams/ghazalsh/sh3119">غزل شمارهٔ ۳۱۱۹</a></h2>
<p>نشانت کی جوید که تو بی‌نشانی</p><p>مکانت کی یابد که تو بی‌مکانی</p><p>چه صورت کنیمت که صورت نبندی</p><p>که کفست صورت به بحر معانی</p><p>از آن سوی پرده چه شهری شگرفست</p><p>که عالم از آن جاست یک ارمغانی</p><p>به نو نو هلالی به نو نو خیالی</p><p>رسد تا نماند حقیقت نهانی</p><p>گدارو مباش و مزن هر دری را</p><p>که هر چیز را که بجویی تو آنی</p><p>دلا خیمه خود بر این آسمان زن</p><p>مگو که نتانم بلی می‌توانی</p><p>مددهای جانت همه ز آسمانست</p><p>از آن سو رسیدی همان سوی روانی</p><p>گمان‌های ناخوش برد بر تو دل‌ها</p><p>نداند که تو حاضر هر گمانی</p><p>به چه عذر آید چه روپوش دارد</p><p>که تو نانبشته غرض را بخوانی</p><p>خنک آن زمانی که ساقی تو باشی</p><p>بریزی تو بر ما قدح‌های جانی</p><p>ز سر گیرد این دل عروج منازل</p><p>ز سر گیرد این تن مزاج جوانی</p><p>خنک آن زمانی که هر پاره ما</p><p>به رقص اندرآید که ربی سقانی</p><p>گرانی نماند در آن جا و غیری</p><p>که گیرد سر مست از می گرانی</p><p>به گفت اندرآیند اجزای خامش</p><p>چنان که تو ناطق در آن خیره مانی</p><p>چه‌ها می‌کند مادر نفس کلی</p><p>که تا بی‌لسانی بیابد لسانی</p><p>ایا نفس کلی به هر دم کیاست</p><p>کیت می‌فرستد به رسم نهانی</p><p>مگو عقل کلی که آن عقل کل را</p><p>به هر دم کسی می‌کند مستعانی</p><p>که آن عقل کلی شود عقل کلی</p><p>گر آبی نیاید ز بحر عیانی</p><h2><a id="poem-5744" href="https://ganjoor.net/moulavi/shams/ghazalsh/sh3120">غزل شمارهٔ ۳۱۲۰</a></h2>
<p>اگر چه لطیفی و زیبالقایی</p><p>به جان بقا رو ز جان هوایی</p><p>هوا گاه سردست و گه گرم و سوزان</p><p>وفا زو چه جویی ببین بی‌وفایی</p><p>بدن را قفس دان و جان مرغ پران</p><p>قفس حاضر آمد تو جانا کجایی</p><p>در آفاق گردون زمانی پریدی</p><p>گذشتی بدان شه که او را سزایی</p><p>جهان چون تو مرغی ندید و نبیند</p><p>که هم فوق بامی و هم در سرایی</p><p>گهی پا زنی بر سر تاجداران</p><p>گهی درروی در پلاس گدایی</p><p>گهی آفتابی بتابی جهان را</p><p>گهی همچو برقی زمانی نپایی</p><p>تو کان نباتی و دل‌ها چو طوطی</p><p>تو صحرای سبزی و جان‌ها چرایی</p><p>از این‌ها گذشتم مبر سایه از ما</p><p>که در باغ دولت گل و سرو مایی</p><p>اگر بر دل ما دو صد قفل باشد</p><p>کلیدی فرستی و در را گشایی</p><p>درآ در دل ما که روشن چراغی</p><p>درآ در دو دیده که خوش توتیایی</p><p>اگر لشکر غم سیاهی درآرد</p><p>تو خورشید رزمی و صاحب لوایی</p><p>شدم در گلستان و با گل بگفتم</p><p>جهاز از کی داری که لعلین قبایی</p><p>مرا گفت بو کن به بو خود شناسی</p><p>چو مجنون عشقی و صاحب صفایی</p><p>چو مجنون بیامد به وادی لیلی</p><p>که یابد نسیمش ز باد صبایی</p><p>بگفتند لیلی شما را بقا باد</p><p>ببین بر تبارش لباس عزایی</p><p>پس آن تلخکامه بدرید جامه</p><p>بغلطید در خون ز بی‌دست و پایی</p><p>همی‌کوفت سر را به هر سنگ و هر در</p><p>بسی کرد نوحه بسی دست خایی</p><p>همی‌کوفت بر سر که تاجت کجا شد</p><p>همی‌کوفت بر دل که صید بلایی</p><p>درازست قصه تو خود این بدانی</p><p>تپش‌های ماهی ز بی‌استقایی</p><p>چو با خویش آمد بپرسید مجنون</p><p>که گورش نشان ده که بادش فضایی</p><p>بگفتند شب بود و تاریک و گم شد</p><p>بس افتد از این‌ها ز س القضایی</p><p>ندا کرد مجنون قلاوز دارم</p><p>مرا بوی لیلی کند ره نمایی</p><p>چو یعقوب وقتم یقین بوی یوسف</p><p>ز صدساله راهم رساند دوایی</p><p>مشام محمد به ما داد صله</p><p>کشیم از یمن خوش نسیم خدایی</p><p>ز هر گور کف کف همی‌برد خاکی</p><p>به بینی و می‌جست از آن مشک سایی</p><p>مثال مریدی که او شیخ جوید</p><p>کشد از دهان‌ها دم اولیایی</p><p>بجو بوی حق از دهان قلندر</p><p>به جد چون بجویی یقین محرم آیی</p><p>ز جرعه‌ست آن بو نه از خاک تیره</p><p>که در خاک افتاد جرعه ولایی</p><p>به مجنون تو بازآ و این را رها کن</p><p>که شد خیره چشمم ز شمس ضیایی</p><p>ضعیفست در قرص خورشید چشمم</p><p>ولی مه دهد بر شعاعش گوایی</p><p>کجا عشق ذوالنون کجا عشق مجنون</p><p>ولی این نشانست از کبریایی</p><p>چو موسی که نگرفت پستان دایه</p><p>که با شیر مادر بدش آشنایی</p><p>ز صد گور بو کرد مجنون و بگذشت</p><p>که در بوشناسی بدش اوستایی</p><p>چراغیست تمییز در سینه روشن</p><p>رهاند تو را از فریب و دغایی</p><p>بیاورد بویش سوی گور لیلی</p><p>بزد نعره و اوفتاد آن فنایی</p><p>همان بو شکفتش همان بو بکشتش</p><p>به یک نفخه حشری به یک نفخه لایی</p><p>به لیلی رسید او به مولی رسد جان</p><p>زمین شد زمینی سما شد سمایی</p><p>شما را هوای خدای است لیکن</p><p>خدا کی گذارد شما را شمایی</p><p>گروهی ز پشه که جویند صرصر</p><p>بود جذب صرصر که کرد اقتضایی</p><p>که صرصر به پشه دل شیر بخشد</p><p>رهاند ز خویشش به حسن الجزایی</p><p>بیان کردمی رونق لاله زارش</p><p>ولی برنتابد دل لالکایی</p><p>چمن خود بگوید تو را بی‌زبانی</p><p>صلا در چمن رو که اصل صلایی</p>
</body></html>