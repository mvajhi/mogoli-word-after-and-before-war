<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۹</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3001" href="https://ganjoor.net/moulavi/shams/ghazalsh/sh377">غزل شمارهٔ ۳۷۷</a></h2>
<p>آن را که در آخرش خری هست</p><p>او را به طواف رهبری هست</p><p>بازار جهان به کسب برپاست</p><p>زین در همه خارش وگری هست</p><p>تا خارششان همی‌کشاند</p><p>هر جای که شور یا شری هست</p><p>در یم صدفی قرار گیرد</p><p>کو را به درونه گوهری هست</p><p>اما صدفی که در ندارد</p><p>در جستن درش معبری هست</p><p>گه در یم و گاه سوی ساحل</p><p>در جستن قطره‌اش سری هست</p><p>خاموش و طمع مکن سکینه</p><p>آن راست سکون که مخبری هست</p><h2><a id="poem-3002" href="https://ganjoor.net/moulavi/shams/ghazalsh/sh378">غزل شمارهٔ ۳۷۸</a></h2>
<p>ای گشته ز شاه عشق شهمات</p><p>در خشم مباش و در مکافات</p><p>در باغ فنا درآ و بنگر</p><p>در جان بقای خویش جنات</p><p>چون پیشترک روی تو از خود</p><p>بینی ز ورای این سماوات</p><p>سلطان حقایق و معانی</p><p>وز نور قدیم چتر و رایات</p><p>چون گشت عیان مجو کرامت</p><p>کز بهر نشان بود کرامات</p><p>تا ساحل بحر سیل پیداست</p><p>چون غرقه شود کجاست هیهات</p><p>ما مات تویم شمس تبریز</p><p>صد خدمت و صد سلام از مات</p><h2><a id="poem-3003" href="https://ganjoor.net/moulavi/shams/ghazalsh/sh379">غزل شمارهٔ ۳۷۹</a></h2>
<p>ای کرده میان سینه غارت</p><p>ای جان و هزار جان شکارت</p><p>جز کشتن عاشقان چه شغلت</p><p>جز کشتن خلق چیست کارت</p><p>می‌کش که درست باد دستت</p><p>ای جان جهانیان نثارت</p><p>بس کشته زنده را که دیدم</p><p>از غمزه چشم پرخمارت</p><p>بس ساکن بی‌قرار دیدم</p><p>در آتش عشق بی‌قرارت</p><p>یک مرده به خاک درنماند</p><p>گر رنجه شوی کنی زیارت</p><p>جان بوسد خاک تو به هر دم</p><p>بر بوی کنار بی‌کنارت</p><h2><a id="poem-3004" href="https://ganjoor.net/moulavi/shams/ghazalsh/sh380">غزل شمارهٔ ۳۸۰</a></h2>
<p>آن خواجه اگر چه تیزگوش است</p><p>استیزه کن و گران فروش است</p><p>من غره به سست خنده او</p><p>ایمن گشتم که او خموش است</p><p>هش دار که آب زیر کاه است</p><p>بحری است که زیر که به جوش است</p><p>هر جا که روی هش است مفتاح</p><p>این جا چه کنی که قفل هوش است</p><p>در روی تو بنگرد بخندد</p><p>مغرور مشو که روی پوش است</p><p>هر دل که به چنگ او درافتاد</p><p>چون چنگ همیشه در خروش است</p><p>با این همه روح‌ها چه زنبور</p><p>طواف ویند زانک نوش است</p><p>شیری است که غم ز هیبت او</p><p>در گور مقیم همچو موش است</p><p>شمس تبریز روز نقد است</p><p>عالم به چه در حدیث دوش است</p><h2><a id="poem-3005" href="https://ganjoor.net/moulavi/shams/ghazalsh/sh381">غزل شمارهٔ ۳۸۱</a></h2>
<p>آن ره که بیامدم کدامست</p><p>تا بازروم که کار خامست</p><p>یک لحظه ز کوی یار دوری</p><p>در مذهب عاشقان حرامست</p><p>اندر همه ده اگر کسی هست</p><p>والله که اشارتی تمامست</p><p>صعوه ز کجا رهد که سیمرغ</p><p>پابسته این شگرف دامست</p><p>آواره دلا میا بدین سو</p><p>آن جا بنشین که خوش مقامست</p><p>آن نقل گزین که جان فزایست</p><p>وان باده طلب که باقوامست</p><p>باقی همه بو و نقش و رنگست</p><p>باقی همه جنگ و ننگ و نامست</p><p>خاموش کن و ز پای بنشین</p><p>چون مستی و این کنار بامست</p><h2><a id="poem-3006" href="https://ganjoor.net/moulavi/shams/ghazalsh/sh382">غزل شمارهٔ ۳۸۲</a></h2>
<p>ای از کرم تو کار ما راست</p><p>هر جای که خرمی‌ست ما راست</p><p>عاشق به جهان چه غصه دارد</p><p>تا جام شراب وصل برجاست</p><p>هر باد چغانه‌ای گرفته</p><p>کو منتظر اشارت ماست</p><p>هر آب چو پرده دار گشته</p><p>اندر پس پرده طرفه بت‌هاست</p><p>هر بلبل مست بر نهالی</p><p>ماننده راح روح افزاست</p><p>بسیار مگو که وقت آش است</p><p>چون گرسنگی قوم شش تاست</p><h2><a id="poem-3007" href="https://ganjoor.net/moulavi/shams/ghazalsh/sh383">غزل شمارهٔ ۳۸۳</a></h2>
<p>هین که گردن سست کردی کو کبابت کو شرابت</p><p>هین که بس تاریک رویی ای گرفته آفتابت</p><p>یاد داری که ز مستی با خرد استیزه بستی</p><p>چون کلیدش را شکستی از کی باشد فتح بابت</p><p>در غم شیرین نجوشی لاجرم سرکه فروشی</p><p>آب حیوان را ببستی لاجرم رفتست آبت</p><p>بوالمعالی گشته بودی فضل و حجت می‌نمودی</p><p>نک محک عشق آمد کو سؤالت کو جوابت</p><p>مهتر تجار بودی خویش قارون می‌نمودی</p><p>خواب بود و آن فنا شد چونک از سر رفت خوابت</p><p>بس زدی تو لاف زفتی عاقبت در دوغ رفتی</p><p>می‌خور اکنون آنچ داری دوغ آمد خمر نابت</p><p>مخلص و معنی این‌ها گر چه دانی هم نهان کن</p><p>اندر الواح ضمیری تا نیاید در کتابت</p><h2><a id="poem-3008" href="https://ganjoor.net/moulavi/shams/ghazalsh/sh384">غزل شمارهٔ ۳۸۴</a></h2>
<p>عاشقان را گر چه در باطن جهانی دیگرست</p><p>عشق آن دلدار ما را ذوق و جانی دیگرست</p><p>سینه‌های روشنان بس غیب‌ها دانند لیک</p><p>سینه عشاق او را غیب دانی دیگرست</p><p>بس زبان حکمت اندر شوق سرش گوش شد</p><p>زانک مر اسرار او را ترجمانی دیگرست</p><p>یک زمین نقره بین از لطف او در عین جان</p><p>تا بدانی کان مهم را آسمانی دیگرست</p><p>عقل و عشق و معرفت شد نردبان بام حق</p><p>لیک حق را در حقیقت نردبانی دیگرست</p><p>شب روان از شاه عقل و پاسبان آن سو شوند</p><p>لیک آن جان را از آن سو پاسبانی دیگرست</p><p>دلبران راه معنی با دلی عاجز بدند</p><p>وحیشان آمد که دل را دلستانی دیگرست</p><p>ای زبان‌ها برگشاده بر دل بربوده‌ای</p><p>لب فروبندید کو را همزبانی دیگرست</p><p>شمس تبریزی چو جمع و شمع‌ها پروانه‌اش</p><p>زانک اندر عین دل او را عیانی دیگرست</p><h2><a id="poem-3009" href="https://ganjoor.net/moulavi/shams/ghazalsh/sh385">غزل شمارهٔ ۳۸۵</a></h2>
<p>خلق‌های خوب تو پیشت دود بعد از وفات</p><p>همچو خاتونان مه رو می‌خرامند این صفات</p><p>آن یکی دست تو گیرد وان دگر پرسش کند</p><p>وان دگر از لعل و شکر پیش بازآرد زکات</p><p>چون طلاق تن بدادی حور بینی صف زده</p><p>مسلمات مؤمنات قانتات تائبات</p><p>بی عدد پیش جنازه می‌دود خوهای تو</p><p>صبر تو و النازعات و شکر تو و الناشطات</p><p>در لحد مونس شوندت آن صفات باصفا</p><p>در تو آویزند ایشان چون بنین و چون بنات</p><p>حله‌ها پوشی بسی از پود و تار طاعتت</p><p>بسط جانت عرصه گردد از برون این جهات</p><p>هین خمش کن تا توانی تخم نیکی کار تو</p><p>زانک پیدا شد بهشت عدن ز افعال ثقات</p><h2><a id="poem-3010" href="https://ganjoor.net/moulavi/shams/ghazalsh/sh386">غزل شمارهٔ ۳۸۶</a></h2>
<p>چون نداری تاب دانش چشم بگشا در صفات</p><p>چون نبینی بی‌جهت را نور او بین در جهات</p><p>حوریان بین نوریان بین زیر این ازرق تتق</p><p>مسلمات مؤمنات قانتات تائبات</p><p>هر یکی با نازباز و هر یکی عاشق نواز</p><p>هر یکی شمع طراز و هر یکی صبح نجات</p><p>هر یکی بسته دهان و موشکاف اندر بیان</p><p>هر یکی شکرستان و هر یکی کان نبات</p><p>جان کهنه می‌فشان و جان تازه می‌ستان</p><p>در فقیری می‌خرام و می‌ستان ز ایشان زکات</p><p>شیر جان زین مریمان خور چونک زاده ثاینی</p><p>تا چو عیسی فارغ آیی از بنین و از بنات</p><p>روز و شب را چون دو مجنون درکشان در سلسله</p><p>ای که هر روزت چو عید و هر شبت قدر و برات</p><p>چونک شه بنمود رخ را اسب شد همراه پیل</p><p>عقل مسکین گشت مات و جان میان برد و مات</p><p>عاشقان را وقت شورش ابله و شپشپ مبین</p><p>کوه جودی عاجز آید پیش ایشان در ثبات</p><p>جان جمله پیشه‌ها عشقست اما آنک او</p><p>تره زار دل نبیند درفتد در ترهات</p><p>من خمش کردم چو دیدم خوشتر از خود ناطقی</p><p>پیش او میرم بگویم اقتلونی یا ثقات</p><p>شمس تبریزی چو بگشاید دهان چون شکر</p><p>از طرب در جنبش آید هم رمیم و هم رفات</p><p>رو خمش کن قول کم گو بعد از این فعال باش</p><p>چند گویی فاعلاتن فاعلاتن فاعلات</p><h2><a id="poem-3011" href="https://ganjoor.net/moulavi/shams/ghazalsh/sh387">غزل شمارهٔ ۳۸۷</a></h2>
<p>خاک آن کس شو که آب زندگانش روشنست</p><p>نیم نانی دررسد تا نیم جانی در تنست</p><p>گفتمش آخر پی یک وصل چندین هجر چیست</p><p>گفت آری من قصابم گردران با گردنست</p><p>دی تماشا رفته بودم جانب صحرای دل</p><p>آن نگنجد در نظر چه جای پیدا کردنست</p><p>چشم مست یار گویان هر زمان با چشم من</p><p>در دو عالم می‌نگنجد آنچ در چشم منست</p><p>رو فزون شو از دو عالم تا بریزم بر سرت</p><p>آنچ دل را جان جان و دیدگان را دیدنست</p><p>ذره ذره عاشقانه پهلوی معشوق خویش</p><p>می‌زند پهلو که وقت عقد و کابین کردنست</p><p>اندر آن پیوند کردن آب و آتش یک شده‌ست</p><p>غنچه آن جا سنبلست و سرو آن جا سوسنست</p><p>زیر پاشان گنج‌ها و سوی بالا باغ‌ها</p><p>بشنو از بالا نه وقت زیر و بالا گفتنست</p><p>من اگر پیدا نگویم بی‌صفت پیداست آن</p><p>ذوق آن اندر سرست و طوق آن در گردنست</p><p>شمس تبریزی تو خورشیدی چه گویم مدح تو</p><p>صد زبان دارم چو تیغ اما به وصفت الکنست</p><h2><a id="poem-3012" href="https://ganjoor.net/moulavi/shams/ghazalsh/sh388">غزل شمارهٔ ۳۸۸</a></h2>
<p>خدمت بی‌دوستی را قدر و قیمت هست نیست</p><p>خدمت اندر دست هست و دوستی در دست نیست</p><p>دوستی در اندرون خود خدمتی پیوسته است</p><p>هیچ خدمت جز محبت در جهان پیوست نیست</p><p>ور تو مستی می‌نمایی در محبت چون نه‌ای</p><p>عشق گوید دوغ خورد و دوغ خورد او مست نیست</p><p>پست و بالا چند یازد از تکلف در هوا</p><p>چند خود را پست دارد آن کسی کو پست نیست</p><p>همچو ماهی مانده در دام جهان زان بحر دور</p><p>وانگهان پنداشته خود را که اندر شست نیست</p><h2><a id="poem-3013" href="https://ganjoor.net/moulavi/shams/ghazalsh/sh389">غزل شمارهٔ ۳۸۹</a></h2>
<p>چون دلت با من نباشد همنشینی سود نیست</p><p>گر چه با من می‌نشینی چون چنینی سود نیست</p><p>چون دهانت بسته باشد در جگر آتش بود</p><p>در میان جو درآیی آب بینی سود نیست</p><p>چونک در تن جان نباشد صورتش را ذوق نیست</p><p>چون نباشد نان و نعمت صحن و سینی سود نیست</p><p>گر زمین از مشک و عنبر پر شود تا آسمان</p><p>چون نباشد آدمی را راه بینی سود نیست</p><p>تا ز آتش می‌گریزی ترش و خامی چون خمیر</p><p>گر هزاران یار و دلبر می‌گزینی سود نیست</p><h2><a id="poem-3014" href="https://ganjoor.net/moulavi/shams/ghazalsh/sh390">غزل شمارهٔ ۳۹۰</a></h2>
<p>ساربانا اشتران بین سر به سر قطار مست</p><p>میر مست و خواجه مست و یار مست اغیار مست</p><p>باغبانا رعد مطرب ابر ساقی گشت و شد</p><p>باغ مست و راغ مست و غنچه مست و خار مست</p><p>آسمانا چند گردی گردش عنصر ببین</p><p>آب مست و باد مست و خاک مست و نار مست</p><p>حال صورت این چنین و حال معنی خود مپرس</p><p>روح مست و عقل مست و خاک مست اسرار مست</p><p>رو تو جباری رها کن خاک شو تا بنگری</p><p>ذره ذره خاک را از خالق جبار مست</p><p>تا نگویی در زمستان باغ را مستی نماند</p><p>مدتی پنهان شدست از دیده مکار مست</p><p>بیخ‌های آن درختان می نهانی می‌خورند</p><p>روزکی دو صبر می‌کن تا شود بیدار مست</p><p>گر تو را کوبی رسد از رفتن مستان مرنج</p><p>با چنان ساقی و مطرب کی رود هموار مست</p><p>ساقیا باده یکی کن چند باشد عربده</p><p>دوستان ز اقرار مست و دشمنان ز انکار مست</p><p>باد را افزون بده تا برگشاید این گره</p><p>باده تا در سر نیفتد کی دهد دستار مست</p><p>بخل ساقی باشد آن جا یا فساد باده‌ها</p><p>هر دو ناهموار باشد چون رود رهوار مست</p><p>روی‌های زرد بین و باده گلگون بده</p><p>زانک از این گلگون ندارد بر رخ و رخسار مست</p><p>باده‌ای داری خدایی بس سبک خوار و لطیف</p><p>زان اگر خواهد بنوشد روز صد خروار مست</p><p>شمس تبریزی به دورت هیچ کس هشیار نیست</p><p>کافر و مؤمن خراب و زاهد و خمار مست</p><h2><a id="poem-3015" href="https://ganjoor.net/moulavi/shams/ghazalsh/sh391">غزل شمارهٔ ۳۹۱</a></h2>
<p>مطربا این پرده زن کان یار ما مست آمدست</p><p>وان حیات باصفای باوفا مست آمدست</p><p>گر لباس قهر پوشد چون شرر بشناسمش</p><p>کو بدین شیوه بر ما بارها مست آمدست</p><p>آب ما را گر بریزد ور سبو را بشکند</p><p>ای برادر دم مزن کاین دم سقا مست آمدست</p><p>می‌فریبم مست خود را او تبسم می‌کند</p><p>کاین سلیم القلب را بین کز کجا مست آمدست</p><p>آن کسی را می‌فریبی کز کمینه حرف او</p><p>آب و آتش بیخود و خاک و هوا مست آمدست</p><p>گفتمش گر من بمیرم تو رسی بر گور من</p><p>برجهم از گور خود کان خوش لقا مست آمدست</p><p>گفت آن کاین دم پذیرد کی بمیرد جان او</p><p>با خدا باقی بود آن کز خدا مست آمدست</p><p>عشق بی‌چون بین که جان را چون قدح پر می‌کند</p><p>روی ساقی بین که خندان از بقا مست آمدست</p><p>یار ما عشق است و هر کس در جهان یاری گزید</p><p>کز الست این عشق بی‌ما و شما مست آمدست</p><h2><a id="poem-3016" href="https://ganjoor.net/moulavi/shams/ghazalsh/sh392">غزل شمارهٔ ۳۹۲</a></h2>
<p>گر ندید آن شادجان این گلستان را شاد چیست</p><p>گر نه لطف او بود پس عیش را بنیاد چیست</p><p>گر خرابات ازل از تاب رویش پر نگشت</p><p>پس هزاران صومعه در محو جان آباد چیست</p><p>جان ما با عشق او گر نی ز یک جا رسته‌اند</p><p>جان بااقبال ما با عشق او همزاد چیست</p><p>گر نه پرتوهای آن رخسار داد حسن داد</p><p>پس به دیوان سرای عاشقان بیداد چیست</p><p>ساکنان آب و گل گر عشق ما را محرمند</p><p>پس درون گنبد دل غلغله و فریاد چیست</p><p>گر نه آتش می‌زند آتش رخی در جان نهان</p><p>پس دماغ عاشقان پرآتش و پرباد چیست</p><p>گر نه آتش رنگ گشتی جان‌ها در لامکان</p><p>صد هزاران مشعله همچون شب میلاد چیست</p><p>گر نه تقصیر است از جان در فدا گشتن در او</p><p>لطف نقد اولین و وعده و میعاد چیست</p><p>گر نه شمس الدین تبریزی قباد جان‌ها است</p><p>صد هزاران جان قدسی هر دمش منقاد چیست</p><h2><a id="poem-3017" href="https://ganjoor.net/moulavi/shams/ghazalsh/sh393">غزل شمارهٔ ۳۹۳</a></h2>
<p>جمع باشید ای حریفان زانک وقت خواب نیست</p><p>هر حریفی کو بخسبد والله از اصحاب نیست</p><p>روی بستان را نبیند راه بستان گم کند</p><p>هر که او گردان و نالان شیوه دولاب نیست</p><p>ای بجسته کام دل اندر جهان آب و گل</p><p>می‌دوانی سوی آن جو کاندر آن جو آب نیست</p><p>ز آسمان دل برآ ماها و شب را روز کن</p><p>تا نگوید شب روی کامشب شب مهتاب نیست</p><p>بی خبر بادا دل من از مکان و کان او</p><p>گر دلم لرزان ز عشقش چون دل سیماب نیست</p><h2><a id="poem-3018" href="https://ganjoor.net/moulavi/shams/ghazalsh/sh394">غزل شمارهٔ ۳۹۴</a></h2>
<p>چشمه‌ای خواهم که از وی جمله را افزایش است</p><p>دلبری خواهم که از وی مرده را آسایش است</p><p>بنده بحر محیطم کز محیطی برتر است</p><p>سنگ و گوهر هر دو را از فضل او بخشایش است</p><p>باغ و طاووسند هر یک از جمالش بانصیب</p><p>زاغ را خالی ندارد گر چه بی‌آرایش است</p><p>صورت ار نقصان پذیرد نیست معنی را کمی</p><p>عاشق اندر ذوق باشد گر چه در پالایش است</p><p>بنگر اندر جان که هست او از بلندی بی‌خبر</p><p>گر چه اندر قالب او در خانه آلایش است</p><p>شمس تبریزی قدومت خانه اقبال را</p><p>صحن را افروزش است و بام را اندایش است</p><h2><a id="poem-3019" href="https://ganjoor.net/moulavi/shams/ghazalsh/sh395">غزل شمارهٔ ۳۹۵</a></h2>
<p>عشق اندر فضل و علم و دفتر و اوراق نیست</p><p>هر چه گفت و گوی خلق آن ره ره عشاق نیست</p><p>شاخ عشق اندر ازل دان بیخ عشق اندر ابد</p><p>این شجر را تکیه بر عرش و ثری و ساق نیست</p><p>عقل را معزول کردیم و هوا را حد زدیم</p><p>کاین جلالت لایق این عقل و این اخلاق نیست</p><p>تا تو مشتاقی بدان کاین اشتیاق تو بتی است</p><p>چون شدی معشوق از آن پس هستیی مشتاق نیست</p><p>مرد بحری دایما بر تخته خوف و رجا است</p><p>چونک تخته و مرد فانی شد جز استغراق نیست</p><p>شمس تبریزی تویی دریا و هم گوهر تویی</p><p>زانک بود تو سراسر جز سر خلاق نیست</p><h2><a id="poem-3020" href="https://ganjoor.net/moulavi/shams/ghazalsh/sh396">غزل شمارهٔ ۳۹۶</a></h2>
<p>در ره معشوق ما ترسندگان را کار نیست</p><p>جمله شاهانند آن جا بندگان را بار نیست</p><p>گر تو نازی می‌کنی یعنی که من فرخنده‌ام</p><p>نزد این اقبال ما فرخندگی جز عار نیست</p><p>گر به فقرت ناز باشد ژنده برگیر و برو</p><p>نزد این سلطان ما آن جمله جز زنار نیست</p><p>گر تو نور حق شدی از شرق تا مغرب برو</p><p>زانک ما را زین صفت پروای آن انوار نیست</p><p>گر تو سر حق بدانستی برو با سر باش</p><p>زانک این اسرار ما را خوی آن اسرار نیست</p><p>راست شو در راه ما وین مکر را یک سوی نه</p><p>زان که این میدان ما جولانگه مکار نیست</p><p>شمس دین و شمس دین آن جان ما اینک بدان</p><p>جز به سوی راه تبریز اسب ما رهوار نیست</p><p>مست بودم فاش کردم سر خود با یارکان</p><p>زانک هشیاری مرا خود مذهب آزار نیست</p><p>گر نهی پرگار بر تن تا بدانی حد ما</p><p>حد ما خود ای برادر لایق پرگار نیست</p><p>خاک پاشی می‌کنی تو ای صنم در راه ما</p><p>خاک پاشی دو عالم پیش ما در کار نیست</p><p>صوفیان عشق را خود خانقاهی دیگر است</p><p>جان ما را اندر آن جا کاسه و ادرار نیست</p><p>در تک دوزخ نشستم ترک کردم بخت را</p><p>زانک ما را اشتهای جنت و ابرار نیست</p><h2><a id="poem-3021" href="https://ganjoor.net/moulavi/shams/ghazalsh/sh397">غزل شمارهٔ ۳۹۷</a></h2>
<p>آفتاب امروز بر شکل دگر تابان شدست</p><p>در شعاعش همچو ذره جان من رقصان شدست</p><p>مشتری در طالع است و ماه و زهره در حضور</p><p>یار چوگان زلف مه رو میر این میدان شدست</p><p>هر قدح کز می دهد گوید بگیر و هوش دار</p><p>هش که دارد عقل دارد عقل خود پنهان شدست</p><p>بزم سلطان است این جا هر که سلطانی است نوش</p><p>خوان رحمت گسترید و ساقی اخوان شدست</p><p>ساقیا پایان رسیدی عشق را از سر بگیر</p><p>پا چه باشد سر چه باشد پا و سر یک سان شدست</p><h2><a id="poem-3022" href="https://ganjoor.net/moulavi/shams/ghazalsh/sh398">غزل شمارهٔ ۳۹۸</a></h2>
<p>از سقاهم ربهم بین جمله ابرار مست</p><p>وز جمال لایزالی هفت و پنج و چار مست</p><p>این قیامت بین که گویی آشکارا شد ز غیب</p><p>خم و کوزه حوض کوثر از می جبار مست</p><p>تن چو سایه بر زمین و جان پاک عاشقان</p><p>در بهشت عشق تجری تحتها الانهار مست</p><p>چون فزون گردد تجلی از جمال حق ببین</p><p>ذره ذره هر دو عالم گشته موسی وار مست</p><p>از تقاضاهای مستان وز جواب لن تران</p><p>در شفاعت مو به موی احمد مختار مست</p><p>او سر است و ما چو دستار اندر او پیچیده‌ایم</p><p>از شراب آن سری گردد سر و دستار مست</p><p>یوسف مصری فروکن سر به مصر اندرنگر</p><p>شهر پرآشوب بین و جمله بازار مست</p><p>گر بگویم ای برادر خیره مانی زین عجب</p><p>عرش و کرسی آسمان‌ها این همه کردار مست</p><p>شمس تبریزی برآمد در دلم بزمی نهاد</p><p>از شراب عشق گشتست این در و دیوار مست</p><h2><a id="poem-3023" href="https://ganjoor.net/moulavi/shams/ghazalsh/sh399">غزل شمارهٔ ۳۹۹</a></h2>
<p>آخر ای دلبر نه وقت عشرت انگیزی شدست</p><p>آخر ای کان شکر وقت شکرریزی شدست</p><p>تو چو آب زندگانی ما چو دانه زیر خاک</p><p>وقت آن کز لطف خود با ما درآمیزی شدست</p><p>گر بپوسم همچو دانه عاقبت نخلی شوم</p><p>زانک جمله چیزها چیزی ز بی‌چیزی شدست</p><p>زین سپس با من مکن تیزی تو ای شمشیر حق</p><p>زانک از لطف تو ز آتش تندی و تیزی شدست</p><p>جان کشیدم پیش عشقش گفت کو چیزی دگر</p><p>گفتم آخر جان جان زین سان ز بی‌چیزی شدست</p><p>چون حجاب چشم دل شد چشم صورت لاجرم</p><p>شمس تبریزی حجاب شمس تبریزی شدست</p><h2><a id="poem-3024" href="https://ganjoor.net/moulavi/shams/ghazalsh/sh400">غزل شمارهٔ ۴۰۰</a></h2>
<p>چون نظر کردن همه اوصاف خوب اندر دلست</p><p>وین همه اوصاف رسوا معدنش آب و گلست</p><p>از هوا و شهوت ای جان آب و گل می صد شود</p><p>مشکل این ترک هوا و کاشف هر مشکلست</p><p>وین تعلل بهر ترکش دافع صد علتست</p><p>چون بشد علت ز تو پس نقل منزل منزلست</p><p>لیک شرطی کن تو با خود تا که شرطی نشکنی</p><p>ور نه علت باقی و درمانت محو و زایلست</p><p>چونک طبعت خو کند با شرط تندش بعد از آن</p><p>صد هزاران حاصل جان از درونت حاصلست</p><p>پس تو را آیینه گردد این دل آهن چنانک</p><p>هر دمی رویی نماید روی آن کو کاهلست</p><p>پس تو را مطرب شود در عیش و هم ساقی شود</p><p>آن امانت چونک شد محمول جان را حاملست</p><p>فارغ آیی بعد از آن از شغل و هم از فارغی</p><p>شهره گردد از تو آن گنجی که آن بس خاملست</p><p>گر چه حلواها خوری شیرین نگردد جان تو</p><p>ذوق آن برقی بود تا در دهان آکلست</p><p>این طبیعت کور و کر گر نیست پس چون آزمود</p><p>کاین حجاب و حائل‌ست آن سوی آن چون مایلست</p><p>لیک طبع از اصل رنج و غصه‌ها بررسته‌ست</p><p>در پی رنج و بلاها عاشق بی‌طایلست</p><p>در تواضع‌های طبعت سر نخوت را نگر</p><p>و اندر آن کبرش تواضع‌های بی‌حد شاکلست</p><p>هر حدیث طبع را تو پرورش‌هایی بدش</p><p>شرح و تأویلی بکن وادانک این بی‌حائلست</p><p>هر یکی بیتی جمال بیت دیگر دانک هست</p><p>با مؤید این طریقت ره روان را شاغلست</p><p>ور تو را خوف مطالب باشد از اشهادها</p><p>از خدا می‌خواه شیرینی اجل کان آجلست</p><p>هر طرف رنجی دگرگون فرض کن آن گاه برو</p><p>جز به سوی بی‌سوی‌ها کان دگر بی‌حاصلست</p><p>تو وثاق مار آیی از پی ماری دگر</p><p>غصه ماران ببینی زانک این چون سلسله‌ست</p><p>تا نگویی مار را از خویش عذری زهرناک</p><p>وان گهت او متهم دارد که این هم باطلست</p><p>از حدیث شمس دین آن فخر تبریز صفا</p><p>آن مزاجش گرم باید کاین نه کار پلپلست</p><h2><a id="poem-3025" href="https://ganjoor.net/moulavi/shams/ghazalsh/sh401">غزل شمارهٔ ۴۰۱</a></h2>
<p>اندرآ ای مه که بی‌تو ماه را استاره نیست</p><p>تا خیالت درنیاید پای کوبان چاره نیست</p><p>چون خیالت بر که آید چشمه‌ها گردد روان</p><p>خود گرفتم کاین دل ما جز که و جز خاره نیست</p><p>آتش از سنگی روان شد آب از سنگی دگر</p><p>لعل شد سنگی دگر کز لطف تو آواره نیست</p><p>بارها لطف تو را من آزمودم ای لطیف</p><p>مرده را تو زنده کردی بارها یک باره نیست</p><p>ابر رحمت هر سحر گر می‌ببارد آن ز تست</p><p>وین دل گریان من جز کودک گهواره نیست</p><p>همچو کوه طور از غم این دلم صدپاره شد</p><p>لیک اندر دست من زان پاره‌ها یک پاره نیست</p><p>آهن برهان موسی بر دل چون سنگ زد</p><p>تا جهد استاره‌ای کز ابر یک استاره نیست</p><h2><a id="poem-3026" href="https://ganjoor.net/moulavi/shams/ghazalsh/sh402">غزل شمارهٔ ۴۰۲</a></h2>
<p>نقش بند جان که جان‌ها جانب او مایلست</p><p>عاقلان را بر زبان و عاشقان را در دلست</p><p>آنک باشد بر زبان‌ها لا احب الافلین</p><p>باقیات الصالحات است آنک در دل حاصلست</p><p>دل مثال آسمان آمد زبان همچون زمین</p><p>از زمین تا آسمان‌ها منزل بس مشکلست</p><p>دل مثال ابر آمد سینه‌ها چون بام‌ها</p><p>وین زبان چون ناودان باران از این جا نازلست</p><p>آب از دل پاک آمد تا به بام سینه‌ها</p><p>سینه چون آلوده باشد این سخن‌ها باطلست</p><p>این خود آن کس را بود کز ابر او باران چکد</p><p>بام کو از ابر گیرد ناودانش قایلست</p><p>آنک برد از ناودان دیگران او سارقست</p><p>آنک دزدد آب بام دیگران او ناقلست</p><p>هر که روید نرگس گل ز آب چشمش عاشقست</p><p>هر که نرگس‌ها بچیند دسته بند عاملست</p><p>گر چه کف‌های ترازو شد برابر وقت وزن</p><p>چون زبانه ش راست نبود آن ترازو مایلست</p><p>هر کی پوشیده‌ست بر وی حال و رنگ جان او</p><p>هر جوابی که بگوید او به معنی سائلست</p><p>گر طبیبی حاذقی رنجور را تلخی دهد</p><p>گر چه ظالم می‌نماید نیست ظالم عادلست</p><p>پا شناسد کفش خویش ار چه که تاریکی بود</p><p>دل ز راه ذوق داند کاین کدامین منزلست</p><p>در دل و کشتی نوح افکن در این طوفان تو خویش</p><p>دل مترسان ای برادر گر چه منزل‌هایلست</p><p>هر که را خواهی شناسی همنشینش را نگر</p><p>زانک مقبل در دو عالم همنشین مقبل‌ست</p><p>هر چه بر تو ناخوش آید آن منه بر دیگران</p><p>زانک این خو و طبیعت جملگان را شاملست</p><p>پنبه‌ها در گوش کن تا نشنوی هر نکته‌ای</p><p>زانک روح ساده تو زنگ‌ها را قابلست</p><p>هر که روحش از هوای هفتمین بگذشت رست</p><p>می خور از انفاس روح او که روحش بسملست</p><p>این هوا اندر کمین باشد چو بیند بی‌رفیق</p><p>مرد را تنها بگوید هین که مردک غافل‌ست</p><p>وصل خواهی با کسان بنشین که ایشان واصلند</p><p>وصل از آن کس خواه باری کو به معنی واصل‌ست</p><p>گرد مستان گرد اگر می کم رسد بویی رسد</p><p>خود مذاق می چه داند آنک مرد عاقلست</p><p>نکته‌ها را یاد می‌گیری جواب هر سوال</p><p>تا به وقت امتحان گویند مرد فاضلست</p><p>گر بنتوانی ز نقص خود شدن سوی کمال</p><p>شمس تبریزی کنون اندر کمالت کاملست</p><h2><a id="poem-3027" href="https://ganjoor.net/moulavi/shams/ghazalsh/sh403">غزل شمارهٔ ۴۰۳</a></h2>
<p>گر تو پنداری به حسن تو نگاری هست نیست</p><p>ور تو پنداری مرا بی‌تو قراری هست نیست</p><p>ور تو گویی چرخ می‌گردد به کار نیک و بد</p><p>چرخ را جز خدمت خاک تو کاری هست نیست</p><p>سال‌ها شد که بیرون درت چون حلقه‌ایم</p><p>بر در تو حلقه بودن هیچ عاری هست نیست</p><p>بر در اندیشه ترسان گشته‌ایم از هر خیال</p><p>خواجه را این جا خیالی هست آری هست نیست</p><p>ای دل جاسوس من در پیش کیکاووس من</p><p>جز صلاح الدین ز دل‌ها هوشیاری هست نیست</p><h2><a id="poem-3028" href="https://ganjoor.net/moulavi/shams/ghazalsh/sh404">غزل شمارهٔ ۴۰۴</a></h2>
<p>هله ای آنک بخوردی سحری باده که نوشت</p><p>هله پیش آ که بگویم سخن راز به گوشت</p><p>می روح آمد نادر رو از آن هم بچش آخر</p><p>که به یک جرعه بپرد همه طراری و هوشت</p><p>چو از این هوش برستی به مساقات و به مستی</p><p>دهدت صد هش دیگر کرم باده فروشت</p><p>چو در اسرار درآیی کندت روح سقایی</p><p>به فلک غلغله افتد ز هیاهوی و خروشت</p><p>بستان باده دیگر جز از آن احمر و اصفر</p><p>کندت خواجه معنی برهاند ز نقوشت</p><p>دهد آن کان ملاحت قدحی وقت صباحت</p><p>به از آن صد قدح می که بخوردی شب دوشت</p><p>تو اگر های نگویی و اگر هوی نگویی</p><p>همه اموات و جمادات بجوشند ز جوشت</p><p>چو در آن حلقه بگنجی زبر معدن و گنجی</p><p>هوس کسب بیفتد ز دل مکسبه کوشت</p><p>تو که از شر اعادی به دو صد چاه فتادی</p><p>برهانید به آخر کرم مظلمه پوشت</p><p>همه آهنگ لقا کن خمش و صید رها کن</p><p>به خموشیت میسر شود این صید وحوشت</p><p>تو دهان را چو ببندی خمشی را بپسندی</p><p>کشش و جذب ندیمان نگذارند خموشت</p><h2><a id="poem-3029" href="https://ganjoor.net/moulavi/shams/ghazalsh/sh405">غزل شمارهٔ ۴۰۵</a></h2>
<p>به خدا کت نگذارم که روی راه سلامت</p><p>که سر و پا و سلامت نبود روز قیامت</p><p>حشم عشق درآمد ربض شهر برآمد</p><p>هله ای یار قلندر بشنو طبل ملامت</p><p>دل و جان فانی لا کن تن خود همچو قبا کن</p><p>نه اثر گو نه خبر گو نه نشانی نه علامت</p><p>چو من از خویش برستم ره اندیشه ببستم</p><p>هله ای سرده مستم برهانم به تمامت</p><p>هله برجه هله برجه قدمی بر سر خود نه</p><p>هله برپر هله برپر چو من از شکر و غرامت</p><p>ببر ای عشق چو موسی سر فرعون تکبر</p><p>هله فرعون به پیش آ که گرفتم در و بامت</p><p>چو من از غیب رسیدم سپه غیب کشیدم</p><p>برو ای ظالم سرکش که فتادی ز زعامت</p><p>هله پالیز تو باقی سر خر عالم فانی</p><p>همه دیدار کریمست در این عشق کرامت</p><p>نکند رحمت مطلق به بلا جان تو ویران</p><p>نکند والده ما را ز پی کینه حجامت</p><p>نبود جان و دلم را ز تو سیری و ملولی</p><p>نبود هیچ کسی را ز دل و دیده سمت</p><p>بجز از عشق مجرد به هر آن نقش که رفتم</p><p>بنه ارزید خوشی‌هاش به تلخی ندامت</p><p>هله تا یاوه نگردی چو در این حوض رسیدی</p><p>که تکش آب حیاتست و لبش جای اقامت</p><p>چو در این حوض درافتی همه خویش بدو ده</p><p>به مزن دستک و پایک تو به چستی و شهامت</p><p>همه تسلیم و خمش کن نه امامی تو ز جمعی</p><p>نرسد هیچ کسی را به جز این عشق امامت</p><h2><a id="poem-3030" href="https://ganjoor.net/moulavi/shams/ghazalsh/sh406">غزل شمارهٔ ۴۰۶</a></h2>
<p>چند گویی که چه چاره‌ست و مرا درمان چیست</p><p>چاره جوینده که کرده‌ست تو را خود آن چیست</p><p>چند باشد غم آنت که ز غم جان ببرم</p><p>خود نباشد هوس آنک بدانی جان چیست</p><p>بوی نانی که رسیده‌ست بر آن بوی برو</p><p>تا همان بوی دهد شرح تو را کاین نان چیست</p><p>گر تو عاشق شده‌ای عشق تو برهان تو بس</p><p>ور تو عاشق نشدی پس طلب برهان چیست</p><p>این قدر عقل نداری که ببینی آخر</p><p>گر نه شاهیست پس این بارگه سلطان چیست</p><p>گر نه اندر تتق ازرق زیباروییست</p><p>در کف روح چنین مشعله تابان چیست</p><p>چونک از دور دلت همچو زنان می‌لرزد</p><p>تو چه دانی که در آن جنگ دل مردان چیست</p><p>آتش دیده مردان حجب غیب بسوخت</p><p>تو پس پرده نشسته که به غیب ایمان چیست</p><p>شمس تبریز اگر نیست مقیم اندر چشم</p><p>چشمه شهد از او در بن هر دندان چیست</p><h2><a id="poem-3031" href="https://ganjoor.net/moulavi/shams/ghazalsh/sh407">غزل شمارهٔ ۴۰۷</a></h2>
<p>چشم پرنور که مست نظر جانانست</p><p>ماه از او چشم گرفتست و فلک لرزانست</p><p>خاصه آن لحظه که از حضرت حق نور کشد</p><p>سجده گاه ملک و قبله هر انسانست</p><p>هر که او سر ننهد بر کف پایش آن دم</p><p>بهر ناموس منی آن نفس او شیطانست</p><p>و آنک آن لحظه نبیند اثر نور برو</p><p>او کم از دیو بود زانک تن بی‌جانست</p><p>دل به جا دار در آن طلعت باهیبت او</p><p>گر تو مردی که رخش قبله گه مردانست</p><p>دست بردار ز سینه چه نگه می‌داری</p><p>جان در آن لحظه بده شاد که مقصود آنست</p><p>جمله را آب درانداز و در آن آتش شو</p><p>کآتش چهره او چشمه گه حیوانست</p><p>سر برآور ز میان دل شمس تبریز</p><p>کو خدیو ابد و خسرو هر فرمانست</p><h2><a id="poem-3032" href="https://ganjoor.net/moulavi/shams/ghazalsh/sh408">غزل شمارهٔ ۴۰۸</a></h2>
<p>آن شنیدی که خضر تخته کشتی بشکست</p><p>تا که کشتی ز کف ظالم جبار برست</p><p>خضر وقت تو عشق است که صوفی ز شکست</p><p>صافیست و مثل درد به پستی بنشست</p><p>لذت فقر چو باده‌ست که پستی جوید</p><p>که همه عاشق سجده‌ست و تواضع سرمست</p><p>تا بدانی که تکبر همه از بی‌مزگیست</p><p>پس سزای متکبر سر بی‌ذوق بس است</p><p>گریه شمع همه شب نه که از درد سرست</p><p>چون ز سر رست همه نور شد از گریه برست</p><p>کف هستی ز سر خم مدمغ برود</p><p>چون بگیرد قدح باده جان بر کف دست</p><p>ماهیا هر چه تو را کام دل از بحر بجو</p><p>طمع خام مکن تا نخلد کام ز شست</p><p>بحر می‌غرد و می‌گوید کای امت آب</p><p>راست گویید بر این مایده کس را گله هست</p><p>دم به دم بحر دل و امت او در خوش و نوش</p><p>در خطابات و مجابات بلی‌اند و الست</p><p>نی در آن بزم کس از درد دلی سر بگرفت</p><p>نی در آن باغ و چمن پای کس از خار بخست</p><p>هله خامش به خموشیت اسیران برهند</p><p>ز خموشانه تو ناطق و خاموش بجست</p><p>لب فروبند چو دیدی که لب بسته یار</p><p>دست شمشیرزنان را به چه تدبیر ببست</p><h2><a id="poem-3033" href="https://ganjoor.net/moulavi/shams/ghazalsh/sh409">غزل شمارهٔ ۴۰۹</a></h2>
<p>تا نلغزی که ز خون راه پس و پیش‌ترست</p><p>آدمی دزد ز زردزد کنون بیشترست</p><p>گربزانند که از عقل و خبر می‌دزدند</p><p>خود چه دارند کسی را که ز خود بی‌خبرست</p><p>خود خود را تو چنین کاسد و بی‌خصم مدان</p><p>که جهان طالب زر و خود تو کان زرست</p><p>که رسول حق الناس معادن گفته‌ست</p><p>معدن نقره و زرست و یقین پرگهرست</p><p>گنج یابی و در او عمر نیابی تو به گنج</p><p>خویش دریاب که این گنج ز تو بر گذرست</p><p>خویش دریاب و حذر کن تو ولیکن چه کنی</p><p>که یکی دزد سبک دست در این ره حذرست</p><p>سحر ار چند که تاریست حساب روزست</p><p>هر که را روی سوی شمس بود چون سحرست</p><p>روح‌ها مست شود از دم صبح از پی آنک</p><p>صبح را روی به شمس است و حریف نظرست</p><p>چند بر بوک و مگر مهره فروگردانی</p><p>که تو بس مفلسی و چرخ فلک پاک برست</p><p>مغز پالوده و بر هیچ نه در خواب شدی</p><p>گوییا لقمه هر روزه تو مغز خرست</p><p>بیشتر جان کن و زر جمع کن و خوشدل باش</p><p>که همه سیم و زر و مال تو مار سقرست</p><p>یک شب از بهر خدا بی‌خور و بی‌خواب بزی</p><p>صد شب از بهر هوا نفس تو بی‌خواب و خورست</p><p>از سر درد و دریغ از پس هر ذره خاک</p><p>آه و فریاد همی‌آید گوش تو کرست</p><p>خون دل بر رخت افشان به سحرگاه از آنک</p><p>توشه راه تو خون دل و آه سحرست</p><p>دل پرامید کن و صیقلیش ده به صفا</p><p>که دل پاک تو آیینه خورشید فرست</p><p>مونس احمد مرسل به جهان کیست بگو</p><p>شمس تبریز شهنشاه که احدی الکبرست</p><h2><a id="poem-3034" href="https://ganjoor.net/moulavi/shams/ghazalsh/sh410">غزل شمارهٔ ۴۱۰</a></h2>
<p>دوش آمد بر من آنک شب افروز منست</p><p>آمدن باری اگر در دو جهان آمدنست</p><p>آنک سرسبزی خاک‌ست و گهربخش فلک</p><p>چاشنی بخش وطن‌هاست اگر بی‌وطنست</p><p>در کف عقل نهد شمع که بستان و بیا</p><p>تا در من که شفاخانه هر ممتحن است</p><p>شمع را تو گرو این لگن تن چه کنی</p><p>این لگن گر نبود شمع تو را صد لگنست</p><p>تا در این آب و گلی کار کلوخ اندازیست</p><p>گفت و گو جمله کلوخ‌ست و یقین دل شکنست</p><p>گوهر آینه جان همه در ساده دلی‌ست</p><p>میل تو بهر تصدر همه در فضل و فن است</p><p>زین گذر کن صفت یار شکربخش بگو</p><p>که ز عشوه شکرش ذره به ذره دهن است</p><p>خیره گشته است صفت‌ها همه کان چه صفت است</p><p>کان صفت‌ها چو بتان و صفت او شمن است</p><p>چشم نرگس نشناسد ز غمش کاندر باغ</p><p>پیش او یاسمن است آن گل تر یا سمنست</p><p>روش عشق روش بخش بود بی‌پا را</p><p>خوش روانش کند ار خود زمن صد زمنست</p><p>در جهان فتنه بسی بود و بسی خواهد بود</p><p>فتنه‌ها جمله بر آن فتنه ما مفتتنست</p><p>همه دل‌ها چو کبوتر گرو آن برجند</p><p>زانک جانی است که او زنده کن هر بدنست</p><p>بس کن آخر چه بر این گفت زبان چفسیدی</p><p>عشق را چند بیان‌ها است که فوق سخنست</p><h2><a id="poem-3035" href="https://ganjoor.net/moulavi/shams/ghazalsh/sh411">غزل شمارهٔ ۴۱۱</a></h2>
<p>عجب ای ساقی جان مطرب ما را چه شدست</p><p>هله چون می‌نزند ره ره او را کی زدست</p><p>او ز هر نیک و بد خلق چرا می‌لنگد</p><p>بد و نیک همه را نعره مطرب مددست</p><p>دف دریدست طرب را به خدا بی‌دف او</p><p>مجلس یارکده بی‌دم او بارکدست</p><p>شهر غلبیرگهی دان که شود زیر و زبر</p><p>دست غلبیرزنش سخره صاحب بلدست</p><p>خیره کم گوی خمش مطرب مسکین چه کند</p><p>این همه فتنه آن فتنه گر خوب خدست</p><h2><a id="poem-3036" href="https://ganjoor.net/moulavi/shams/ghazalsh/sh412">غزل شمارهٔ ۴۱۲</a></h2>
<p>آنک بی‌باده کند جان مرا مست کجاست</p><p>و آنک بیرون کند از جان و دلم دست کجاست</p><p>و آنک سوگند خورم جز به سر او نخورم</p><p>و آنک سوگند من و توبه‌ام اشکست کجاست</p><p>و آنک جان‌ها به سحر نعره زنانند از او</p><p>و آنک ما را غمش از جای ببرده‌ست کجاست</p><p>جان جان‌ست وگر جای ندارد چه عجب</p><p>این که جا می‌طلبد در تن ما هست کجاست</p><p>غمزه چشم بهانه‌ست و زان سو هوسی‌ست</p><p>و آنک او در پس غمزه‌ست دل خست کجاست</p><p>پرده روشن دل بست و خیالات نمود</p><p>و آنک در پرده چنین پرده دل بست کجاست</p><p>عقل تا مست نشد چون و چرا پست نشد</p><p>و آنک او مست شد از چون و چرا رست کجاست</p><h2><a id="poem-3037" href="https://ganjoor.net/moulavi/shams/ghazalsh/sh413">غزل شمارهٔ ۴۱۳</a></h2>
<p>من نشستم ز طلب وین دل پیچان ننشست</p><p>همه رفتند و نشستند و دمی جان ننشست</p><p>هر کی استاد به کاری بنشست آخر کار</p><p>کار آن دارد آن کز طلب آن ننشست</p><p>هر کی او نعره تسبیح جماد تو شنید</p><p>تا نبردش به سراپرده سبحان ننشست</p><p>تا سلیمان به جهان مهر هوایت ننمود</p><p>بر سر اوج هوا تخت سلیمان ننشست</p><p>هر کی تشویش سر زلف پریشان تو دید</p><p>تا ابد از دل او فکر پریشان ننشست</p><p>هر کی در خواب خیال لب خندان تو دید</p><p>خواب از او رفت و خیال لب خندان ننشست</p><p>ترشی‌های تو صفرای رهی را ننشاند</p><p>وز علاج سر سودای فراوان ننشست</p><p>هر که را بوی گلستان وصال تو رسید</p><p>همچنین رقص کنان تا به گلستان ننشست</p><h2><a id="poem-3038" href="https://ganjoor.net/moulavi/shams/ghazalsh/sh414">غزل شمارهٔ ۴۱۴</a></h2>
<p>روز و شب خدمت تو بی‌سر و بی‌پا چه خوشست</p><p>در شکرخانه تو مرغ شکرخا چه خوشست</p><p>بر سر غنچه بسته که نهان می‌خندد</p><p>سایه سرو خوش نادره بالا چه خوشست</p><p>زاغ اگر عاشق سرگین خر آمد گو باش</p><p>بلبلان را به چمن با گل رعنا چه خوشست</p><p>بانک سرنای چه گر مونس غمگینان‌ست</p><p>از دم روح نفخنا دل سرنا چه خوشست</p><p>گر چه شب بازرهد خلق ز اندیشه به خواب</p><p>در رخ شمس ضحی دیده بینا چه خوشست</p><p>بت پرستانه تو را پای فرورفت به گل</p><p>تو چه دانی که بر این گنبد مینا چه خوشست</p><p>چون تجلی بود از رحمت حق موسی را</p><p>زان شکرریز لقا سینه سینا چه خوشست</p><p>که صدا دارد و در کان زر صامت هم هست</p><p>گه خمش بودن و گه گفت مواسا چه خوشست</p><h2><a id="poem-3039" href="https://ganjoor.net/moulavi/shams/ghazalsh/sh415">غزل شمارهٔ ۴۱۵</a></h2>
<p>تشنه بر لب جو بین که چه در خواب شدست</p><p>بر سر گنج گدا بین که چه پرتاب شدست</p><p>ای بسا خشک لبا کز گره سحر کسی</p><p>در ارس بی‌خبر از آب چو دولاب شدست</p><p>چشم بند ار نبدی که گرو شمع شدی</p><p>کآفتاب سحری ناسخ مهتاب شدست</p><p>ترسد ار شمع نباشد بنبیند مه را</p><p>دل آن گول از این ترس چو سیماب شدست</p><p>چون سلیمان نهان است که دیوانش دل است</p><p>جان محجوب از او مفخر حجاب شدست</p><p>ای بسا سنگ دلا که حجرش لعل شدست</p><p>ای بسا غوره در این معصره دوشاب شدست</p><p>این چه مشاطه و گلگونه غیب است کز او</p><p>زعفرانی رخ عشاق چو عناب شدست</p><p>چند عثمان پر از شرم که از مستی او</p><p>چون عمر شرم شکن گشته و خطاب شدست</p><p>طرفه قفال کز انفاس کند قفل و کلید</p><p>من دکان بستم کو فاتح ابواب شدست</p><h2><a id="poem-3040" href="https://ganjoor.net/moulavi/shams/ghazalsh/sh416">غزل شمارهٔ ۴۱۶</a></h2>
<p>مطرب و نوحه گر عاشق و شوریده خوش است</p><p>نبود بسته بود رسته و روییده خوش است</p><p>تف و بوی جگر سوخته و جوشش خون</p><p>گرد زیر و بم مطرب به چه پیچیده خوش است</p><p>ز ابر پرآب دو چشمش ز تصاریف فراق</p><p>بر شکوفه رخ پژمرده بباریده خوش است</p><p>بنگر جان و جهان ور نتوانی دیدن</p><p>این جهان در هوسش درهم و شوریده خوش است</p><p>پیش دلبر بنهادن سر سرمست سزا است</p><p>سر او را کف معشوق بمالیده خوش است</p><p>دیدن روی دلارام عیان سلطانی است</p><p>هم خیال صنم نادره در دیده خوش است</p><p>این سعادت ندهد دست همیشه اما</p><p>دیدن آن مه جان ناگه و دزدیده خوش است</p><p>عشق اگر رخت تو را برد به غارت خوش باش</p><p>پیش آن یوسف زیبا کف ببریده خوش است</p><p>بس کن ار چه که اراجیف بشیر وصل است</p><p>وصل همچون شکر ناگه بشنیده خوش است</p><h2><a id="poem-3041" href="https://ganjoor.net/moulavi/shams/ghazalsh/sh417">غزل شمارهٔ ۴۱۷</a></h2>
<p>من پری زاده‌ام و خواب ندانم که کجاست</p><p>چونک شب گشت نخسپند که شب نوبت ماست</p><p>چون دماغ است و سر استت مکن استیزه بخسب</p><p>دخل و خرج است چنین شیوه و تدبیر سزاست</p><p>خرج بی‌دخل خدایی است ز دنیا مطلب</p><p>هر که را هست زهی بخت ندانم که که راست</p><h2><a id="poem-3042" href="https://ganjoor.net/moulavi/shams/ghazalsh/sh418">غزل شمارهٔ ۴۱۸</a></h2>
<p>سر مپیچان و مجنبان که کنون نوبت توست</p><p>بستان جام و درآشام که آن شربت توست</p><p>عدد ذره در این جو هوا عشاقند</p><p>طرب و حالت ایشان مدد حالت توست</p><p>همگی پرده و پوشش ز پی باشش تو است</p><p>جرس و طبل رحیل از جهت رحلت توست</p><p>هر که را همت عالی بود و فکر بلند</p><p>دانک آن همت عالی اثر همت توست</p><p>فکرتی کان نبود خاسته از طبع و دماغ</p><p>نیست در عالم اگر باشد آن فکرت توست</p><p>ای دل خسته ز هجران و ز اسباب دگر</p><p>هم از او جوی دوا را که ولی نعمت توست</p><p>ز آن سوی کآمد محنت هم از آن سو است دوا</p><p>هم از او شبهه تو است و هم از او حجت توست</p><p>هم خمار از می آید هم از او دفع خمار</p><p>هم از او عسرت تو است و هم از او عشرت توست</p><p>بس که هر مستمعی را هوس و سوداییست</p><p>نه همه خلق خدا را صفت و فطرت توست</p><h2><a id="poem-3043" href="https://ganjoor.net/moulavi/shams/ghazalsh/sh419">غزل شمارهٔ ۴۱۹</a></h2>
<p>بوسه‌ای داد مرا دلبر عیار و برفت</p><p>چه شدی چونک یکی داد بدادی شش و هفت</p><p>هر لبی را که ببوسید نشان‌ها دارد</p><p>که ز شیرینی آن لب بشکافید و بکفت</p><p>یک نشان آنک ز سودای لب آب حیات</p><p>هر زمانی بزند عشق هزار آتش و نفت</p><p>یک نشان دگر آن است که تن نیز چو دل</p><p>می‌دود در پی آن بوسه به تعجیل و به تفت</p><p>تنگ و لاغر گردد به مثال لب دوست</p><p>چه عجب لاغری از آتش معشوقه زفت</p><h2><a id="poem-3044" href="https://ganjoor.net/moulavi/shams/ghazalsh/sh420">غزل شمارهٔ ۴۲۰</a></h2>
<p>ذوق روی ترشش بین که ز صد قند گذشت</p><p>گفت بس چند بود گفتمش از چند گذشت</p><p>چون چنین است صنم پند مده عاشق را</p><p>آهن سرد چه کوبی که وی از پند گذشت</p><p>تو چه پرسیش که چونی و چگونه است دلت</p><p>منزل عشق از آن حال که پرسند گذشت</p><p>آن چه روی است که ترکان همه هندوی ویند</p><p>ترک تاز غم سودای وی از چند گذشت</p><p>آن کف بحر گهربخش وراء النهر است</p><p>روضه خوی وی از سغد سمرقند گذشت</p><p>خارش حرص و طمع در جگر و جانش افکند</p><p>چون نسیم کرمش بر دل خرسند گذشت</p><p>ذوق دشنام وی از شهد ثنا بیش آمد</p><p>لطف خار غم او را گل خوش خند گذشت</p><p>گر در بسته کند منع ز هفتاد بلا</p><p>تا که این سیل بلا آمد و از بند گذشت</p><p>هر کی عقد و حل احوال دل خویش بدید</p><p>بند هستی بشکست او و ز پیوند گذشت</p><p>مرد چونک به کف آورد چنین در یتیم</p><p>خاطر او ز وفای زن و فرزند گذشت</p><p>بس که از قصه خوبش همه در فتنه فتند</p><p>کاین مقالات خوش از فهم خردمند گذشت</p><h2><a id="poem-3045" href="https://ganjoor.net/moulavi/shams/ghazalsh/sh421">غزل شمارهٔ ۴۲۱</a></h2>
<p>ساقیا این می از انگور کدامین پشته‌ست</p><p>که دل و جان حریفان ز خمار آغشته‌ست</p><p>خم پیشین بگشا و سر این خم بربند</p><p>که چو زهرست نشاط همگان را کشته‌ست</p><p>بند این جام جفا جام وفا را برگیر</p><p>تا نگویند که ساقی ز وفا برگشته‌ست</p><p>درده آن باده اول که مبارک باده‌ست</p><p>مگسل آن رشته اول که مبارک رشته‌ست</p><p>صد شکوفه ز یکی جرعه بر این خاک ز چیست</p><p>تا چه عشق‌ست که اندر دل ما بسرشته‌ست</p><p>بر در خانه دل این لگد سخت مزن</p><p>هان که ویران شود این خانه دل یک خشته‌ست</p><p>باده‌ای ده که بدان باده بلا واگردد</p><p>مجلسی ده پر از آن گل که خدایش کشته‌ست</p><p>تا همه مست شویم و ز طرب سجده کنیم</p><p>پیش نقشی که خدایش به خودی بنوشته‌ست</p><h2><a id="poem-3046" href="https://ganjoor.net/moulavi/shams/ghazalsh/sh422">غزل شمارهٔ ۴۲۲</a></h2>
<p>ای که رویت چو گل و زلف تو چون شمشادست</p><p>جانم آن لحظه که غمگین تو باشم شادست</p><p>نقدهایی که نه نقد غم توست آن خاکست</p><p>غیر پیمودن باد هوس تو بادست</p><p>کار او دارد کموخته کار توست</p><p>زانک کار تو یقین کارگه ایجادست</p><p>آسمان را و زمین را خبرست و معلوم</p><p>کآسمان همچو زمین امر تو را منقادست</p><p>روی بنمای و خمار دو جهان را بشکن</p><p>نه که امروز خماران تو را میعادست</p><p>آفتاب ار چه در این دور فریدست و وحید</p><p>شرقیانند که او در صفشان آحادست</p><p>خسروان خاک کفش را به خدا تاج کنند</p><p>هر که شیرین تو را دلشده چون فرهادست</p><p>می‌نهد بر لب خود دست دل من که خموش</p><p>این چه وقت سخن‌ست و چه گه فریادست</p><h2><a id="poem-3047" href="https://ganjoor.net/moulavi/shams/ghazalsh/sh423">غزل شمارهٔ ۴۲۳</a></h2>
<p>مگر این دم سر آن زلف پریشان شده است</p><p>که چنین مشک تتاری عبرافشان شده است</p><p>مگر از چهره او باد صبا پرده ربود</p><p>که هزاران قمر غیب درخشان شده است</p><p>هست جانی که ز بوی خوش او شادان نیست</p><p>گر چه جان بو نبرد کو ز چه شادان شده است</p><p>ای بسا شاد گلی کز دم حق خندان است</p><p>لیک هر جان بنداند ز چه خندان شده است</p><p>آفتاب رخش امروز زهی خوش که بتافت</p><p>که هزاران دل از او لعل بدخشان شده است</p><p>عاشق آخر ز چه رو تا به ابد دل ننهد</p><p>بر کسی کز لطفش تن همگی جان شده است</p><p>مگرش دل سحری دید بدان سان که وی است</p><p>که از آن دیدنش امروز بدین سان شده است</p><p>تا بدیده است دل آن حسن پری زاد مرا</p><p>شیشه بر دست گرفته است و پری خوان شده است</p><p>بر درخت تن اگر باد خوشش می‌نوزد</p><p>پس دو صد برگ دو صد شاخ چه لرزان شده است</p><p>بهر هر کشته او جان ابد گر نبود</p><p>جان سپردن بر عاشق ز چه آسان شده است</p><p>از حیات و خبرش باخبران بی‌خبرند</p><p>که حیات و خبرش پرده ایشان شده است</p><p>گر نه در نای دلی مطرب عشقش بدمید</p><p>هر سر موی چو سرنای چه نالان شده است</p><p>شمس تبریز ز بام ار نه کلوخ اندازد</p><p>سوی دل پس ز چه جان‌هاش چو دربان شده است</p><h2><a id="poem-3048" href="https://ganjoor.net/moulavi/shams/ghazalsh/sh424">غزل شمارهٔ ۴۲۴</a></h2>
<p>دلبری و بی‌دلی اسرار ماست</p><p>کار کار ماست چون او یار ماست</p><p>نوبت کهنه فروشان درگذشت</p><p>نوفروشانیم و این بازار ماست</p><p>نوبهاری کو جهان را نو کند</p><p>جان گلزارست اما زار ماست</p><p>عقل اگر سلطان این اقلیم شد</p><p>همچو دزد آویخته بر دار ماست</p><p>آنک افلاطون و جالینوس ماست</p><p>پرفنا و علت و بیمار ماست</p><p>گاو و ماهی ثری قربان ماست</p><p>شیر گردونی به زیر بار ماست</p><p>هر چه اول زهر بد تریاق شد</p><p>هر چه آن غم بد کنون غمخوار ماست</p><p>دعوی شیری کند هر شیرگیر</p><p>شیرگیر و شیر او کفتار ماست</p><p>ترک خویش و ترک خویشان می‌کنیم</p><p>هر چه خویش ما کنون اغیار ماست</p><p>خودپرستی نامبارک حالتی‌ست</p><p>کاندر او ایمان ما انکار ماست</p><p>هر غزل کان بی‌من آید خوش بود</p><p>کاین نوا بی‌فر ز چنگ و تار ماست</p><p>شمس تبریزی به نور ذوالجلال</p><p>در دو عالم مایه اقرار ماست</p><h2><a id="poem-3049" href="https://ganjoor.net/moulavi/shams/ghazalsh/sh425">غزل شمارهٔ ۴۲۵</a></h2>
<p>عاشقان را جست و جو از خویش نیست</p><p>در جهان جوینده جز او بیش نیست</p><p>این جهان و آن جهان یک گوهر است</p><p>در حقیقت کفر و دین و کیش نیست</p><p>ای دمت عیسی دم از دوری مزن</p><p>من غلام آن که دوراندیش نیست</p><p>گر بگویی پس روم نی پس مرو</p><p>ور بگویی پیش نی ره پیش نیست</p><p>دست بگشا دامن خود را بگیر</p><p>مرهم این ریش جز این ریش نیست</p><p>جزو درویشند جمله نیک و بد</p><p>هر که نبود او چنین درویش نیست</p><p>هر که از جا رفت جای او دل است</p><p>همچو دل اندر جهان جاییش نیست</p><h2><a id="poem-3050" href="https://ganjoor.net/moulavi/shams/ghazalsh/sh426">غزل شمارهٔ ۴۲۶</a></h2>
<p>غیر عشقت راه بین جستیم نیست</p><p>جز نشانت همنشین جستیم نیست</p><p>آن چنان جستن که می‌خواهی بگو</p><p>کان چنان را این چنین جستیم نیست</p><p>بعد از این بر آسمان جوییم یار</p><p>زانک یاری در زمین جستیم نیست</p><p>چون خیال ماه تو ای بی‌خیال</p><p>تا به چرخ هفتمین جستیم نیست</p><p>بهتر آن باشد که محو این شویم</p><p>کز دو عالم به از این جستیم نیست</p><p>صاف‌های جمله عالم خورده گیر</p><p>همچو درد درد دین جستیم نیست</p><p>خاتم ملک سلیمان جستنیست</p><p>حلقه‌ها هست و نگین جستیم نیست</p><p>صورتی کاندر نگین او بدست</p><p>در بتان روم و چین جستیم نیست</p><p>آن چنان صورت که شرحش می‌کنم</p><p>جز که صورت آفرین جستیم نیست</p><p>اندر آن صورت یقین حاصل شود</p><p>کز ورای آن یقین جستیم نیست</p><p>جای آن هست ار گمان بد بریم</p><p>ز آنک بی‌مکری امین جستیم نیست</p><p>پشت ما از ظن بد شد چون کمان</p><p>زانک راهی بی‌کمین جستیم نیست</p><p>زین بیان نوری که پیدا می‌شود</p><p>در بیان و در مبین جستیم نیست</p><h2><a id="poem-3051" href="https://ganjoor.net/moulavi/shams/ghazalsh/sh427">غزل شمارهٔ ۴۲۷</a></h2>
<p>در دل و جان خانه کردی عاقبت</p><p>هر دو را دیوانه کردی عاقبت</p><p>آمدی کآتش در این عالم زنی</p><p>وانگشتی تا نکردی عاقبت</p><p>ای ز عشقت عالمی ویران شده</p><p>قصد این ویرانه کردی عاقبت</p><p>من تو را مشغول می‌کردم دلا</p><p>یاد آن افسانه کردی عاقبت</p><p>عشق را بی‌خویش بردی در حرم</p><p>عقل را بیگانه کردی عاقبت</p><p>یا رسول الله ستون صبر را</p><p>استن حنانه کردی عاقبت</p><p>شمع عالم بود لطف چاره‌گر</p><p>شمع را پروانه کردی عاقبت</p><p>یک سرم این سوست یک سر سوی تو</p><p>دو سرم چون شانه کردی عاقبت</p><p>دانه‌ای بیچاره بودم زیر خاک</p><p>دانه را دُردانه کردی عاقبت</p><p>دانه‌ای را باغ و بستان ساختی</p><p>خاک را کاشانه کردی عاقبت</p><p>ای دل مجنون و از مجنون بَتَر</p><p>مردی و مردانه کردی عاقبت</p><p>کاسهٔ سر از تو پُر از تو تهی</p><p>کاسه را پیمانه کردی عاقبت</p><p>جان جانداران سرکش را به علم</p><p>عاشق جانانه کردی عاقبت</p><p>شمس تبریزی، که مر هر ذره را</p><p>روشن و فرزانه کردی عاقبت</p><h2><a id="poem-3052" href="https://ganjoor.net/moulavi/shams/ghazalsh/sh428">غزل شمارهٔ ۴۲۸</a></h2>
<p>این چنین پابند جان میدان کیست</p><p>ما شدیم از دست این دستان کیست</p><p>عشق گردان کرد ساغرهای خاص</p><p>عشق می‌داند که او گردان کیست</p><p>جان حیاتی داد کوه و دشت را</p><p>ای خدایا ای خدایا جان کیست</p><p>این چه باغست این که جنت مست اوست</p><p>وین بنفشه و سوسن و ریحان کیست</p><p>شاخ گل از بلبلان گویاترست</p><p>سرو رقصان گشته کاین بستان کیست</p><p>یاسمن گفتا نگویی با سمن</p><p>کاین چنین نرگس ز نرگسدان کیست</p><p>چون بگفتم یاسمن خندید و گفت</p><p>بیخودم من می‌ندانم کان کیست</p><p>می‌دود چون گوی زرین آفتاب</p><p>ای عجب اندر خم چوگان کیست</p><p>ماه همچون عاشقان اندر پیش</p><p>فربه و لاغر شده حیران کیست</p><p>ابر غمگین در غم و اندیشه است</p><p>سر پرآتش عجب گریان کیست</p><p>چرخ ازرق پوش روشن دل عجب</p><p>روز و شب سرمست و سرگردان کیست</p><p>درد هم از درد او پرسان شده</p><p>کای عجب این درد بی‌درمان کیست</p><p>شمس تبریزی گشاده‌ست این گره</p><p>ای عجب این قدرت و امکان کیست</p><h2><a id="poem-3053" href="https://ganjoor.net/moulavi/shams/ghazalsh/sh429">غزل شمارهٔ ۴۲۹</a></h2>
<p>عاشقی و بی‌وفایی کار ماست</p><p>کار کار ماست چون او یار ماست</p><p>قصد جان جمله خویشان کنیم</p><p>هر چه خویش ما کنون اغیار ماست</p><p>عقل اگر سلطان این اقلیم شد</p><p>همچو دزد آویخته بر دار ماست</p><p>خویش و بی‌خویشی به یک جا کی بود</p><p>هر گلی کز ما بروید خار ماست</p><p>خودپرستی نامبارک حالتیست</p><p>کاندر او ایمان ما انکار ماست</p><p>آنک افلاطون و جالینوس توست</p><p>از منی پرعلت و بیمار ماست</p><p>نوبهاری کو نوی خود بدید</p><p>جان گلزارست اما زار ماست</p><p>این منی خاکست زر در وی بجو</p><p>کاندر او گنجور یار غار ماست</p><p>خاک بی‌آتش بننماید گهر</p><p>عشق و هجران ابر آتشبار ماست</p><p>طالبا بشنو که بانگ آتشست</p><p>تا نپنداری که این گفتار ماست</p><p>طالبا بگذر از این اسرار خود</p><p>سر طالب پرده اسرار ماست</p><p>نور و نار توست ذوق و رنج تو</p><p>رو بدان جایی که نور و نار ماست</p><p>گاه گویی شیرم و گه شیرگیر</p><p>شیرگیر و شیر تو کفتار ماست</p><p>طالب ره طالب شه کی بود</p><p>گر چه دل دارد مگو دلدار ماست</p><p>شهر از عاقل تهی خواهد شدن</p><p>این چنین ساقی که این خمار ماست</p><p>عاشق و مفلس کند این شهر را</p><p>این چنین چابک که این طرار ماست</p><p>مدرسه عشق و مدرس ذوالجلال</p><p>ما چو طالب علم و این تکرار ماست</p><p>شمس تبریزی که شاه دلبری‌ست</p><p>با همه شاهنشهی جاندار ماست</p><h2><a id="poem-3054" href="https://ganjoor.net/moulavi/shams/ghazalsh/sh430">غزل شمارهٔ ۴۳۰</a></h2>
<p>گم شدن در گم شدن دین منست</p><p>نیستی در هست آیین منست</p><p>تا پیاده می‌روم در کوی دوست</p><p>سبز خنگ چرخ در زین منست</p><p>چون به یک دم صد جهان واپس کنم</p><p>بنگرم گام نخستین منست</p><p>من چرا گرد جهان گردم چو دوست</p><p>در میان جان شیرین منست</p><p>شمس تبریزی که فخر اولیاست</p><p>سین دندان‌هاش یاسین منست</p>
</body></html>