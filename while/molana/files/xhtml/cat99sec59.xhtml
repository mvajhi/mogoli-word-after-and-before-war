<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵۹</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5375" href="https://ganjoor.net/moulavi/shams/ghazalsh/sh2751">غزل شمارهٔ ۲۷۵۱</a></h2>
<p>از قصه حال ما نپرسی</p><p>وز کشتن عاشقان نترسی</p><p>ای گوهر عشق از چه بحری</p><p>وی آتش عشق از چه درسی</p><p>آن جا که تویی کی راه یابد</p><p>زان جانب چرخ و عرش و کرسی</p><p>ای دل تو دلی نه دیگ آهن</p><p>از آتش عشق چند تفسی</p><p>جان و دل و نفس هر سه سوزید</p><p>تا کی گویم ظلمت نفسی</p><h2><a id="poem-5376" href="https://ganjoor.net/moulavi/shams/ghazalsh/sh2752">غزل شمارهٔ ۲۷۵۲</a></h2>
<p>ای دلبر بی‌دلان صوفی</p><p>حاشا که ز جان بی‌وقوفی</p><p>از هجر دوتا چو لام گشتیم</p><p>دلتنگ ز غم چو کاف کوفی</p><p>آن دم که به طوف خود بطوفی</p><p>وآنگه که به خانه هم به طوفی</p><p>ما را بنمای مهر و الفت</p><p>چون معدن مهری و الوفی</p><p>مکشوف ز کشف توست اسرار</p><p>زیرا که کشوف هر کشوفی</p><p>آنی که بری خسوف از ماه</p><p>آن ماه نه‌ای که در خسوفی</p><p>آنی که بری کسوف از شمس</p><p>آن شمس نه‌ای که در کسوفی</p><p>در آحادیم ای مهندس</p><p>تو ساکن خانه الوفی</p><p>ای آحادی الوف را باش</p><p>کاین جا تو به منزل مخوفی</p><h2><a id="poem-5377" href="https://ganjoor.net/moulavi/shams/ghazalsh/sh2753">غزل شمارهٔ ۲۷۵۳</a></h2>
<p>ای آنک تو شاه مطربانی</p><p>زان دلبرکش بگو که دانی</p><p>خواهم که دو عشر ای خوش آواز</p><p>از مصحف حسن او بخوانی</p><p>در هر حرفیش مستمع را</p><p>بگشاید چشمه معانی</p><p>سینش گوید که فاستجیبوا</p><p>نونش گوید که لن ترانی</p><p>ای طره او چه پای بندی</p><p>وی غمزه او چه بی‌امانی</p><p>از نرگس او است ای گل سرخ</p><p>کان اطلس سرخ می‌درانی</p><p>ماندم ز تمام کردن این</p><p>باقیش تو بگو بر این نشانی</p><h2><a id="poem-5378" href="https://ganjoor.net/moulavi/shams/ghazalsh/sh2754">غزل شمارهٔ ۲۷۵۴</a></h2>
<p>روزی که مرا ز من ستانی</p><p>ضایع مکن از من آنچ دانی</p><p>تا با تو چو خاص نور گردم</p><p>آن نور لطیف جاودانی</p><p>تا چند کنم ز مرگ فریاد</p><p>با همچو تو آب زندگانی</p><p>گر مرگم از او است مرگ من باد</p><p>آن مرگ به از دم جوانی</p><p>از خرمن خویش ده زکاتم</p><p>زان خرمن گوهر نهانی</p><p>منویس بر این و آن براتم</p><p>بگذار طریق امتحانی</p><p>خاموش ولی به دست تو چیست</p><p>باران آمد تو ناودانی</p><h2><a id="poem-5379" href="https://ganjoor.net/moulavi/shams/ghazalsh/sh2755">غزل شمارهٔ ۲۷۵۵</a></h2>
<p>چون عشق کند شکرفشانی</p><p>در جلوه شود مه نهانی</p><p>بینی که شکر کران ندارد</p><p>خوش می‌خوری و همی‌رسانی</p><p>می‌غلط به هر طرف که غلطی</p><p>بر سبزه سبز بوستانی</p><p>گر ز آنک کله نهی وگر نی</p><p>شاهنشه جمله خسروانی</p><p>آن را بینی که من نگویم</p><p>زیرا که بگویمت بدانی</p><p>چون چشم تو وا کنند ناگه</p><p>بر شهر عظیم آن جهانی</p><p>ماننده طفل نوبزاده</p><p>خیره نگری و خیره مانی</p><p>تا چشم بر آن جهان نشیند</p><p>چاره نبود از این نشانی</p><p>بگریز به نور شمس تبریز</p><p>تا کشف شود همه معانی</p><h2><a id="poem-5380" href="https://ganjoor.net/moulavi/shams/ghazalsh/sh2756">غزل شمارهٔ ۲۷۵۶</a></h2>
<p>ای وصل تو اصل شادمانی</p><p>کان صورت‌هاست وین معانی</p><p>یک لحظه مبر ز بنده که نیست</p><p>بی آب سفینه را روانی</p><p>من مصحف باطلم ولیکن</p><p>تصحیح شوم چو تو بخوانی</p><p>یک یوسف بی‌کس است و صد گرگ</p><p>اما برهد چو تو شبانی</p><p>هر بار بپرسیم که چونی</p><p>با اشکم و روی زعفرانی</p><p>این هر دو نشان برای عام است</p><p>پیشت چه نشان چه بی‌نشانی</p><p>ناگفته حدیث بشنوی تو</p><p>ننوشته قباله را بخوانی</p><p>بی خواب تو واقعه نمایی</p><p>بی آب سفینه‌ها برانی</p><p>خاموش ثنا و لابه کم کن</p><p>کز غیب رسید لن ترانی</p><h2><a id="poem-5381" href="https://ganjoor.net/moulavi/shams/ghazalsh/sh2757">غزل شمارهٔ ۲۷۵۷</a></h2>
<p>کژزخمه مباش تا توانی</p><p>هر زخمه که کژ زنی بمانی</p><p>پیر است عروس عیش دنیا</p><p>مرگش طلبی اگر ستانی</p><p>تا رخ ننمود جمله نور است</p><p>چون رخ بنمود شد دخانی</p><p>از سیل بلا چو کاه مگریز</p><p>در عشق و ولا چو پهلوانی</p><p>چون آب روان به هر نباتی</p><p>باید که حیات را رسانی</p><h2><a id="poem-5382" href="https://ganjoor.net/moulavi/shams/ghazalsh/sh2758">غزل شمارهٔ ۲۷۵۸</a></h2>
<p>مست می عشق را حیا نی</p><p>وین باده عشق را بها نی</p><p>آن عشق چو بزم و باده جان را</p><p>می نوشد و ممکن صلا نی</p><p>با عقل بگفت ماجراها</p><p>جان گفت که وقت ماجرا نی</p><p>از روح بجستم آن صفا گفت</p><p>آن هست صفا ولی ز ما نی</p><p>گفتم که مکن نهان از این مس</p><p>ای کفو تو زر و کیمیا نی</p><p>کاین برق حدیث تو از آن است</p><p>جز جان افزا و دلربا نی</p><p>گفتا غلطی که آن نیم من</p><p>ما بوالحسنیم و بوالعلا نی</p><p>گفتم که به حق نرگسانت</p><p>دفعم بمده به شیوه‌ها نی</p><p>کاین غمزه مست خونی تو</p><p>کشته‌ست هزار و خونبها نی</p><p>بالله که تویی که بی‌تویی تو</p><p>ای کبر تو غیر کبریا نی</p><p>گر ز آنک تویی و گر نه‌ای تو</p><p>از تو گذری دو دیده را نی</p><p>گر فرمایی که نیست هست است</p><p>کو زهره که گویمت چرا نی</p><p>مغناطیسی و جان چو آهن</p><p>می‌آید مست و دست و پا نی</p><p>چون گرم شوم ز جام اول</p><p>غیر تسلیم در قضا نی</p><p>چون شد به سرم میم سراسر</p><p>می را تسلیم یا رضا نی</p><p>از بهر نسیم زلف جعدت</p><p>یکتا زلفی که جز دو تا نی</p><p>ای باد صبا به انتظارت</p><p>از بهر صبا و خود صبا نی</p><p>پس ما چه زنیم ای قلندر</p><p>اندر گره و گره گشا نی</p><p>گر ز آنک نه هر دمی خداوند</p><p>کو جز سر و خاصه خدا نی</p><p>مخدومی شمس دین تبریز</p><p>چون خورشیدش در این سما نی</p><h2><a id="poem-5383" href="https://ganjoor.net/moulavi/shams/ghazalsh/sh2759">غزل شمارهٔ ۲۷۵۹</a></h2>
<p>گویم سخن لب تو یا نی</p><p>ای لعل لب تو را بها نی</p><p>ای گفته ما غلام آن دم</p><p>کان جا همگی تویی و ما نی</p><p>این جا که منم به جز خطا نی</p><p>و آن جا که تویی به جز عطا نی</p><p>این جا گفتن ز روی جسم است</p><p>و آن جا همه هستی است جا نی</p><p>سیاره همی‌روند پا نی</p><p>صد مشک روانه و سقا نی</p><p>رنجورانند همچو ایوب</p><p>دریافته صحت و دوا نی</p><p>بی چشمانند همچو یعقوب</p><p>بینا شده چشم و توتیا نی</p><p>ره پویانند همچو ماهی</p><p>بینند طریق‌ها ضیا نی</p><p>از رشک تو من دهان ببستم</p><p>شرح تو رسد به منتها نی</p><h2><a id="poem-5384" href="https://ganjoor.net/moulavi/shams/ghazalsh/sh2760">غزل شمارهٔ ۲۷۶۰</a></h2>
<p>با دل گفتم چرا چنینی</p><p>تا چند به عشق همنشینی</p><p>دل گفت چرا تو هم نیایی</p><p>تا لذت عشق را ببینی</p><p>گر آب حیات را بدانی</p><p>جز آتش عشق کی گزینی</p><p>ای گشته چو باد از لطافت</p><p>پرباد شده چو ساتگینی</p><p>چون آب تو جان نقش‌هایی</p><p>چون آینه حسن را امینی</p><p>هر جان خسیس کان ندارد</p><p>می‌پندارد که تو همینی</p><p>ای آنک تو جان آسمانی</p><p>هر چند به صورت از زمینی</p><p>ای خرد شکسته همچو سرمه</p><p>تو سرمه دیده یقینی</p><p>ای لعل تو از کدام کانی</p><p>در حلقه درآ که خوش نگینی</p><p>ای از تو خجل هزار رحمت</p><p>آن دم که چو تیغ پر ز کینی</p><p>شمس تبریز صورتت خوش</p><p>و اندر معنی چه خوش معینی</p><h2><a id="poem-5385" href="https://ganjoor.net/moulavi/shams/ghazalsh/sh2761">غزل شمارهٔ ۲۷۶۱</a></h2>
<p>در خون دلم رسید فتوی</p><p>از جمله مفتیان معنی</p><p>با خلق بگو که دور باشید</p><p>از زرق من و فسوس دعوی</p><p>با دل گفتم چنین خوش استت</p><p>دل نعره زنان که آری آری</p><p>برداشت ربابکی دل من</p><p>بنواخت که ما خوشیم یعنی</p><p>کان طعنه از این سوی وجود است</p><p>آن جا که منم کجاست طعنی</p><p>آن جا که منم چو من نگنجم</p><p>گنجد دگری بگو که نی نی</p><p>تا من باشی تو او نبینی</p><p>زیرا که شب است و چشم اعمی</p><p>تا چشم تو این بود چه بینی</p><p>در بتگه نفس نقش مانی</p><p>ای عاجز خویش رو به تبریز</p><p>در شمس الدین گریز باری</p><h2><a id="poem-5386" href="https://ganjoor.net/moulavi/shams/ghazalsh/sh2762">غزل شمارهٔ ۲۷۶۲</a></h2>
<p>در عشق هر آنک شد فدایی</p><p>نبود ز زمین بود سمایی</p><p>زیرا که بلای عاشقی را</p><p>جانی شرط است کبریایی</p><p>زخم آیت بندگان خاص است</p><p>سردفتر عاشق خدایی</p><p>کاین عالم خاک خاک ارزد</p><p>آن جا که بلا کند بلایی</p><p>یک جو ز بلاش گنج زرهاست</p><p>ای بر سر گنج بین کجایی</p><p>از سوزش آفتاب محنت</p><p>در عشق چو سایه همایی</p><p>ای آنک تو بوی آن نداری</p><p>تو لایق آن بلا نیایی</p><p>لایق نبود به زخم او را</p><p>الا که وجود مرتضایی</p><h2><a id="poem-5387" href="https://ganjoor.net/moulavi/shams/ghazalsh/sh2763">غزل شمارهٔ ۲۷۶۳</a></h2>
<p>عشق است دلاور و فدایی</p><p>تنهارو و فرد و یک قبایی</p><p>ای از شش و پنج مهره برده</p><p>آورده تو نرد دلربایی</p><p>یکتا شده خوش ز هر دو عالم</p><p>بربوده ز یک دلان دوتایی</p><p>آخر تو چه جوهر و چه اصلی</p><p>ای پاک ز جای از کجایی</p><p>در عالم کم زنان چه بیشی</p><p>در خطه دل چه جان فزایی</p><p>نتوان ز تو عشق صبر کردن</p><p>صبرا تو در این هوس نشایی</p><p>نادیده مکن چو دیده‌ای تو</p><p>بیگانه مرو چو آشنایی</p><p>تا ما ماییم جمله ابریم</p><p>بی ظلمت ما مها تو مایی</p><p>در پای غمش چه دیدی ای جان</p><p>کاین دست گشاده در دعایی</p><p>ای دل ز قضا چه رو نمودت</p><p>کز عشق تو طالب بلایی</p><p>رفتم بر عشق کاین به چند است</p><p>گفتا که نباشد این بهایی</p><p>الا بر شاه شمس تبریز</p><p>سر پای کنی به سر بیایی</p><h2><a id="poem-5388" href="https://ganjoor.net/moulavi/shams/ghazalsh/sh2764">غزل شمارهٔ ۲۷۶۴</a></h2>
<p>ماها چو به چرخ دل برآیی</p><p>چون جان به تن جهان درآیی</p><p>ماها چه لطیف و خوش لقایی</p><p>ای ماه بگو که از کجایی</p><p>داریم ز عشق تو براتی</p><p>وز قند لطیف تو نباتی</p><p>از لعل لبت بده زکاتی</p><p>ای ماه بگو که از کجایی</p><p>ای یوسف جان که در نخاسی</p><p>در حسن و جمال بی‌قیاسی</p><p>در ما بنگر چو می‌شناسی</p><p>ای ماه بگو که از کجایی</p><p>زان سان ز شراب تو خرابیم</p><p>کز خود اثری همی‌نیابیم</p><p>بفزای اگر چه می‌نتابیم</p><p>ای ماه بگو که از کجایی</p><p>در زیر درخت تو نشینیم</p><p>وز میوه دلکش تو چینیم</p><p>جز گلشن روی تو نبینیم</p><p>ای ماه بگو که از کجایی</p><p>هر دم که ز باده تو نوشیم</p><p>بس روشن جان و تیزگوشیم</p><p>بی هوش شدیم و بس به هوشیم</p><p>ای ماه بگو که از کجایی</p><p>از آتش‌هات در فروغند</p><p>فارغ از صدق وز دروغند</p><p>با قبله آتشین چو موغند</p><p>ای ماه بگو که از کجایی</p><p>ای رشک بتان و بت پرستان</p><p>آرام دل خراب مستان</p><p>پا را بمکش ز زیردستان</p><p>ای ماه بگو که از کجایی</p><p>شمس تبریز پادشاهی</p><p>در خطه بی‌حد الهی</p><p>از ماه تو راست تا به ماهی</p><p>ای ماه بگو که از کجایی</p><h2><a id="poem-5389" href="https://ganjoor.net/moulavi/shams/ghazalsh/sh2765">غزل شمارهٔ ۲۷۶۵</a></h2>
<p>آن شمع چو شد طرب فزایی</p><p>پروانه دلان به رقص آیی</p><p>چون جان برسد نه تن بجنبد</p><p>جان آمد از لحد برآیی</p><p>چون بانگ سماع در که افتاد</p><p>ای کوه گران کم از صدایی</p><p>کاین باد بهار می‌رساند</p><p>رقصانی شاخ را صلایی</p><p>در ذره کجا قرار ماند</p><p>خورشید به رقص در سمایی</p><p>هم آتش و دود گشته پیچان</p><p>از آتش روی جان فزایی</p><p>ماهی صنما ز روح بی‌جسم</p><p>شوخی شکری یکی بلایی</p><p>گه کوته و گه دراز گشتیم</p><p>با سایه صورت همایی</p><p>هم بر لب دوست مست گشتیم</p><p>نالان شده مست همچو نایی</p><p>بر باد سوار همچو کاهیم</p><p>اندر جولان ز کهربایی</p><p>چون پشه ز خون خویش مستیم</p><p>وز دیگ جگر دلا ابایی</p><p>اندر خلوت به هوی هویی</p><p>در جمعیت به های هایی</p><p>در صورت بنده کمینیم</p><p>در سر صفت یکی خدایی</p><p>این داد خدیو شمس تبریز</p><p>بی کبر ولیک کبریایی</p><h2><a id="poem-5390" href="https://ganjoor.net/moulavi/shams/ghazalsh/sh2766">غزل شمارهٔ ۲۷۶۶</a></h2>
<p>ای بی‌تو محال جان فزایی</p><p>وی در دل و جان ما کجایی</p><p>گر نیم شبی زنان و گویان</p><p>سرمست ز کوی ما درآیی</p><p>جان پیش کشیم و جان چه باشد</p><p>آخر نه تو جان جان مایی</p><p>در بام فلک درافتد آتش</p><p>گر بر سر بام خود برآیی</p><p>با روی تو کیست قرص خورشید</p><p>تا لاف زند ز روشنایی</p><p>هم چشمی و هم چراغ ما را</p><p>هم دفع بلا و هم بلایی</p><p>در دیده ناامید هر دم</p><p>ای دیده دل چه می‌نمایی</p><p>ای بلبل مست از فغانت</p><p>می‌آید بوی آشنایی</p><p>می‌نال که ناله مرهم آمد</p><p>بر زخم جراحت جدایی</p><p>تا کشف شود ز ناله تو</p><p>چیزی ز حقیقت خدایی</p><h2><a id="poem-5391" href="https://ganjoor.net/moulavi/shams/ghazalsh/sh2767">غزل شمارهٔ ۲۷۶۷</a></h2>
<p>گر یار لطیف و باوفایی</p><p>ور از دل و جان از آن مایی</p><p>خواهم که در این میان درآیی</p><p>ای ماه بگو که کی برآیی</p><p>چون صورت جان لطیف کاری</p><p>از حلقه چرا تو برکناری</p><p>وز یارک خود دریغ داری</p><p>ای ماه بگو که کی برآیی</p><p>برخیز که ما و تو چو جانیم</p><p>وز رازک همدگر بدانیم</p><p>آخر نه من و تو یارکانیم</p><p>ای ماه بگو که کی برآیی</p><p>دریاب که بر در خداییم</p><p>آخر بنگر که ما کجاییم</p><p>تا رقص کنان ز در درآییم</p><p>ای ماه بگو که کی برآیی</p><p>ای جان و جهان چرا چنینی</p><p>چون یارک خویش را نبینی</p><p>در گوشه روی ترش نشینی</p><p>ای ماه بگو که کی برآیی</p><p>چونی تو و آن دل لطیفت</p><p>و آن صورت و قامت ظریفت</p><p>خواهم که شوم شبی حریفت</p><p>ای ماه بگو که کی برآیی</p><p>در جمله عالم الهی</p><p>وز دامن ماه تا به ماهی</p><p>آن شد که تو گویی و بخواهی</p><p>ای ماه بگو که کی برآیی</p><h2><a id="poem-5392" href="https://ganjoor.net/moulavi/shams/ghazalsh/sh2768">غزل شمارهٔ ۲۷۶۸</a></h2>
<p>ساقی انصاف خوش لقایی</p><p>از جا رفتم تو از کجایی</p><p>گر بنده بگویمت روا نیست</p><p>ترسم که بگویمت خدایی</p><p>خاموش نمی‌هلی که باشم</p><p>راه گفتن نمی‌گشایی</p><p>می‌افشاری مرا چو انگور</p><p>معشوق نه‌ای مرا بلایی</p><p>گر چشم ببندم از تو کفر است</p><p>زیرا که تو نور می‌فزایی</p><p>ور بگشایم بگویی منگر</p><p>در ما تو بدیده هوایی</p><h2><a id="poem-5393" href="https://ganjoor.net/moulavi/shams/ghazalsh/sh2769">غزل شمارهٔ ۲۷۶۹</a></h2>
<p>برخیز و بزن یکی نوایی</p><p>بر یاد وصال دلربایی</p><p>هین وقت صبوح شد فتوحی</p><p>هین وقت دعاست الصلایی</p><p>بگشا سر خنب خسروانی</p><p>تا خلق زنند دست و پایی</p><p>صد گون گره است بر دل و نیست</p><p>جز باده جان گره گشایی</p><p>از جای ببر به یک قنینه</p><p>آن را که قرار نیست جایی</p><p>جز دشت عدم قرارگه نیست</p><p>چون نیست وجود را وفایی</p><p>بر سفره خاک تره‌ای نیست</p><p>هر سوی ز چیست ژاژخایی</p><p>عالم مردار و عامه چون سگ</p><p>کی دید ز دست سگ سخایی</p><p>ساقی درده صلا که چون تو</p><p>جان‌ها بندید جان فزایی</p><p>ما چون مس و آهنیم ثابت</p><p>در حیرت چون تو کیمیایی</p><p>در مغز فکن تو هوی هویی</p><p>وز خلق برآر های هایی</p><p>تا روح ز مستی و خرابی</p><p>نشناسد هجو از ثنایی</p><p>زین باده چو مست شد فلاطون</p><p>نشناسد درد از دوایی</p><p>دردی ده و عقل را چنان کن</p><p>کو درد نداند از صفایی</p><p>بر ناطق منطقی فروریز</p><p>از جام صبوحیان عطایی</p><p>تا دم نزند دگر نجوید</p><p>زنبیل و فطیر هر گدایی</p><p>خامش که تو را مسلم آمد</p><p>برساختن از عدم بقایی</p><h2><a id="poem-5394" href="https://ganjoor.net/moulavi/shams/ghazalsh/sh2770">غزل شمارهٔ ۲۷۷۰</a></h2>
<p>رخ‌ها بنگر تو زعفرانی</p><p>کز درد همی‌دهد نشانی</p><p>شهری بنگر ز درد رنجور</p><p>چون باغ به موسم خزانی</p><p>این درد ز غصه فراق است</p><p>از هیبت حکم آسمانی</p><p>بیم است فلک سیاه گردد</p><p>از آتش و ناله نهانی</p><p>دوزخ بنگر که سر برآورد</p><p>ناگه ز میان شادمانی</p><p>برخاست غریو جان ز هر سو</p><p>هان ای کس بی‌کسان تو دانی</p><p>فرمود که این فراق فانی است</p><p>افغان ز فراق جاودانی</p><p>یا رب چه شود اگر تو ما را</p><p>از هر دو فراق وارهانی</p><p>این گفته و بسته شد دهانم</p><p>باقی تو بگو اگر توانی</p><h2><a id="poem-5395" href="https://ganjoor.net/moulavi/shams/ghazalsh/sh2771">غزل شمارهٔ ۲۷۷۱</a></h2>
<p>ای قلب و درست را روایی</p><p>پیش تو که زفت کیمیایی</p><p>در ره خر بد ز اسب رهوار</p><p>از فضل تو کرده پیش پایی</p><p>گر پای سگی ره تو کوبد</p><p>بر شیر وغاش برفزایی</p><p>در عشق تو پاشکستگانند</p><p>دارند امید پرگشایی</p><p>در تو مگسی چو دل ببندد</p><p>یابد ز درت پر همایی</p><p>فضل تو علی هین گفت</p><p>تا نگشاید ره گدایی</p><p>خاموش که هر محال و صعبی</p><p>آسان شود از کف خدایی</p><h2><a id="poem-5396" href="https://ganjoor.net/moulavi/shams/ghazalsh/sh2772">غزل شمارهٔ ۲۷۷۲</a></h2>
<p>ای آنک تو خواب ما ببستی</p><p>رفتی و به گوشه‌ای نشستی</p><p>ما را همه بند دام کردی</p><p>ما بند شدیم و تو بجستی</p><p>جز دام تو نیست کفر و ایمان</p><p>یا رب که چه بس درازدستی</p><p>گر خواب و قرار رفت غم نیست</p><p>دولت بر ماست چون تو هستی</p><p>چون ساقی عاشقان تو باشی</p><p>پس باقی عمر ما و مستی</p><p>ای صورت جان و جان صورت</p><p>بازار بتان همه شکستی</p><p>ما را چو خیال تو بود بت</p><p>پس واجب گشت بت پرستی</p><p>عقل دومی و نفس اول</p><p>ای آمده بهر ما به پستی</p><p>این وهم من است شرح تو نیست</p><p>تو خود هستی چنانک هستی</p><h2><a id="poem-5397" href="https://ganjoor.net/moulavi/shams/ghazalsh/sh2773">غزل شمارهٔ ۲۷۷۳</a></h2>
<p>با یار بساز تا توانی</p><p>تا بی‌کس و مبتلا نمانی</p><p>بر آب حیات راه یابی</p><p>گر سر موافقت بدانی</p><p>با سایه یار رو یکی شو</p><p>منمای ز خویشتن نشانی</p><p>گر رطل گران دهند درکش</p><p>ای جان بگذار این گرانی</p><p>ای دل مپذیر بیش صورت</p><p>می‌باش چو آب در روانی</p><p>پذرفتن صورت از جمادی است</p><p>مفسر اگر از رحیق جانی</p><p>در مجلس دل درآ که آن جا</p><p>عیش است و حریف آسمانی</p><h2><a id="poem-5398" href="https://ganjoor.net/moulavi/shams/ghazalsh/sh2774">غزل شمارهٔ ۲۷۷۴</a></h2>
<p>در فنای محض افشانند مردان آستی</p><p>دامن خود برفشاند از دروغ و راستی</p><p>مرد مطلق دست خود را کی بیالاید به جان</p><p>آخر ای جان قلندر از چه پهلو خاستی</p><p>سالکی جان مجرد بر قلندر عرضه داد</p><p>گفت در گوشش قلندر کان طرف می واستی</p><p>کاین طرف هر چند سوزی در شرار عشق خویش</p><p>لیک هم مطلق نه‌ای زیرا که در غوغاستی</p><p>در جمال لم یزل چشم ازل حیران شده</p><p>نی فزودی از دو عالم نی ز نفیش کاستی</p><p>تو نه این جایی نه آن جا لیک عشاق از هوس</p><p>می‌کنند آن جا نظر کان جاستی آن جاستی</p><p>ای که از الا تو لافیدی بدین زفتی مباش</p><p>چشم‌ها را پاک کن بنگر که هم در لاستی</p><p>مرحبا جان عدم رنگ وجودآمیز خوش</p><p>فارغ از هست و عدم مر هر دو را آراستی</p><p>پاکی چشمت نباشد جز شه تبریزیان</p><p>شمس دین گر او بخواهد لیک نی زان‌هاستی</p><h2><a id="poem-5399" href="https://ganjoor.net/moulavi/shams/ghazalsh/sh2775">غزل شمارهٔ ۲۷۷۵</a></h2>
<p>مرغ دل پران مبا جز در هوای بیخودی</p><p>شمع جان تابان مبا جز در سرای بیخودی</p><p>آفتاب لطف حق بر عاشقان تابنده باد</p><p>تا بیفتد بر همه سایه همای بیخودی</p><p>گر هزاران دولت و نعمت ببیند عاشقی</p><p>ناید اندر چشم او الا بلای بیخودی</p><p>بنگر اندر من که خود را در بلا افکنده‌ام</p><p>از حلاوت‌ها که دیدم در فنای بیخودی</p><p>جان و صد جان خود چه باشد گر کسی قربان کند</p><p>در هوای بیخودی و از برای بیخودی</p><p>عاشقا کمتر نشین با مردم غمناک تو</p><p>تا غباری درنیفتد در صفای بیخودی</p><p>باجفا شو با کسی کو عاشق هشیاری است</p><p>تا بیابی ذوق‌ها اندر وفای بیخودی</p><p>بیخودی را چون بدانی سروری کاسد شود</p><p>ای سری و سروری‌ها خاک پای بیخودی</p><p>خوش بود ظاهر شدن بر دشمنان بر تخت ملک</p><p>لیک آن‌ها هیچ نبود جان به جای بیخودی</p><p>گر تو خواهی شمس تبریزی شود مهمان تو</p><p>خانه خالی کن ز خود ای کدخدای بیخودی</p><h2><a id="poem-5400" href="https://ganjoor.net/moulavi/shams/ghazalsh/sh2776">غزل شمارهٔ ۲۷۷۶</a></h2>
<p>ای رها کرده تو باغی از پی انجیرکی</p><p>حور را از دست داده از پی کمپیرکی</p><p>من گریبان می‌درانم حیف می‌آید مرا</p><p>غمزه کمپیرکی زد بر جوانی تیرکی</p><p>پیرکی گنده دهانی بسته صد چنگ و جلب</p><p>سر فروکرده ز بامی تا درافتد زیرکی</p><p>کیست کمپیرک یکی سالوسک بی‌چاشنی</p><p>تو به تو همچون پیاز و گنده همچون سیرکی</p><p>میرکی گشته اسیر او گرو کرده کمر</p><p>او به پنهانی همی‌خندد که ابله میرکی</p><p>نی به بستان جمال او شکوفه تازه‌ای</p><p>نی به پستان وفای آن سلیطه شیرکی</p><p>خود ببینی چونک بگشاید اجل چشمت ورا</p><p>رو چو پشت سوسمار و تن سیه چون قیرکی</p><p>نی خمش کن پند کم ده بند خواجه بس قوی است</p><p>می‌کشد زنجیر مهرش بی‌مدد زنجیرکی</p><h2><a id="poem-5401" href="https://ganjoor.net/moulavi/shams/ghazalsh/sh2777">غزل شمارهٔ ۲۷۷۷</a></h2>
<p>شاد آن صبحی که جان را چاره آموزی کنی</p><p>چاره او یابد که تش بیچارگی روزی کنی</p><p>عشق جامه می‌دراند عقل بخیه می‌زند</p><p>هر دو را زهره بدرد چون تو دلدوزی کنی</p><p>خوش بسوزم همچو عود و نیست گردم همچو دود</p><p>خوشتر از سوزش چه باشد چون تو دلسوزی کنی</p><p>گه لباس قهر درپوشی و راه دل زنی</p><p>گه بگردانی لباس آیی قلاوزی کنی</p><p>خوش بچر ای گاو عنبربخش نفس مطمئن</p><p>در چنین ساحل حلال است ار تو خوش پوزی کنی</p><p>طوطیی که طمع اسب و مرکب تازی کنی</p><p>ماهیی که میل شعر و جامه توزی کنی</p><p>شیر مستی و شکارت آهوان شیرمست</p><p>با پنیر گنده فانی کجا یوزی کنی</p><p>چند گویم قبله کامشب هر یکی را قبله‌ای است</p><p>قبله‌ها گردد یکی گر تو شب افروزی کنی</p><p>گر ز لعل شمس تبریزی بیابی مایه‌ای</p><p>کمترین پایه فراز چرخ پیروزی کنی</p><h2><a id="poem-5402" href="https://ganjoor.net/moulavi/shams/ghazalsh/sh2778">غزل شمارهٔ ۲۷۷۸</a></h2>
<p>ای خدایی که مفرح بخش رنجوران تویی</p><p>در میان لطف و رحمت همچو جان پنهان تویی</p><p>خسته کردی بندگان را تا تو را زاری کنند</p><p>چون خریدار نفیر و لابه و افغان تویی</p><p>جمله درمان خواه و آن درمانشان خواهان توست</p><p>آنک درد و دارو از وی خاست بی‌شک آن تویی</p><p>دردهایی کآدمی را بر در خلقان برد</p><p>آن حجاب از اول است و آخر و پایان تویی</p><p>هر کجا کاری فروبندد تو باشی چشم بند</p><p>هر کجا روشن شود آن شعله تابان تویی</p><p>ناله بخشی خستگان را تا بدان ساکن شوند</p><p>چون حقیقت بنگرم در درد ما نالان تویی</p><p>هم تویی آن کس که می‌گوید تویی والله تویی</p><p>گوی و چوگان و نظاره گر در این میدان تویی</p><p>و آنک منکر می‌شود این را و علت می‌نهد</p><p>در میان وسوسه او نفس علت خوان تویی</p><p>و آنک می‌گوید تویی زین گفت ترسان می‌شود</p><p>در میان جان او در پرده ترسان تویی</p><p>کنج زندان را به یک اندیشه بستان می‌کنی</p><p>رنج هر زندان ز توست و ذوق هر بستان تویی</p><p>در یکی کار آن یکی راغب و آن دیگر نفور</p><p>تو مخالف کرده‌ای شان فتنه ایشان تویی</p><p>آن یکی محبوب این و باز او مکروه آن</p><p>چشم بندی چشم و دل را قبله و سامان تویی</p><p>صد هزاران نقش را تو بنده نقشی کنی</p><p>گویی سلطان است آن دام است خود سلطان تویی</p><p>بندگی و خواجگی و سلطنت خط‌های توست</p><p>خط کژ و خط راست این دبیرستان تویی</p><p>صورت ما خانه‌ها و روح ما مهمان در آن</p><p>نقش و جان‌ها سایه تو جان آن مهمان تویی</p><p>دست در طاعت زنیم و چشم در ایمان نهیم</p><p>بر امید آنک بنمایی که خود ایمان تویی</p><p>دست احسان بر سر ما نه ز احسانی که ما</p><p>چشم روشن در تو آویزیم کان احسان تویی</p><p>غفلت و بیداری ما در توی بر کار و بس</p><p>غفلت ما بی‌فضولی بر چو خود یقضان تویی</p><p>توبه با تو خود فضول است و شکستن خود بتر</p><p>نقش پیمان گر شکست ارواح آن پیمان تویی</p><p>روح‌ها می‌پروری همچون زر و مس و عقیق</p><p>چون مخالف شد جواهر ای عجب چون کان تویی</p><p>روز درپیچد صفت در ما و تابد تا به شب</p><p>شب صفات از ما به تو آید صفاتستان تویی</p><p>روز تا شب ما چنین بر همدگر رحمت کنیم</p><p>شب همه رحمت رود سوی تو چون رحمان تویی</p><p>کو سلاطین جهان گر شاه ایوان بوده‌اند</p><p>پس بدانستیم بی‌شک کاندر این ایوان تویی</p><h2><a id="poem-5403" href="https://ganjoor.net/moulavi/shams/ghazalsh/sh2779">غزل شمارهٔ ۲۷۷۹</a></h2>
<p>بانگ می‌زن ای منادی بر سر هر رسته‌ای</p><p>هیچ دیدیت ای مسلمانان غلامی جسته‌ای</p><p>یک غلامی ماه رویی مشک بویی فتنه‌ای</p><p>وقت نازش تیزگامی وقت صلح آهسته‌ای</p><p>کودکی لعلین قبایی خوش لقایی شکری</p><p>سروقدی چشم شوخی چابکی برجسته‌ای</p><p>بر کنار او ربابی در کف او زخمه‌ای</p><p>می‌نوازد خوش نوایی دلکشی بنشسته‌ای</p><p>هیچ کس دارد ز باغ حسن او یک میوه‌ای</p><p>یا ز گلزار جمالش بهر بو گلدسته‌ای</p><p>یوسفی کز قیمت او مفلس آمد شاه مصر</p><p>هر طرف یعقوب وار از غمزه‌اش دلخسته‌ای</p><p>مژدگانی جان شیرین می‌دهم او را حلال</p><p>هر کی آرد یک نشان یا نکته‌ای سربسته‌ای</p><h2><a id="poem-5404" href="https://ganjoor.net/moulavi/shams/ghazalsh/sh2780">غزل شمارهٔ ۲۷۸۰</a></h2>
<p>در شرابم چیز دیگر ریختی درریختی</p><p>باده تنها نیست این آمیختی آمیختی</p><p>بار دیگر توبه‌ها را سوختی درسوختی</p><p>بار دیگر فتنه را انگیختی انگیختی</p><p>چون بدیدم در سرم سودای تو سودای تو</p><p>آمدی در گردنم آویختی آویختی</p><p>طره‌های مشک را دربافتی دربافتی</p><p>تارهای صبر را بگسیختی بگسیختی</p><p>تو اگر منکر شدی گویم نشان گویم نشان</p><p>مشک بر شعر سیه می‌بیختی می‌بیختی</p><p>ای قدح رخسار من افروختی افروختی</p><p>وی غم آخر از دلم بگریختی بگریختی</p><h2><a id="poem-5405" href="https://ganjoor.net/moulavi/shams/ghazalsh/sh2781">غزل شمارهٔ ۲۷۸۱</a></h2>
<p>ساقیا بر خاک ما چون جرعه‌ها می‌ریختی</p><p>گر نمی‌جستی جنون ما چرا می‌ریختی</p><p>ساقیا آن لطف کو کان روز همچون آفتاب</p><p>نور رقص انگیز را بر ذره‌ها می‌ریختی</p><p>دست بر لب می‌نهی یعنی خمش من تن زدم</p><p>خود بگوید جرعه‌ها کان بهر ما می‌ریختی</p><p>ریختی خون جنید و گفت اخ هل من مزید</p><p>بایزیدی بردمید از هر کجا می‌ریختی</p><p>ز اولین جرعه که بر خاک آمد آدم روح یافت</p><p>جبرئیلی هست شد چون بر سما می‌ریختی</p><p>می‌گزیدی صادقان را تا چو رحمت مست شد</p><p>از گزافه بر سزا و ناسزا می‌ریختی</p><p>می‌بدادی جان به نان و نان تو را درخورد نی</p><p>آب سقا می‌خریدی بر سقا می‌ریختی</p><p>همچو موسی کآتشی بنمودیش وآن نور بود</p><p>در لباس آتشی نور و ضیا می‌ریختی</p><p>روز جمعه کی بود روزی که در جمع توییم</p><p>جمع کردی آخر آن را که جدا می‌ریختی</p><p>درج بد بیگانه‌ای با آشنا در هر دمم</p><p>خون آن بیگانه را بر آشنا می‌ریختی</p><p>ای دل آمد دلبری کاندر ملاقات خوشش</p><p>همچو گل در برگ ریزان از حیا می‌ریختی</p><p>آمد آن ماهی که چون ابر گران در فرقتش</p><p>اشک‌ها چون مشک‌ها بهر لقا می‌ریختی</p><p>دلبرا دل را ببر در آب حیوان غوطه ده</p><p>آب حیوانی کز آن بر انبیا می‌ریختی</p><p>انبیا عامی بدندی گر نه از انعام خاص</p><p>بر مس هستی ایشان کیمیا می‌ریختی</p><p>این دعا را با دعای ناکسان مقرون مکن</p><p>کز برای ردشان آب دعا می‌ریختی</p><p>کوشش ما را منه پهلوی کوشش‌های عام</p><p>کز بقاشان می‌کشیدی در فنا می‌ریختی</p><h2><a id="poem-5406" href="https://ganjoor.net/moulavi/shams/ghazalsh/sh2782">غزل شمارهٔ ۲۷۸۲</a></h2>
<p>گر شراب عشق کار جان حیوانیستی</p><p>عشق شمس الدین به عالم فاش و یک سانیستی</p><p>گر نه در انوار غیرت غرق بودی عشق او</p><p>حلقه گوش روان و جان انسانیستی</p><p>گر نبودی بزم شمس الدین برون از هر دو کون</p><p>جام او بر خاک همچون ابر نیسانیستی</p><p>ابر نیسان خود چه باشد نزد بحر فضل او</p><p>قاف تا قاف از میش خود موج طوفانیستی</p><p>آفتاب و ماه را خود کی بدی زهره شعاع</p><p>گر نه در رشک خدا سیماش پنهانیستی</p><p>گر جمالش ماجرا کردی میان یوسفان</p><p>یوسف مصری ابد پابند و زندانیستی</p><p>گر نه از لطفش بپرهیزیدمی من گفتمی</p><p>کز بهشت لطف او فردوس ریحانیستی</p><p>نفس سگ دندان برآوردی گزیدی پای جان</p><p>ساقیا گر نه می سرتیز دندانیستی</p><p>جام همچون شمع را بر آتش می برفروز</p><p>پس بسوز این عقل را گر بیت احزانیستی</p><p>درکش آن معشوقه بدمست را در بزم ما</p><p>کو ز مکر و عشوه‌ها گوییی که دستانیستی</p><p>پس ز جام شمس تبریزی بده یک جرعه‌ای</p><p>بعد از آن مر عاشقان را وقت حیرانیستی</p><h2><a id="poem-5407" href="https://ganjoor.net/moulavi/shams/ghazalsh/sh2783">غزل شمارهٔ ۲۷۸۳</a></h2>
<p>ای نرفته از دل من اندرآ شاد آمدی</p><p>ای تو شمع شب فروزی مرحبا شاد آمدی</p><p>خانقاه روحیان را از تو حلو و حمزه‌ها</p><p>جان جان صوفیانی الصلا شاد آمدی</p><p>شب چو چتر و مه چو سلطان می‌دود در زیر چتر</p><p>وز تو تخت و تاج ما و چتر ما شاد آمدی</p><p>بی گهان در پیش کردی روح‌های پاک را</p><p>ای صحابه عشق را چون مصطفی شاد آمدی</p><p>ای که آن رحمت نمودی از پی چندین فراق</p><p>می‌نگنجم زین طرب در هیچ جا شاد آمدی</p><p>من گمان‌ها داشتم اندر وفای لطف تو</p><p>لیک در وهمم نیامد این وفا شاد آمدی</p><p>پرده داری کن تو ای شب کان مه اندر خلوت است</p><p>مطربا پیوند کن تو پرده‌ها شاد آمدی</p><p>چون به نزد پرده دار شمس تبریزی رسی</p><p>بشنوی از شش جهت کای خوش لقا شاد آمدی</p><h2><a id="poem-5408" href="https://ganjoor.net/moulavi/shams/ghazalsh/sh2784">غزل شمارهٔ ۲۷۸۴</a></h2>
<p>در جهان گر بازجویی نیست بی‌سودا سری</p><p>لیک این سودا غریب آمد به عالم نادری</p><p>جمله سوداها بر این فن عاقبت حسرت خورند</p><p>ز آنک صد پر دارد این و نیست آن‌ها را پری</p><p>پیش باغش باغ عالم نقش گرمابه‌ست و بس</p><p>نی در او میوه بقایی نی در او شاخ تری</p><p>آن ز سحری تر نماید چون بگیری شاخ او</p><p>می‌برد شاخش تو را با خواجه قارون تا ثری</p><p>صورت او چون عصا و باطن او اژدها</p><p>چون نه‌ای موسی مرو بر اژدهای قاهری</p><p>کف موسی کو که تا گردد عصا آن اژدها</p><p>گردن آن اژدها را گیرد او چون لمتری</p><p>گر کشیده می‌شوی آن سو ز جذب اژدهاست</p><p>ز آنک او بس گرسنه‌ست و تو مر او را چون خوری</p><p>جذب او چون آتشی آمد درافکن خود در آب</p><p>دفع هر ضدی به ضدی دفع ناری کوثری</p><p>چون تو در بلخی روان شو سوی بغداد ای پدر</p><p>تا به هر دم دورتر باشی ز مرو و از هری</p><p>تو مری باشی و چاکر اندر این حضرت به است</p><p>ای افندی هین مگو این را مری و آن را مری</p><p>ور فسردی در تکبر آفتابی را بجو</p><p>در گداز هر فسرده شمس باشد ماهری</p><p>آفتاب حشر را ماند گدازد هر جماد</p><p>از زمین و آسمان و کوه و سنگ و گوهری</p><p>تا بداند اهل محشر کاین همه یخ بوده است</p><p>عقل جز وی ننگ مانده بر سر یخ چون خری</p><p>ای خر لرزان شده بر روی یخ در زیر بار</p><p>پوز بردارد به بالا خر که یا رب آخری</p><p>شمس تبریزی چو عقل جزو را یاری دهد</p><p>بال و پر یابد خر او برپرد چون جعفری</p><h2><a id="poem-5409" href="https://ganjoor.net/moulavi/shams/ghazalsh/sh2785">غزل شمارهٔ ۲۷۸۵</a></h2>
<p>گر من از اسرار عشقش نیک دانا بودمی</p><p>اندر آن یغما رفیق ترک یغما بودمی</p><p>ور چو چشم خونی او بودمی من فتنه جوی</p><p>در میان حلقه‌های شور و غوغا بودمی</p><p>گر ضمیر هر خسی ما را نخستی در جهان</p><p>در سر و دل‌ها روان مانند سودا بودمی</p><p>گر نه هر روزی ز برجی سر فروکردی مهم</p><p>جا نگردانیدمی هرگز به یک جا بودمی</p><p>من نکردم جلدیی با عشق او کان آتشش</p><p>آب کردی مر مرا گر سنگ خارا بودمی</p><p>گر نکاهیدی وجودم هر دمی از درد عشق</p><p>من نه عاشق بودمی من کارافزا بودمی</p><p>گر نه موج عشق شمس الدین تبریزی بدی</p><p>کو مرا بر می‌کشد در قعر دریا بودمی</p><h2><a id="poem-5410" href="https://ganjoor.net/moulavi/shams/ghazalsh/sh2786">غزل شمارهٔ ۲۷۸۶</a></h2>
<p>آتشینا آب حیوان از کجا آورده‌ای</p><p>دانم این باری که الحق جان فزا آورده‌ای</p><p>مشرق و مغرب بدرد همچو ابر از یک دگر</p><p>چون چنین خورشید از نور خدا آورده‌ای</p><p>خیره گان روی خود را از ره و منزل مپرس</p><p>چون بر ایشان شعله‌های کبریا آورده‌ای</p><p>احمقی باشد اگر جانی بمیرد بعد از این</p><p>چون چنین دریای جوشان از بقا آورده‌ای</p><p>از قضا و از قدر مر عاشقان را خوف نیست</p><p>چون قدر را مست گشته با قضا آورده‌ای</p><p>می‌نگنجد جان ما در پوست از شادی تو</p><p>کاین جمال جان فزا از بهر ما آورده‌ای</p><p>شمس تبریزی جفا کردی و دانم این قدر</p><p>کز میان هر جفایی صد وفا آورده‌ای</p><h2><a id="poem-5411" href="https://ganjoor.net/moulavi/shams/ghazalsh/sh2787">غزل شمارهٔ ۲۷۸۷</a></h2>
<p>ای مهی کاندر نکویی از صفت افزوده‌ای</p><p>تا بسی درهای دولت بر فلک بگشوده‌ای</p><p>ای بسا کوه احد کز راه دل برکنده‌ای</p><p>ای بسا وصف احد کاندر نظر بنموده‌ای</p><p>جان‌ها زنبوروار از عشق تو پران شده</p><p>تا دهان خاکیان را زان عسل آلوده‌ای</p><p>ای سبک عقلی که از خویشش گرانی داده‌ای</p><p>وی گران جانی که سوی خویشتن بربوده‌ای</p><p>شاد با گوش مقیم اندر مقالات الست</p><p>چون ز بی‌چشمان مقالات خطا بشنوده‌ای</p><p>در رخ پرزهر دونان کمترک خندیده‌ای</p><p>هر خسی را از ضرورت در جهان بستوده‌ای</p><p>فارغی از چرب و شیرین در حلاوت‌های خود</p><p>چرب و شیرین باش از خود ز آنک خوش پالوده‌ای</p><p>ای همه دعویت معنی ای ز معنی بیشتر</p><p>ای دو صد چندانک دعوی کرده‌ای بنموده‌ای</p><p>ای که می‌جویی مثال شمس تبریزی تو هم</p><p>روزگاری می‌بری و اندر غم بیهوده‌ای</p><h2><a id="poem-5412" href="https://ganjoor.net/moulavi/shams/ghazalsh/sh2788">غزل شمارهٔ ۲۷۸۸</a></h2>
<p>آه از آن رخسار برق انداز خوش عیاره‌ای</p><p>صاعقه است از برق او بر جان هر بیچاره‌ای</p><p>چون ز پیش رشته‌ای در لعل چون آتش بتافت</p><p>موج زد دریای گوهر از میان خاره‌ای</p><p>این دل صدپاره مر دربان جان را پاره داد</p><p>چون به پیش پرده آمد بهترک شد پاره‌ای</p><p>هشت منظر شد بهشت و هر یکی چون دفتری</p><p>هشت دفتر درج بین در رقعه‌ای رخساره‌ای</p><p>تا چه مرغ است این دلم چون اشتران زانو زده</p><p>یا چو اشترمرغ گرد شعله آتشخواره‌ای</p><p>هم دکان شد این دلم با عشقت ای کان طرب</p><p>خوش حریفی یافت او هم در دکان هم کاره‌ای</p><p>ز آفتاب عشق تو ذرات جان‌ها شد چو ماه</p><p>وز سعادت در فلک هر ساعتی استاره‌ای</p><p>نقش تو نادیده و یک یک حکایت می‌کند</p><p>چون مسیح از نور مریم روح در گهواره‌ای</p><p>شمس تبریزی تناقض چیست در احوال دل</p><p>هم مقیم عشق باشد هم ز عشق آواره‌ای</p><h2><a id="poem-5413" href="https://ganjoor.net/moulavi/shams/ghazalsh/sh2789">غزل شمارهٔ ۲۷۸۹</a></h2>
<p>پیش شمع نور جان دل هست چون پروانه‌ای</p><p>در شعاع شمع جانان دل گرفته خانه‌ای</p><p>سرفرازی شیرگیری مست عشقی فتنه‌ای</p><p>نزد جانان هوشیاری نزد خود دیوانه‌ای</p><p>خشم‌شکلی صلح‌جانی تلخ‌رویی شکری</p><p>من بدین خویشی ندیدم در جهان بیگانه‌ای</p><p>با هزاران عقل بینا چون ببیند روی شمع</p><p>پر او در پای پیچد درفتد مستانه‌ای</p><p>خرمن آتش گرفته صحن صحراهای عشق</p><p>گندم او آتشین و جان او پیمانه‌ای</p><p>نور گیرد جمله عالم بر مثال کوه طور</p><p>گر بگویم بی‌حجاب از حال دل افسانه‌ای</p><p>شمع گویم یا نگاری دلبری جان‌پروری</p><p>محض روحی سروقدی کافری جانانه‌ای</p><p>پیش تختش پیرمردی پای‌کوبان مست‌وار</p><p>لیک او دریای علمی حاکمی فرزانه‌ای</p><p>دامن دانش گرفته زیر دندان‌ها ولیک</p><p>کلبتین عشق نامانده در او دندانه‌ای</p><p>من ز نور پیر واله پیر در معشوق محو</p><p>او چو آیینه یکی رو من دوسر چون شانه‌ای</p><p>پیر گشتم در جمال و فر آن پیر لطیف</p><p>من چو پروانه در او او را به من پروانه‌ای</p><p>گفتم آخر ای به دانش اوستاد کائنات</p><p>در هنر اقلیم‌هایی لطف کن کاشانه‌ای</p><p>گفت گویم من تو را ای دوربین بسته‌چشم</p><p>بشنو از من پند جانی محکمی پیرانه‌ای</p><p>دانش و دانا، حکیم و حکمت و فرهنگ ما</p><p>غرقه بین تو در جمال گل‌رخی دردانه‌ای</p><p>چون نگه کردم چه دیدم آفت جان و دلی</p><p>ای مسلمانان ز رحمت یاری‌ای یارانه‌ای</p><p>این همه پوشیده گفتی، آخر این را برگشا</p><p>از حسودان غم مخور تو شرح ده مردانه‌ای</p><p>شمس حق و دین تبریزی خداوندی کز او</p><p>گشت این پس‌مانده اندر عشق او پیشانه‌ای</p><h2><a id="poem-5414" href="https://ganjoor.net/moulavi/shams/ghazalsh/sh2790">غزل شمارهٔ ۲۷۹۰</a></h2>
<p>بار دیگر ملتی برساختی برساختی</p><p>سوی جان عاشقان پرداختی پرداختی</p><p>بار دیگر در جهان آتش زدی آتش زدی</p><p>تا به هفتم آسمان برتاختی برتاختی</p><p>پرده هفت آسمان بشکافتی بشکافتی</p><p>گوی را در لامکان انداختی انداختی</p><p>سوی جانان برشدی دامن کشان دامن کشان</p><p>جان‌ها را یک به یک بشناختی بشناختی</p><p>درزدی در طور سینا آتشی نو آتشی</p><p>کوه را و سنگ را بگداختی بگداختی</p><p>بود در بحر حقایق موج‌ها در موج‌ها</p><p>بر سر آن بحر جان می‌باختی می‌باختی</p><p>صبر کردی تا که دریا رام گشت و رام گشت</p><p>بهر کشتی بادبان افراختی افراختی</p><h2><a id="poem-5415" href="https://ganjoor.net/moulavi/shams/ghazalsh/sh2791">غزل شمارهٔ ۲۷۹۱</a></h2>
<p>هر دلی را گر سوی گلزار جانان خاستی</p><p>در دل هر خار غم گلزار جان افزاستی</p><p>گر نه جوشاجوش غیرت کف برون انداختی</p><p>نقش بند جان آتش رنگ او با ماستی</p><p>ور نبودی پرده دار برق سوزان ماه را</p><p>این زمین خاک همچون آسمان درواستی</p><p>در ره معشوق جان گر پا و پر کار آمدی</p><p>ذره ذره در طریقش باپر و باپاستی</p><p>دیده نامحرمان گردیده بودی عشق را</p><p>خود طناب خیمه‌های جمله بر دریاستی</p><p>گر نه خون آمیز بودی آب چشم عاشقان</p><p>بر سر هر آب چشمی نقش آن میناستی</p><p>روز و شب گر دیده بودی آتش عشق مرا</p><p>گرم رو بودی زمانه دی ز من فرداستی</p><p>خاک باشی خواهد آن معشوق ما ور نی از او</p><p>جای هر عاشق ورای گنبد خضراستی</p><p>حسن شمس الدین تبریزی برافکندی نقاب</p><p>گر نه اندر پیش او فراش لا لالاستی</p><h2><a id="poem-5416" href="https://ganjoor.net/moulavi/shams/ghazalsh/sh2792">غزل شمارهٔ ۲۷۹۲</a></h2>
<p>سر نهاده بر قدم‌های بت چین نیستی</p><p>ز آنک مسی در صفت خلخال زرین نیستی</p><p>راست گو جانا که امروز از چه پهلو خاستی</p><p>چیز دیگر گشته‌ای تو رنگ پیشین نیستی</p><p>در رخ جان رنگ او دیدم بپرسیدم از او</p><p>سر چنین کرد او که یعنی محرم این نیستی</p><p>دوش آمد خواجه‌ای بر در بگفتش عشق او</p><p>سیم و زر داری ولیکن مرد زرین نیستی</p><h2><a id="poem-5417" href="https://ganjoor.net/moulavi/shams/ghazalsh/sh2793">غزل شمارهٔ ۲۷۹۳</a></h2>
<p>این چه چتر است این که بر ملک ابد برداشتی</p><p>یادآوری جهان را ز آنک در سر داشتی</p><p>زلف کفر و روی ایمان را چرا درساختی</p><p>ز آنک قصد مؤمن و ترسا و کافر داشتی</p><p>جان همی‌تابید از نور جلالت موج موج</p><p>ز آنک تو در بحر جان دریا و گوهر داشتی</p><p>پیش حیرتگاه عشقت جمله شیران در طلب</p><p>بس که لرزیدند و افتادند و تو برداشتی</p><p>هم تو جان را گاه مسکین و اسیر انداختی</p><p>هم تواش سلطان و شاهنشاه و سنجر داشتی</p><p>صد هزاران را میان آب دریا سوختی</p><p>صد هزاران را میان آتشی تر داشتی</p><p>در یکی جسم طلسم آدمی اندر نهان</p><p>ای بسی خورشید و ماه و چرخ و اختر داشتی</p><p>در چنین جسم چو تابوتی میان خون و خاک</p><p>این شهید روح را هر لحظه خوشتر داشتی</p><p>آفتابا پیش تو هر ذره‌ای کو شکر کرد</p><p>مر دهان شکر او را پر ز شکر داشتی</p><p>از نمک‌های حیاتت این وجود مرده را</p><p>تازه و خوش بو چو ورد و مشک و عنبر داشتی</p><p>شمس تبریزی ز عشقت من همه زر می‌زنم</p><p>ز آنک تو بالا و پست عشق پرزر داشتی</p><h2><a id="poem-5418" href="https://ganjoor.net/moulavi/shams/ghazalsh/sh2794">غزل شمارهٔ ۲۷۹۴</a></h2>
<p>ای ملامت گر تو عاشق را سبک پنداشتی</p><p>تا به پیش عاشقان بند و فسون برداشتی</p><p>گه مثال و رمز گویی گه صریح و آشکار</p><p>تخم را اندر زمین ریگ ما چون کاشتی</p><p>ای زمین ریگ شرمت نیست از انبار تخم</p><p>فارغی چون تخم‌ها را تو عدم انگاشتی</p><p>ای زمین تخم گیر آخر تویی هم اصل تخم</p><p>کز نتیجه خویش شاخ سنبلی افراشتی</p><p>چونک هر جزوی به غیر اصل خود پیوند نیست</p><p>تو چرا طیره شدی و پند و جنگ آغاشتی</p><p>ریش خندی می‌کند بر پند تاب عاشقی</p><p>کی شود سرد آتشی از پند و جنگ و آشتی</p><p>ماهتاب ار چه جهان گیرد تو در تبریز باش</p><p>در شعاع شمس دین زیرا که مرغ چاشتی</p><h2><a id="poem-5419" href="https://ganjoor.net/moulavi/shams/ghazalsh/sh2795">غزل شمارهٔ ۲۷۹۵</a></h2>
<p>ای تو جان صد گلستان از سمن پنهان شدی</p><p>ای تو جان جان جانم چون ز من پنهان شدی</p><p>چون فلک از توست روشن پس تو را محجوب چیست</p><p>چونک تن از توست زنده چون ز تن پنهان شدی</p><p>از کمال غیرت حق وز جمال حسن خویش</p><p>ای شه مردان چنین از مرد و زن پنهان شدی</p><p>ای تو شمع نه فلک کز نه فلک بگذشته‌ای</p><p>تا چه سر است اینک تو اندر لگن پنهان شدی</p><p>ای سهیلی کآفتاب از روی تو بیخود شده‌ست</p><p>خیر باشد خیر باشد کز یمن پنهان شدی</p><p>مشک تاتاری به هر دم می‌کند غمزی به خلق</p><p>چونک سلطان خطایی وز ختن پنهان شدی</p><p>گر ز ما پنهان شوی وز هر دو عالم چه عجب</p><p>ای مه بی‌خویشتن کز خویشتن پنهان شدی</p><p>آن چنان پنهان شدی ای آشکار جان‌ها</p><p>تا ز بس پنهانی از پنهان شدن پنهان شدی</p><p>شمس تبریزی به چاهی رفته‌ای چون یوسفی</p><p>ای تو آب زندگی چون از رسن پنهان شدی</p><h2><a id="poem-5420" href="https://ganjoor.net/moulavi/shams/ghazalsh/sh2796">غزل شمارهٔ ۲۷۹۶</a></h2>
<p>ای که جان‌ها خاک پایت صورت اندیش آمدی</p><p>دست بر در نه درآ در خانه خویش آمدی</p><p>نیست بر هستی شکستی گرد چون انگیختی</p><p>چون تو پس کردی جهان چونی چو واپیش آمدی</p><p>در دو عالم قاعده نیش است وآنگه ذوق نوش</p><p>تو ورای هر دو عالم نوش بی‌نیش آمدی</p><p>خویش را ذوقی بود بیگانه را ذوق نوی</p><p>هم قدیمی هم نوی بیگانه و خویش آمدی</p><p>بر دل و جان قلندر ریش و مرهم هر دو تو</p><p>فقر را ای نور مطلق مرهم و ریش آمدی</p><p>کیش هفتاد و دو ملت جمله قربان تواند</p><p>تا تو شاهنشاه باقربان و باکیش آمدی</p><p>ای که بر خوان فلک با ماه همکاسه شدی</p><p>ماه را یک لقمه کردی کآفتابیش آمدی</p><p>عقل و حس مهتاب را کی گز تواند کرد لیک</p><p>داندی خورشید بی‌گز کز مهان بیش آمدی</p><p>عشق شمس الدین تبریزی که عید اکبر است</p><p>کی تو را قربان کند چون لاغری میش آمدی</p><h2><a id="poem-5421" href="https://ganjoor.net/moulavi/shams/ghazalsh/sh2797">غزل شمارهٔ ۲۷۹۷</a></h2>
<p>تا بنستانی تو انصاف از جهود خیبری</p><p>جان به جانان کی رسانی دل به حضرت کی بری</p><p>جعفر طیاروار ار آب و از گل کی رهی</p><p>تا نخندی اندر آتش همچو زر جعفری</p><p>دل نبیند آنک باشد جسم و جان را او حجاب</p><p>سر ندارد آنک بنهد پا در این ره سرسری</p><p>تا دو چشمت بسته باشد اندر این بازارگاه</p><p>سخت ارزان می‌فروشی لیک انبان می‌خری</p><h2><a id="poem-5422" href="https://ganjoor.net/moulavi/shams/ghazalsh/sh2798">غزل شمارهٔ ۲۷۹۸</a></h2>
<p>در دو چشم من نشین ای آن که از من من تری</p><p>تا قمر را وانمایم کز قمر روشن تری</p><p>اندرآ در باغ تا ناموس گلشن بشکند</p><p>ز آنک از صد باغ و گلشن خوشتر و گلشن تری</p><p>تا که سرو از شرم قدت قد خود پنهان کند</p><p>تا زبان اندرکشد سوسن که تو سوسن تری</p><p>وقت لطف ای شمع جان مانند مومی نرم و رام</p><p>وقت ناز از آهن پولاد تو آهنتری</p><p>چون فلک سرکش مباش ای نازنین کز ناز او</p><p>نرم گردی چون زمین گر از فلک توسن تری</p><p>زان برون انداخت جوشن حمزه وقت کارزار</p><p>کز هزاران حصن و جوشن روح را جوشن تری</p><p>زان سبب هر خلوتی سوراخ روزن را ببست</p><p>کز برای روشنی تو خانه را روشن تری</p><h2><a id="poem-5423" href="https://ganjoor.net/moulavi/shams/ghazalsh/sh2799">غزل شمارهٔ ۲۷۹۹</a></h2>
<p>بی گهان شد هر رفتن سوی روزن ننگری</p><p>آتشی اندرزنی از سوی مه در مشتری</p><p>منگر آخر سوی روزن سوی روی من نگر</p><p>تا ز روی من به روزن‌های غیبی بنگری</p><p>روی زرینم به هر سو شش جهت را لعل کرد</p><p>تا ز لعل تو بیاموزید رویم زرگری</p><p>شش جهت گوساله‌ای زرین و بانگش بانگ زر</p><p>گاوکان بر بانگ زر مستان سحر سامری</p><p>شیرگیرا گاو و گوساله به بانگ زر سپار</p><p>چونک شیر و شیرگیر جام صرف احمری</p><p>دشمن اسلام زلف کافرت ما را بگفت</p><p>دور شو گر مؤمنی و پیشم آ گر کافری</p><p>گفتمش این لاف‌ها از شمس تبریزیستت</p><p>گفت آری و برون آورد مهر دلبری</p><h2><a id="poem-5424" href="https://ganjoor.net/moulavi/shams/ghazalsh/sh2800">غزل شمارهٔ ۲۸۰۰</a></h2>
<p>در میان جان نشین کامروز جان دیگری</p><p>کاین جهان خیره است در تو کز جهان دیگری</p><p>خوش خرام ای سرو جان کامروز جان دیگری</p><p>خوش بخند ای گلستان کز گلستان دیگری</p><p>آب خلقان رفت جمله در هوای آب و نان</p><p>یوسفا در قحط عالم آب و نان دیگری</p><p>تو جهان زندگی و این جهان بندگی</p><p>تو ز شاه شه نشان والله نشان دیگری</p><h2><a id="poem-5425" href="https://ganjoor.net/moulavi/shams/ghazalsh/sh2801">غزل شمارهٔ ۲۸۰۱</a></h2>
<p>عاشقان را آتشی وآنگه چه پنهان آتشی</p><p>وز برای امتحان بر نقد مردان آتشی</p><p>داغ سلطان می‌نهند اندر دل مردان عشق</p><p>تخت سلطان در میان و گرد سلطان آتشی</p><p>آفتابش تافته در روزن هر عاشقی</p><p>ما پریشان ذره وار اندر پریشان آتشی</p><p>الصلا ای عاشقان کاین عشق خوانی گسترید</p><p>بهر آتشخوارگانش بر سر خوان آتشی</p><p>عکس این آتش بزد بر آینه گردون و شد</p><p>هر طرف از اختران بر چرخ گردان آتشی</p><h2><a id="poem-5426" href="https://ganjoor.net/moulavi/shams/ghazalsh/sh2802">غزل شمارهٔ ۲۸۰۲</a></h2>
<p>آخر ای دلبر تو ما را می‌نجویی اندکی</p><p>آخر ای ساقی ز غم ما را نشویی اندکی</p><p>آخر ای مطرب نگویی قصه دلدار ما</p><p>گر نگویی بیشتر آخر بگویی اندکی</p><p>گر بدی گفتند از من من نگفتم بد تو را</p><p>این قدر گفتم که یارا تنگ خویی اندکی</p><p>در جمال و حسن و خوبی در جهانت یار نیست</p><p>شکرستانی ولیکن ترش رویی اندکی</p><p>این غزل را بین که خون آلود از خون دل است</p><p>بوی خون دل بیابی گر ببویی اندکی</p><h2><a id="poem-5427" href="https://ganjoor.net/moulavi/shams/ghazalsh/sh2803">غزل شمارهٔ ۲۸۰۳</a></h2>
<p>ساقیا شد عقل‌ها هم خانه دیوانگی</p><p>کرده مالامال خون پیمانه دیوانگی</p><p>صد هزاران خانه هستی به آتش درزده</p><p>تشنگان مرد و زن مردانه دیوانگی</p><p>ما دوسر چون شانه‌ایم ایرا همی‌زیبد به عشق</p><p>در سر زنجیر زلفش شانه دیوانگی</p><p>در چنین شمعی نمی‌بینی که از سلطان عشق</p><p>دم به دم در می‌رسد پروانه دیوانگی</p><p>پنبه در گوشند جان و دل ز افسانه دو کون</p><p>تا شنیدند از خرد افسانه دیوانگی</p><p>کفش‌های آهنین جان پاره کرد اندر رهش</p><p>چون در او آتش بزد جانانه دیوانگی</p><p>عقل آمد با کلید آتشین آن جا ولیک</p><p>جز کلید او نبد دندانه دیوانگی</p><p>چونک عقل از شمس تبریزی به حیرت درفتاد</p><p>تا شده یاران و ما دیوانه دیوانگی</p><h2><a id="poem-5428" href="https://ganjoor.net/moulavi/shams/ghazalsh/sh2804">غزل شمارهٔ ۲۸۰۴</a></h2>
<p>چون تو آن روبند را از روی چون مه برکنی</p><p>چون قضای آسمانی توبه‌ها را بشکنی</p><p>منگر اندر شور و بدمستی من ای نیک عهد</p><p>بنگر آخر در میی کاندر سرم می‌افکنی</p><p>اول از دست فراقت عاشقان را تی کنی</p><p>وآنگه اندر پوستشان تا سر همه در زر کنی</p><p>مه رخا سیمرغ جانی منزل تو کوه قاف</p><p>از تو پرسیدن چه حاجت کز کدامین مسکنی</p><p>چون کلام تو شنید از بخت نفس ناطقه</p><p>کرد صد اقرار بر خود بهر جهل و الکنی</p><p>چون ز غیر شمس تبریزی بریدی ای بدن</p><p>در حریر و در زر و در دیبه و در ادکنی</p>
</body></html>