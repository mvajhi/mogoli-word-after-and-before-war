<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4858" href="https://ganjoor.net/moulavi/shams/ghazalsh/sh2234">غزل شمارهٔ ۲۲۳۴</a></h2>
<p>ای دیده من جمال خود اندر جمال تو</p><p>آیینه گشته‌ام همه بهر خیال تو</p><p>و این طرفه‌تر که چشم نخسپد ز شوق تو</p><p>گرمابه رفته هر سحری از وصال تو</p><p>خاتون خاطرم که بزاید به هر دمی</p><p>آبستن است لیک ز نور جلال تو</p><p>آبستن است نه مهه کی باشدش قرار</p><p>او را خبر کجاست ز رنج و ملال تو</p><p>ای عشق اگر بجوشد خونم به غیر تو</p><p>بادا به بی‌مرادی خونم حلال تو</p><p>سر تا قدم ز عشق مرا شد زبان حال</p><p>افغان به عرش برده و پرسان ز حال تو</p><p>گر از عدم هزار جهان نو شود دگر</p><p>بر صفحه جمال تو باشد چو خال تو</p><p>از بس که غرقه‌ام چو مگس در حلاوتت</p><p>پروا نباشدم به نظر در خصال تو</p><p>در پیش شمس خسرو تبریز ای فلک</p><p>می‌باش در سجود که این شد کمال تو</p><h2><a id="poem-4859" href="https://ganjoor.net/moulavi/shams/ghazalsh/sh2235">غزل شمارهٔ ۲۲۳۵</a></h2>
<p>آمد خیال آن رخ چون گلستان تو</p><p>و آورد قصه‌های شکر از لبان تو</p><p>گفتم بدو چه باخبری از ضمیر جان</p><p>جان و جهان چه بی‌خبرند از جهان تو</p><p>آخر چه بوده‌ای و چه بوده‌ست اصل تو</p><p>آخر چه گوهری و چه بوده‌ست کان تو</p><p>دلاله عشق بود و مرا سوی تو کشید</p><p>اول غلام عشقم و آن گاه آن تو</p><p>بنهاد دست بر دل پرخون که آن کیست</p><p>هر چند شرم بود بگفتم کز آن تو</p><p>بر چشم من فتاد ورا چشم گفت چیست</p><p>گفتم مها دو ابر تر درفشان تو</p><p>از خون به زعفران دلم دید لاله زار</p><p>گفتم که گلرخا همه نقش و نشان تو</p><p>هر جا که بوی کرد ز من بوی خویش یافت</p><p>گفتم نکو نگر که چنینم به جان تو</p><p>ای شمس دین مفخر تبریز جان ماست</p><p>در حلقه وفا بر دردی کشان تو</p><h2><a id="poem-4860" href="https://ganjoor.net/moulavi/shams/ghazalsh/sh2236">غزل شمارهٔ ۲۲۳۶</a></h2>
<p>جانا تویی کلیم و منم چون عصای تو</p><p>گه تکیه گاه خلقم و گه اژدهای تو</p><p>در دست فضل و رحمت تو یارم و عصا</p><p>ماری شوم چو افکندم اصطفای تو</p><p>ای باقی و بقای تو بی‌روز و روزگار</p><p>شد روز و روزگار من اندر وفای تو</p><p>صد روز و روزگار دگر گر دهی مرا</p><p>بادا فدای عشق و فریب و ولای تو</p><p>دل چشم گشت جمله چو چشمم به دل بگفت</p><p>بی‌کام و بی‌زبان عجب وصف‌های تو</p><p>زان دم که از تو چشم خبر برد سوی دل</p><p>دل می‌کند دعای دو چشم و دعای تو</p><p>می‌گردد آسمان همه شب با دو صد چراغ</p><p>در جست و جوی چشم خوش دلربای تو</p><p>گر کاسه بی‌نوا شد ور کیسه لاغری</p><p>صد جان و دل فزود رخ جان فزای تو</p><p>گر خانه و دکان ز هوای تو شد خراب</p><p>درتافت لاجرم به خرابم ضیای تو</p><p>ای جان اگر رضای تو غم خوردن دل است</p><p>صد دل به غم سپارم بهر رضای تو</p><p>از زخم هاون غم خود خوش مرا بکوب</p><p>زین کوفتن رسد به نظر توتیای تو</p><p>جان چیست نیم برگ ز گلزار حسن تو</p><p>دل چیست یک شکوفه ز برگ و نوای تو</p><p>خامش کنم اگر چه که گوینده من نیم</p><p>گفت آن توست و گفتن خلقان صدای تو</p><h2><a id="poem-4861" href="https://ganjoor.net/moulavi/shams/ghazalsh/sh2237">غزل شمارهٔ ۲۲۳۷</a></h2>
<p>این ترک ماجرا ز دو حکمت برون نبو</p><p>یا کینه را نهفتن یا عفو و حسن خو</p><p>یا آنک ماجرا نکنی به هر فرصتی</p><p>یا برکنی ز خویش تو آن کین تو به تو</p><p>از یار بد چه رنجی از نقص خود برنج</p><p>کان خصم عکس توست مپندارشان تو دو</p><p>از کبر و بخل غیر مرنج و ز خویش رنج</p><p>زیرا که از دی آمد افسردگی جو</p><p>ز افسردگی غیر نرنجید گرم عشق</p><p>کاندر تموز مردم تشنه‌ست برف جو</p><p>آن خشم انبیا مثل خشم مادر است</p><p>خشمی است پر ز حلم پی طفل خوبرو</p><p>خشمی است همچو خاک و یکی خاک بر دهد</p><p>نسرین و سوسن و گل صدبرگ مشک بو</p><p>خاکی دگر بود که همه خار بر دهد</p><p>هر چند هر دو خاک یکی رنگ بد عمو</p><p>در گور مار نیست تو پرمار سله‌ای</p><p>چون هست این خصال بدت یک به یک عدو</p><p>در نطفه می‌نگر که به یک رنگ و یک فن است</p><p>زنگی و هندو است و قریشی باعلو</p><p>اعراض و جسم جمله همه خاک‌هاست بس</p><p>در مرتبه نگر که سفول آمد و سمو</p><p>چون کاسه گدایان هر ذره بر رهش</p><p>آن را کند پر از زر و در دیگری تسو</p><p>از نیک بد بزاید چون گبر ز اهل دین</p><p>وز بد نکو بزاید از صانعی هو</p><p>گویی فسوس باشد کز من فسوس خوار</p><p>صرفه برد نه خود من صرفه برم از او</p><p>این مایه می‌ندانی کاین سود هر دو کون</p><p>اندر سخاوت است نه در کسب سو به سو</p><p>خود را و دوستان را ایثار بخش از آنک</p><p>بالادو است حرص تو بی‌پای چون کدو</p><p>در جود کن لجاج نه اندر مکاس و بخل</p><p>چون کف شمس دین که به تبریز کرد طو</p><h2><a id="poem-4862" href="https://ganjoor.net/moulavi/shams/ghazalsh/sh2238">غزل شمارهٔ ۲۲۳۸</a></h2>
<p>ای کرده چهره تو چو گلنار شرم تو</p><p>پرهیز من ز چیست ز تو یار شرم تو</p><p>گلشن ز رنگ روی تو صد رنگ ریخته‌ست</p><p>چون گل چرا دمید ز رخسار شرم تو</p><p>من صد هزار خرقه ز سودا بدوختم</p><p>کان جمله را بسوخت به یک بار شرم تو</p><p>صافی شرم توست نهان در حجاب غیب</p><p>دردی بریخت بر رخ گلزار شرم تو</p><p>آن دل که سنگ بود ز شرم تو آب ریخت</p><p>یا رب چه کرد در دل هشیار شرم تو</p><p>خون گشت نام کوه که نامش شده‌ست لعل</p><p>چون درفتاد در که و کهسار شرم تو</p><h2><a id="poem-4863" href="https://ganjoor.net/moulavi/shams/ghazalsh/sh2239">غزل شمارهٔ ۲۲۳۹</a></h2>
<p>رفتم به کوی خواجه و گفتم که خواجه کو</p><p>گفتند خواجه عاشق و مست است و کو به کو</p><p>گفتم فریضه دارم آخر نشان دهید</p><p>من دوستدار خواجه‌ام آخر نیم عدو</p><p>گفتند خواجه عاشق آن باغبان شده‌ست</p><p>او را به باغ‌ها جو یا بر کنار جو</p><p>مستان و عاشقان بر دلدار خود روند</p><p>هر کس که گشت عاشق رو دست از او بشو</p><p>ماهی که آب دید نپاید به خاکدان</p><p>عاشق کجا بماند در دور رنگ و بو</p><p>برف فسرده کو رخ آن آفتاب دید</p><p>خورشید پاک خوردش اگر هست تو به تو</p><p>خاصه کسی که عاشق سلطان ما بود</p><p>سلطان بی‌نظیر وفادار قندخو</p><p>آن کیمیای بی‌حد و بی‌عد و بی‌قیاس</p><p>بر هر مسی که برزد زر شد به ارجعوا</p><p>در خواب شو ز عالم وز شش جهت گریز</p><p>تا چند گول گردی و آواره سو به سو</p><p>ناچار می برندت باری به اختیار</p><p>تا پیش شاه باشدت اعزاز و آبرو</p><p>گر ز آنک در میانه نبودی سرخری</p><p>اسرار کشف کردی عیسیت مو به مو</p><p>بستم ره دهان و گشادم ره نهان</p><p>رستم به یک قنینه ز سودای گفت و گو</p><h2><a id="poem-4864" href="https://ganjoor.net/moulavi/shams/ghazalsh/sh2240">غزل شمارهٔ ۲۲۴۰</a></h2>
<p>ننشیند آتشم چو ز حق خاست آرزو</p><p>زین سو نظر مکن که از آن جاست آرزو</p><p>تردامنم مبین که از آن بحر تر شدم</p><p>گر گوهری ببین که چه دریاست آرزو</p><p>شست حق است آرزو و روح ماهی است</p><p>صیاد جان فداست چه زیباست آرزو</p><p>چون این جهان نبود خدا بود در کمال</p><p>ز آوردن من و تو چه می‌خواست آرزو</p><p>گر آرزو کژ است در او راستی بسی است</p><p>نی کز کژی و راست مبراست آرزو</p><p>آن کان دولتی که نهان شد به نام بد</p><p>آن چیست کژ نشین و بگو راست آرزو</p><p>موری است نقب کرده میان سرای عشق</p><p>هر چند بی‌پر است و به پرواست آرزو</p><p>مورش مگو ز جهل سلیمان وقت او است</p><p>زیرا که تخت و ملک بیاراست آرزو</p><p>بگشای شمس مفخر تبریز این گره</p><p>چیزی است کو نه ماست و نه جز ماست آرزو</p><h2><a id="poem-4865" href="https://ganjoor.net/moulavi/shams/ghazalsh/sh2241">غزل شمارهٔ ۲۲۴۱</a></h2>
<p>هان ای جمال دلبر ای شاد وقت تو</p><p>ما با تو بس خوشیم که خوش باد وقت تو</p><p>نیکو است حال ما که نکو باد حال تو</p><p>خوش باد دور چرخ کز او زاد وقت تو</p><p>جان و سر تو یار که اندر دماغ ماست</p><p>آن رطل‌های می که به ما داد وقت تو</p><p>از قوت شراب به فریاد جام تو</p><p>وز پرتو نشاط به فریاد وقت تو</p><p>در جای می نگنجد از فخر جای تو</p><p>که می‌کند ز عشق و فرهاد وقت تو</p><h2><a id="poem-4866" href="https://ganjoor.net/moulavi/shams/ghazalsh/sh2242">غزل شمارهٔ ۲۲۴۲</a></h2>
<p>تا که درآمد به باغ چهره گلنار تو</p><p>اه که چه سوز افکند در دل گل نار تو</p><p>دود دل لاله‌ها ز آتش جان رنگ تو</p><p>پشت بنفشه به خم از کشش بار تو</p><p>غنچه گلزار جان روی تو را یاد کرد</p><p>چشم چه خوش برگشاد بر هوس خار تو</p><p>سوسن تیغی کشید خون سمن را بریخت</p><p>تیغ به سوسن کی داد نرگس خون خوار تو</p><p>بر مثل زاهدان جمله چمن خشک بود</p><p>مستک و سرسبز شد از لب خمار تو</p><p>از سر مستی عشق گفتم یار منی</p><p>ور نه جز احول کی دید در دو جهان یار تو</p><p>بر دل من خط توست مهر الست و بلی</p><p>منکر آن خط مشو نک خط و اقرار تو</p><p>گوشت کجا ماند و پوست در تن آن کس که او</p><p>رفت نمکسودوار سوی نمکسار تو</p><p>دامن تو دل گرفت دامن دل تن گرفت</p><p>های از این کش مکش‌های از این کار تو</p><p>خسرو جان شمس دین مفخر تبریزیان</p><p>در دل تن عشق دل در دل دلدار تو</p><h2><a id="poem-4867" href="https://ganjoor.net/moulavi/shams/ghazalsh/sh2243">غزل شمارهٔ ۲۲۴۳</a></h2>
<p>آینه جان شده چهره تابان تو</p><p>هر دو یکی بوده‌ایم جان من و جان تو</p><p>ماه تمام درست خانه دل آن توست</p><p>عقل که او خواجه بود بنده و دربان تو</p><p>روح ز روز الست بود ز روی تو مست</p><p>چند که از آب و گل بود پریشان تو</p><p>گل چو به پستی نشست آب کنون روشن است</p><p>رفت کنون از میان آن من و آن تو</p><p>قیصر رومی کنون زنگیکان را شکست</p><p>تا به ابد چیره باد دولت خندان تو</p><p>ای رخ تو همچو ماه ناله کنم گاه گاه</p><p>ز آنک مرا شد حجاب عشق سخندان تو</p><h2><a id="poem-4868" href="https://ganjoor.net/moulavi/shams/ghazalsh/sh2244">غزل شمارهٔ ۲۲۴۴</a></h2>
<p>سیر نیم سیر نی از لب خندان تو</p><p>ای که هزار آفرین بر لب و دندان تو</p><p>هیچ کسی سیر شد ای پسر از جان خویش</p><p>جان منی چون یکی است جان من و جان تو</p><p>تشنه و مستسقیم مرگ و حیاتم ز آب</p><p>دور بگردان که من بنده دوران تو</p><p>پیش کشی می‌کنی پیش خودم کش تمام</p><p>تا که برآرد سرم سر ز گریبان تو</p><p>گر چه دو دستم بخست دست من آن تو است</p><p>دست چه کار آیدم بی‌دم و دستان تو</p><p>عشق تو گفت ای کیا در حرم ما بیا</p><p>تا نکند هیچ دزد قصد حرمدان تو</p><p>گفتم ای ذوالقدم حلقه این در شدم</p><p>تا که نرنجد ز من خاطر دربان تو</p><p>گفت که هم بر دری واقف و هم در بری</p><p>خارج و داخل توی هر دو وطن آن تو</p><p>خامش و دیگر مخوان بس بود این نزل و خوان</p><p>تا به ابد روم و ترک برخورد از خوان تو</p><h2><a id="poem-4869" href="https://ganjoor.net/moulavi/shams/ghazalsh/sh2245">غزل شمارهٔ ۲۲۴۵</a></h2>
<p>مطرب مهتاب رو آنچ شنیدی بگو</p><p>ما همگان محرمیم آنچ بدیدی بگو</p><p>ای شه و سلطان ما ای طربستان ما</p><p>در حرم جان ما بر چه رسیدی بگو</p><p>نرگس خمار او ای که خدا یار او</p><p>دوش ز گلزار او هر چه بچیدی بگو</p><p>ای شده از دست من چون دل سرمست من</p><p>ای همه را دیده تو آنچ گزیدی بگو</p><p>عید بیاید رود عید تو ماند ابد</p><p>کز فلک بی‌مدد چون برهیدی بگو</p><p>در شکرستان جان غرقه شدم ای شکر</p><p>زین شکرستان اگر هیچ چشیدی بگو</p><p>می‌کشدم می به چپ می‌کشدم دل به راست</p><p>رو که کشاکش خوش است تو چه کشیدی بگو</p><p>می به قدح ریختی فتنه برانگیختی</p><p>کوی خرابات را تو چه کلیدی بگو</p><p>شور خرابات ما نور مناجات ما</p><p>پرده حاجات ما هم تو دریدی بگو</p><p>ماه به ابر اندرون تیره شده‌ست و زبون</p><p>ای مه کز ابرها پاک و بعیدی بگو</p><p>ظل تو پاینده باد ماه تو تابنده باد</p><p>چرخ تو را بنده باد از چه رمیدی بگو</p><p>عشق مرا گفت دی عاشق من چون شدی</p><p>گفتم بر چون متن ز آنچ تنیدی بگو</p><p>مرد مجاهد بدم عاقل و زاهد بدم</p><p>عافیتا همچو مرغ از چه پریدی بگو</p><h2><a id="poem-4870" href="https://ganjoor.net/moulavi/shams/ghazalsh/sh2246">غزل شمارهٔ ۲۲۴۶</a></h2>
<p>ای سر مردان برگو برگو</p><p>وی شه میدان برگو برگو</p><p>ای مه باقی وی شه ساقی</p><p>جان سخن دان برگو برگو</p><p>قبله جمعی شعله شمعی</p><p>قصه ایشان برگو برگو</p><p>ای همه دستان ساقی مستان</p><p>راز گلستان برگو برگو</p><p>هم همه دانی هم همه جانی</p><p>خواجه دیوان برگو برگو</p><p>آب حیاتی شاخ نباتی</p><p>نکته جانان برگو برگو</p><p>غم نپذیری خشم نگیری</p><p>ای دل شادان برگو برگو</p><p>خسرو شیرین بنشین بنشین</p><p>راه سپاهان برگو برگو</p><p>دل بشکفتی خیلی و گفتی</p><p>باز دو چندان برگو برگو</p><p>آن می صافی جام گزافی</p><p>درده و خندان برگو برگو</p><p>یار ربابی هر چه که یابی</p><p>حرمت ایمان برگو برگو</p><p>نی بستیزی نی بگریزی</p><p>بی‌سر و پایان برگو برگو</p><h2><a id="poem-4871" href="https://ganjoor.net/moulavi/shams/ghazalsh/sh2247">غزل شمارهٔ ۲۲۴۷</a></h2>
<p>مرا اگر تو نیابی به پیش یار بجو</p><p>در آن بهشت و گلستان و سبزه زار بجو</p><p>چو سایه خسپم و کاهل مرا اگر جویی</p><p>به زیر سایه آن سرو پایدار بجو</p><p>چو خواهیم که ببینی خراب و غرق شراب</p><p>بیا حوالی آن چشم پرخمار بجو</p><p>اگر ز روز شمردن ملول و سیر شدی</p><p>درآ به دور و قدح‌های بی‌شمار بجو</p><p>در آن دو دیده مخمور و قلزم پرنور</p><p>درآ جواهر اسرار کردگار بجو</p><p>دلی که هیچ نگرید به پیش دلبر جو</p><p>گلی که هیچ نریزد در آن بهار بجو</p><p>زهی فسرده کسی کو قرار می‌جوید</p><p>تو جان عاشق سرمست بی‌قرار بجو</p><p>اگر چراغ نداری از او چراغ بخواه</p><p>وگر عقار نداری از او عقار بجو</p><p>به مجلس تو اگر دوش بیخودی کردم</p><p>تو عذر عقل زبونم از آن عذار بجو</p><p>تو هر چه را که بجویی ز اصل و کانش جوی</p><p>ز مشک و گل نفس خوش خلش ز خار بجو</p><p>خیال یار سواره همی‌رسد ای دل</p><p>پیام‌های غریب از چنین سوار بجو</p><p>به نزد او همه جان‌های رفتگان جمعند</p><p>کنار پرگلشان را در آن کنار بجو</p><p>چو صبح پیش تو آید از او صبوح بخواه</p><p>چو شب به پیش تو آید در او نهار بجو</p><p>چو مردمک تو خمش کن مقام تو چشم است</p><p>وگر نه آن نظرستت در انتظار بجو</p><p>چو شمس مفخر تبریز دیده فقر است</p><p>فقیروار مر او را در افتقار بجو</p><h2><a id="poem-4872" href="https://ganjoor.net/moulavi/shams/ghazalsh/sh2248">غزل شمارهٔ ۲۲۴۸</a></h2>
<p>من آن نیم که بگویم حدیث نعمت او</p><p>که مست و بیخودم از چاشنی محنت او</p><p>اگر چو چنگ بزارم از او شکایت نیست</p><p>که همچو چنگم من بر کنار رحمت او</p><p>ز من نباشد اگر پرده‌ای بگردانم</p><p>که هر رگم متعلق بود به ضربت او</p><p>اگر چه قند ندارم چو نی نوا دارم</p><p>از آنک بر لب فضلش چشم ز شربت او</p><p>کنون که نوبت خشم است لطف از این دست است</p><p>چگونه باشد چون دررسم به نوبت او</p><p>اگر بدزدم من ز آفتاب ننگی نیست</p><p>چه ننگ باشد مر لعل را ز زینت او</p><p>وگر چو لعل ندزدم ز آفتاب کمال</p><p>گذر ز طینت خود چون کنم به طینت او</p><p>نه لولیان سیاه دو چشم دزد ویند</p><p>همی‌کشند نهان نور از بصیرت او</p><p>ز آدمی چو بدزدی به کم قناعت کن</p><p>که شح نفس قرین است با جبلت او</p><p>از او مدزد به جز گوهر زمانه بها</p><p>اگر تو واقفی از لطف و از سریرت او</p><p>که نیست قهر خدا را به جز ز دزد خسیس</p><p>که سوی کاله فانی بود عزیمت او</p><p>دریغ شرح نگشت و ز شرح می‌ترسم</p><p>که تیغ شرع برهنه‌ست در شریعت او</p><p>گمان برد که مگر جرم او طمع بوده‌ست</p><p>نه بلک خس طمعی بود آن جریمت او</p><h2><a id="poem-4873" href="https://ganjoor.net/moulavi/shams/ghazalsh/sh2249">غزل شمارهٔ ۲۲۴۹</a></h2>
<p>به وقت خواب بگیری مرا که هین برگو</p><p>چو اشتهای سماعت بود بگه‌تر گو</p><p>چو من ز خواب سر و پای خویش گم کردم</p><p>تو گوش من بگشایی که قصه از سر گو</p><p>چو روی روز نهان شد به زیر طره شب</p><p>بگیریم که از آن طره معنبر گو</p><p>فتاده آتش خواب اندر این نیستان‌ها</p><p>تو آمده که حدیث لب چو شکر گو</p><p>و آنگهی به یکی بار کی شوی قانع</p><p>غزل تمام کنم گوییم مکرر گو</p><p>بیا بگو چه کنی گر ز خوابناکی خویش</p><p>به تو بگوید لالا برو به عنبر گو</p><p>از آنچ خورده‌ای و در نشاط آمده‌ای</p><p>مرا از آن بخوران و حدیث درخور گو</p><p>ز من چو می‌طلبی مطربی مستانه</p><p>تو نیز با من بی‌دل ز جام و ساغر گو</p><p>من این به طیبت گفتم وگر نه خاک توام</p><p>مرا مبارک و قیماز خوان و سنجر گو</p><h2><a id="poem-4874" href="https://ganjoor.net/moulavi/shams/ghazalsh/sh2250">غزل شمارهٔ ۲۲۵۰</a></h2>
<p>هزار بار کشیده‌ست عشق کافرخو</p><p>شبم ز بام به حجره ز حجره تا سر کو</p><p>شب آن چنان به گاه آمده که هی برخیز</p><p>گرفته گوش مرا سخت همچو گوش سبو</p><p>ز هر چه پر کندم من سبوی تسلیمم</p><p>سبو اسیر سقایست چون گریزد از او</p><p>هزار بار سبو را به سنگ بشکست او</p><p>شکست او خوشم آید ز شوق و ذوق رفو</p><p>سبو سپرده بدو گوش با هزاران دل</p><p>بدان هوس که خورد غوطه در میانه جو</p><h2><a id="poem-4875" href="https://ganjoor.net/moulavi/shams/ghazalsh/sh2251">غزل شمارهٔ ۲۲۵۱</a></h2>
<p>چو از سر بگیرم بود سرور او</p><p>چو من دل بجویم بود دلبر او</p><p>چو من صلح جویم شفیع او بود</p><p>چو در جنگ آیم بود خنجر او</p><p>چو در مجلس آیم شراب است و نقل</p><p>چو در گلشن آیم بود عبهر او</p><p>چو در کان روم او عقیق است و لعل</p><p>چو در بحر آیم بود گوهر او</p><p>چو در دشت آیم بود روضه او</p><p>چو وا چرخ آیم بود اختر او</p><p>چو در صبر آیم بود صدر او</p><p>چو از غم بسوزم بود مجمر او</p><p>چو در رزم آیم به وقت قتال</p><p>بود صف نگهدار و سرلشکر او</p><p>چو در بزم آیم به وقت نشاط</p><p>بود ساقی و مطرب و ساغر او</p><p>چو نامه نویسم سوی دوستان</p><p>بود کاغذ و خامه و محبر او</p><p>چون بیدار گردم بود هوش نو</p><p>چو بخوابم بیاید به خواب اندر او</p><p>چو جویم برای غزل قافیه</p><p>به خاطر بود قافیه گستر او</p><p>تو هر صورتی که مصور کنی</p><p>چو نقاش و خامه بود بر سر او</p><p>تو چندانک برتر نظر می‌کنی</p><p>از آن برتر تو بود برتر او</p><p>برو ترک گفتار و دفتر بگو</p><p>که آن به که باشد تو را دفتر او</p><p>خمش کن که هر شش جهت نور او است</p><p>وزین شش جهت بگذری داور او</p><p>رضاک رضای الذی اوثر</p><p>و سرک سری فما اظهر</p><p>زهی شمس تبریز خورشیدوش</p><p>که خود را بود سخت اندرخور او</p><h2><a id="poem-4876" href="https://ganjoor.net/moulavi/shams/ghazalsh/sh2252">غزل شمارهٔ ۲۲۵۲</a></h2>
<p>بی‌دل شده‌ام بهر دل تو</p><p>ساکن شده‌ام در منزل تو</p><p>صرفه چه کنم در معدن تو</p><p>زر را چه کنم با حاصل تو</p><p>شد جمله جهان سبز از دم تو</p><p>قبله دل و جان هر قابل تو</p><p>شد عقل و خرد دیوانه تو</p><p>بی‌علم و عمل شد عامل تو</p><p>مرغان فلک پربسته تو</p><p>هر عاقل جان ناعاقل تو</p><p>هاروت هنر ماروت ادب</p><p>گشتند نگون در بابل تو</p><p>گردن بکشد جان همچو شتر</p><p>تا زنده شوم از بسمل تو</p><p>حل گشت ز تو هر مشکل جان</p><p>ماندم به جهان من مشکل تو</p><p>بنویس برات این مزد مرا</p><p>تا نقد کنم از عامل تو</p><p>از روز به است اکنون شب ما</p><p>از تاب مه بس کامل تو</p><p>تا شب شتران هموار روند</p><p>تا منزل خود با محمل تو</p><p>در منزل خود آزاد شوند</p><p>از ظالم تو وز عادل تو</p><p>خامش کن و خود در یک دمه‌ای</p><p>خامش نکند این قایل تو</p><h2><a id="poem-4877" href="https://ganjoor.net/moulavi/shams/ghazalsh/sh2253">غزل شمارهٔ ۲۲۵۳</a></h2>
<p>نور دل ما روی خوش تو</p><p>بال و پر ما خوی خوش تو</p><p>عید و عرفه خندیدن تو</p><p>مشک و گل ما بوی خوش تو</p><p>ای طالع ما قرص مه تو</p><p>سایه گه ما موی خوش تو</p><p>سجده گه ما خاک در تو</p><p>جولانگه ما کوی خوش تو</p><p>دل می‌نرود سوی دگران</p><p>چون رفته بود سوی خوش تو</p><p>ور دل برود سوی دگران</p><p>او را بکشد اوی خوش تو</p><p>ای مستی ما از هستی تو</p><p>غوطه گه ما جوی خوش تو</p><p>زرین شدم از سیمین بر تو</p><p>یک تو شدم از توی خوش تو</p><p>سر می‌نهم و چون سر ننهد</p><p>چوگان تو را گوی خوش تو</p><p>خامش کنم و خامش چو سکست</p><p>های و هویم از هوی خوش تو</p><h2><a id="poem-4878" href="https://ganjoor.net/moulavi/shams/ghazalsh/sh2254">غزل شمارهٔ ۲۲۵۴</a></h2>
<p>دل من دل من دل من بر تو</p><p>رخ تو رخ تو رخ بافر تو</p><p>صنما صنما اگر جان طلبی</p><p>بدهم بدهم به جان و سر تو</p><p>کف تو کف تو کف رحمت تو</p><p>لب تو لب تو لب شکر تو</p><p>دم تو دم تو دم جان وش تو</p><p>می تو می تو می چون زر تو</p><p>در تو در تو در بخشش تو</p><p>گل تو گل تو گل احمر تو</p><h2><a id="poem-4879" href="https://ganjoor.net/moulavi/shams/ghazalsh/sh2255">غزل شمارهٔ ۲۲۵۵</a></h2>
<p>بنشسته به گوشه‌ای دو سه مست ترانه گو</p><p>ز دل و جان لطیفتر شده مهمان عنده</p><p>ز طرب چون حشر شود سرشان مستتر شود</p><p>فتد از جنگ و عربده سر مستان میان کو</p><p>ز اشارات روحشان ز صباح و صبوحشان</p><p>عسل و می روان شود به چپ و راست جوی جو</p><p>نفسیشان معانقه نفسیشان معاشقه</p><p>نفسی سجده طرب نفسی جنگ و گفت و گو</p><p>نفسی یار قندلب شکرین شکرنسب</p><p>به چنین حال بوالعجب تو از ایشان ادب مجو</p><p>به خدا خوب ساقیی که وفادار و باقیی</p><p>به حلیمی گناه جو به طبیعت نشاط خو</p><p>قدحی دو ز دست خود بده ای جان به مست خود</p><p>هله تا راز آسمان شنوی جمله مو به مو</p><p>تو بر او ریز جام می که حجاب وی است وی</p><p>هله تا از سعادتت برهد اوی او ز او</p><p>چو خرد غرق باده شد در دولت گشاده شد</p><p>سر هر کیسه کرم بگشاید که انفقوا</p><p>بهل آن پوست مغز بین صنم خوب نغز بین</p><p>هله بردار ابر را ز رخ ماه تو به تو</p><p>پس از این جمله آب‌ها نرود جز بجوی ما</p><p>من سرمست می‌کشم ز فراتش سبو سبو</p><p>من و دلدار نازنین خوش و سرمست همچنین</p><p>به گلستان جان روان ز گلستان رنگ و بو</p><p>نظری کن به چشم او به جمال و کرشم او</p><p>نظری کن به خال او به حق صحبت ای عمو</p><p>تو اگر در فرح نه‌ای که حریف قدح نه‌ای</p><p>چه برد طفل از لبش چو بود مست لبلبو</p><p>چو شدی محرم فلک سبک ای یار بانمک</p><p>بنگر ذره ذره را زده زیر بغل کدو</p><p>چو تف آفتاب زد ره ذرات بی‌عدد</p><p>بشکافید پرده شان نپذیرد دگر رفو</p><p>به لبانت ز دست شد سر او باز مست شد</p><p>زند او باز این زمان چو کبوتر بقوبقو</p><p>تو بخسپی و عشق و دل گذران بی ز غش و غل</p><p>ز ره خواب بر فلک خوش و سرمست دو به دو</p><p>بخورند از نخیل جان که ندیده‌ست انس و جان</p><p>رطب و تمر نادری که نگنجد در این گلو</p><p>که ابیت بمهجتی شرفا عند سیدی</p><p>ز طعام و شراب حق بخورم اندر آن غلو</p><p>هله امشب به خانه رو که دل مست شد گرو</p><p>چو شود روز خوش بیا شنو این را تمام تو</p><p>تو بگو باقی غزل که کند در همه عمل</p><p>که تویی عشق و عشق را نبود هیچ کس عدو</p><p>تو بگو کآب کوثری خوش و نوش و معطری</p><p>همه را سبز کن طری و ز پژمردگی بشو</p><h2><a id="poem-4880" href="https://ganjoor.net/moulavi/shams/ghazalsh/sh2256">غزل شمارهٔ ۲۲۵۶</a></h2>
<p>به قرار تو او رسد که بود بی‌قرار تو</p><p>که به گلزار تو رسد دل خسته به خار تو</p><p>گل و سوسن از آن تو همه گلشن از آن تو</p><p>تلفش از خزان تو طربش از بهار تو</p><p>ز زمین تا به آسمان همه گویان و خامشان</p><p>چو دل و جان عاشقان به درون بی‌قرار تو</p><p>همه سوداپرست تو همه عالم به دست تو</p><p>نفسی پست و مست تو نفسی در خمار تو</p><p>همه زیر و زبر ز تو همگان بی‌خبر ز تو</p><p>چه غریب است نظر به تو چه خوش است انتظار تو</p><p>چه کند سرو و باغ را چو نظر نیست زاغ را</p><p>تو ز بلبل فغان شنو که وی است اختیار تو</p><p>منم از کار مانده‌ای ز خریدار مانده‌ای</p><p>به فراغت نظرکنان به سوی کار و بار تو</p><p>بگذارم ز بحر و پل بگریزم ز جزو و کل</p><p>چه کنم من عذار گل که ندارد عذار تو</p><p>چه کنم عمر مرده را تن و جان فسرده را</p><p>دو سه روز شمرده را چو منم در شمار تو</p><p>چو دل و چشم و گوش‌ها ز تو نوشند نوش‌ها</p><p>همه هر دم شکوفه‌ها شکفد در نثار تو</p><p>پس از این جان که دارمش به خموشی سپارمش</p><p>ز کجا خامشم هلد هوس جان سپار تو</p><p>به خموشی نهان شدن چو شکارم نتان شدن</p><p>که شکار و شکاریان نجهند از شکار تو</p><p>همه فربه ز بوی تو همه لاغر ز هجر تو</p><p>همه شادی و گریه شان اثر و یادگار تو</p><h2><a id="poem-4881" href="https://ganjoor.net/moulavi/shams/ghazalsh/sh2257">غزل شمارهٔ ۲۲۵۷</a></h2>
<p>قلم از عشق بشکند چو نویسد نشان تو</p><p>خردم راه گم کند ز فراق گران تو</p><p>کی بود همنشین تو کی بیابد گزین تو</p><p>کی رهد از کمین تو کی کشد خود کمان تو</p><p>رخم از عشق همچو زر ز تو بر من هزار اثر</p><p>صنما سوی من نگر که چنانم به جان تو</p><p>چو خلیل اندر آتشم ز تف آتشت خوشم</p><p>نه از آنم که سر کشم ز غم بی‌امان تو</p><p>بگشا کار مشکلم تو دلم ده که بی‌دلم</p><p>مکن ای دوست منزلم به جز از گلستان تو</p><p>کی بیاید به کوی تو صنما جز به بوی تو</p><p>سبب جست و جوی تو چه بود گلفشان تو</p><p>ملک و مردم و پری ملک و شاه و لشکری</p><p>فلک و مهر و مشتری خجل از آستان تو</p><p>چو تو سیمرغ روح را بکشانی در ابتلا</p><p>چو مگس دوغ درفتد به گه امتحان تو</p><p>ز اشارات عالیت ز بشارات شافیت</p><p>ملکی گشته هر گدا به دم ترجمان تو</p><p>همه خلقان چو مورکان به سوی خرمنت دوان</p><p>همه عالم نواله‌ای ز عطاهای خوان تو</p><p>به نواله قناعتی نکند جان آن فتی</p><p>که طمع دارد از قضا که شود میهمان تو</p><p>چه دواها که می‌کند پی هر رنج گنج تو</p><p>چه نواها که می‌دهد به مکان لامکان تو</p><p>طمع تن نوال تو طمع دل جمال تو</p><p>نظر تن بنام تو هوس دل بنان تو</p><p>جهت مصلحت بود نه بخیلی و مدخلی</p><p>به سوی بام آسمان پنهان نردبان تو</p><p>به امینان و نیکوان بنمودی تو نردبان</p><p>که روان است کاروان به سوی آسمان تو</p><p>خمش ای دل دگر مگو دگر اسرار او مجو</p><p>که ندانی نهان آن که بداند نهان تو</p><p>تو از این شهره نیشکر مطلب مغز اندرون</p><p>که خود از قشر نیشکر شکرین شد لبان تو</p><p>شه تبریز شمس دین که به هر لحظه آفرین</p><p>برساد از جناب حق به مه خوش قران تو</p><h2><a id="poem-4882" href="https://ganjoor.net/moulavi/shams/ghazalsh/sh2258">غزل شمارهٔ ۲۲۵۸</a></h2>
<p>هله ای طالب سمو بگداز از غمش چو مو</p><p>بگشا راز با همو که سلام علیکم</p><p>تو چرا آب و روغنی که سلامی نمی‌کنی</p><p>چه شود گر کفی زنی که سلام علیکم</p><p>هله دیوانه لولیا به عروسی ما بیا</p><p>لب چون قند برگشا که سلام علیکم</p><p>شفقت را قرین کنی کرم و آفرین کنی</p><p>سر و ریش این چنین کنی که سلام علیکم</p><p>چو گشاید در سرا تو مگو هیچ ماجرا</p><p>رو ترش کن ز در درآ که سلام علیکم</p><p>چو درآید ترش ترش تو بدو پیش او خمش</p><p>غضبش را بدین بکش که سلام علیکم</p><p>چو خیالیت بست ره بمکن سوی او نگه</p><p>تو روان شو به پیشگه که سلام علیکم</p><p>چو در این کوی نیست کس نه ز دزدان و نی عسس</p><p>تو همین گو همین و بس که سلام علیکم</p><p>بجه از دام و دانه‌ها و از این مات خانه‌ها</p><p>بشنو ز آسمان‌ها که سلام علیکم</p><p>شفقت چون فزون کند به خودت رهنمون کند</p><p>ز دلت سر برون کند که سلام علیکم</p><p>چو ز صورت برون روی به مقامات معنوی</p><p>تو ز شش سوی بشنوی که سلام علیکم</p><p>چو نگنجی در آن گره مگریز و سپس مجه</p><p>چو فقیران سری بنه که سلام علیکم</p><p>اگر از نیک و بد مرا نکند شه مدد مرا</p><p>ز لبش این رسد مرا که سلام علیکم</p><p>تو رها کن فن و هنر که ندارد کلک خبر</p><p>بخوریمش بدین قدر که سلام علیکم</p><p>هله ای یار ماه رو دل هر عقربی مجو</p><p>غزل خویشتن بگو که سلام علیکم</p><p>هله مرحوم امتان هله ای عشق همتان</p><p>بستردیم جرمتان که سلام علیکم</p><p>چو تویی میر زاهدان قمر و فخر عابدان</p><p>شنو اکنون ز شاهدان که سلام علیکم</p><p>زهرتان را شکر کنم زنگتان را گهر کنم</p><p>کارتان همچو زر کنم که سلام علیکم</p><p>تنتان را چو جان کنم دلتان را جوان کنم</p><p>عیبتان را نهان کنم که سلام علیکم</p><p>ز عدم بس چریده‌ای سوی دل بس دویده‌ای</p><p>ز فلک بس شنیده‌ای که سلام علیکم</p><p>چو امیدت به ما بود زاغ گیری هما بود</p><p>همه عذرت وفا بود که سلام علیکم</p><p>چو گل سرخ در چمن بفروزد رخ و ذقن</p><p>نگرد جانب سمن که سلام علیکم</p><p>چو رسد سبزجامه‌ها به سوی باغ و نامه‌ها</p><p>شنو از صحن بام‌ها که سلام علیکم</p><p>چو بخندد نهال‌ها ز ریاحین و لاله‌ها</p><p>شنو از مرغ ناله‌ها که سلام علیکم</p><p>چو ز مستی زنم دمی رمد از رشک پرغمی</p><p>نبدی این نگفتمی که سلام علیکم</p><p>ز کی داری لب و سخن ز شهنشاه امر کن</p><p>به همان سوی روی کن که سلام علیکم</p><h2><a id="poem-4883" href="https://ganjoor.net/moulavi/shams/ghazalsh/sh2259">غزل شمارهٔ ۲۲۵۹</a></h2>
<p>هله طبل وفا بزن که بیامد اوان تو</p><p>می چون ارغوان بده که شکفت ارغوان تو</p><p>بفشاریم شیره از شکرانگور باغ تو</p><p>بفشانیم میوه‌ها ز درخت جوان تو</p><p>بمران جان و عقل را ز سر خوان فضل خود</p><p>چه خورد یا چه کم کند مگسی دو ز خوان تو</p><p>طمع جمله طامعان بود از خرمنت جوی</p><p>دو ده مختصر بود دو جهان در جهان تو</p><p>همه روز آفتاب اگر ز ضیا تیغ می‌زند</p><p>به کم از ذره می‌شود ز نهیب سنان تو</p><p>چو زمین بوس می‌کند پی تو جان آسمان</p><p>به چه پر برپرد زمین به سوی آسمان تو</p><p>بنشیند شکسته پر سوی تو می‌کند نظر</p><p>که همین جاش می‌رسد مدد ارمغان تو</p><p>نه گذشته‌ست در جهان نه شب و نی سحرگهان</p><p>که دمم آتشین نشد ز دم پاسبان تو</p><p>نه مرا وعده کرده‌ای نه که سوگند خورده‌ای</p><p>که به هنگام برشدن برسد نردبان تو</p><p>چو بدان چشم عبهری به سوی بنده بنگری</p><p>بپرد جانش از مکان به سوی لامکان تو</p><p>بنوازیش کای حزین مخور اندوه بعد از این</p><p>که خروشید آسمان ز خروش و فغان تو</p><p>منم از مادر و پدر به نوازش رحیمتر</p><p>جهت پختگی تو برسید امتحان تو</p><p>بکنم باغ و جنتی و دوایی ز درد تو</p><p>بکنم آسمان تو به از این از دخان تو</p><p>همه گفتیم و اصل را بنگفتیم دلبرا</p><p>که همان به که راز تو شنوند از دهان تو</p><h2><a id="poem-4884" href="https://ganjoor.net/moulavi/shams/ghazalsh/sh2260">غزل شمارهٔ ۲۲۶۰</a></h2>
<p>طیب الله عیشکم لا وحش الله منکم</p><p>حق آن خال شاهدت رو به ما آر ای عمو</p><p>دست جعفر که ماند از او بر سر کوه پرسمو</p><p>شبه مهجور عاشق من وصال مصرم</p><p>دست او را دهان بدی شرح دادی از آن غم او</p><p>می‌کند شرح بی‌زبان یا ظریفون فافهموا</p><p>ما همان دست جعفریم فی انقطاع الا ارحموا</p><p>جنبشی که همی‌کنیم جمله قسری است فاعلموا</p><p>جنبش آنگه کند صدف که بود جفت جوهر او</p><p>بس که گفتن دراز شد ذاحدیث منمنم</p><h2><a id="poem-4885" href="https://ganjoor.net/moulavi/shams/ghazalsh/sh2261">غزل شمارهٔ ۲۲۶۱</a></h2>
<p>بوقلمون چند از انکار تو</p><p>در کف ما چند خلد خار تو</p><p>یار تو از سر فلک واقف است</p><p>پس چه بود پیش وی اسرار تو</p><p>چند بگویی که همین بار و بس</p><p>چند از این چند از این بار تو</p><p>ای ز تو بیمار حبیب و طبیب</p><p>بسته ز ناسور تو تیمار تو</p><p>خورده می غفلت و منکر شده</p><p>بوی دهانت شده اقرار تو</p><h2><a id="poem-4886" href="https://ganjoor.net/moulavi/shams/ghazalsh/sh2262">غزل شمارهٔ ۲۲۶۲</a></h2>
<p>پرده بگردان و بزن ساز نو</p><p>هین که رسید از فلک آواز نو</p><p>تازه و خندان نشود گوش و هوش</p><p>تا ز خرد درنرسد راز نو</p><p>این بکند زهره که چون ماه دید</p><p>او بزند چنگ طرب ساز نو</p><p>خیز سبک رطل گران را بیار</p><p>تا ببرم شرم ز هنباز نو</p><p>برجه ساقی طرب آغاز کن</p><p>وز می کهنه بنه آغاز نو</p><p>در عوض آنک گزیدی رخم</p><p>بوسه بده بر سر این گاز نو</p><p>از تو رخ همچو زرم گاز یافت</p><p>می‌رسدم گر بکنم ناز نو</p><p>چون نکنم ناز که پنهان و فاش</p><p>می‌رسدم خلعت و اعزاز نو</p><p>خلعت نو بین که به هر گوشه‌اش</p><p>تازه طرازی است ز طراز نو</p><p>پر همایی بگشا در وفا</p><p>بر سر عشاق به پرواز نو</p><p>مرد قناعت که کرم‌های تو</p><p>حرص دهد هر نفس و آز نو</p><p>می به سبو ده که به تو تشنه شد</p><p>این قنق خابیه پرداز نو</p><p>رنگ رخ و اشک روانم بس است</p><p>سر مرا هر یک غماز نو</p><p>گرم درآ گرم که آن گرمدار</p><p>صنعت نو دارد و انگاز نو</p><p>بس کن کاین گفت تو نسبت به عشق</p><p>جامه کهنه‌ست ز بزاز نو</p><h2><a id="poem-4887" href="https://ganjoor.net/moulavi/shams/ghazalsh/sh2263">غزل شمارهٔ ۲۲۶۳</a></h2>
<p>یا قمرا لوعه للقمرین سکن</p><p>حلت علی حریمهم فی خطر لیمنوا</p><p>یا شجرا غصونه فوق سماء وهمنا</p><p>هز هز فی قلوبنا مرحمه لنجتنوا</p><p>هر کی تو گردنش زدی گشت درازگردن او</p><p>خرمن هر کی سوختی گشت بزرگ خرمن او</p><p>هر کی سرش شکافتی سر بفراخت بر فلک</p><p>هر کی تو در چهش کنی یافت جهان روشن او</p><p>یا بلدا مخلدا افلح من ثوی به</p><p>للبرکات مطلع للثمرات معدن</p><p>یا سحرا منورا لیس عقیبه دجی</p><p>افلح کل منظر ذاک به مزین</p><p>هر کی طرب رها کند پشت سوی وفا کند</p><p>بازکشاندش به خود با کرم مفتن او</p><p>می‌کشدش که ای رهی از کف من کجا رهی</p><p>رو به من آورید هین ها الذین آمنوا</p><p>جاء اوان وصلنا یلحقنا باصلنا</p><p>شممنا عبیره فانتهضوا لتیقنوا</p><p>ما بقی انسلاخنا ان هنا مناخنا</p><p>فی عرفات معشر ابتکروا و احسنوا</p><p>پند نگار خود شنو از بر او برون مرو</p><p>ای دل و دیده دیده‌ای ای دل و دیده من او</p><p>پیش خودم همی‌نشان بر سر من همی‌فشان</p><p>تا ز تو لاف می‌زنم کم بگرفت دامن او</p><p>قد نطق الهوی اسکتوا استمعوا و انصتوا</p><p>ان لسان نطقنا عند لقاه الکن</p><p>بستم من دهان خود دل بگشاد صد دهان</p><p>بهر دل تو تن زدم بس بودم نوازن او</p><p>در گل و در شکر نشین بهر خدای لطف بین</p><p>سیب و انار تازه چین کمد در فشاندن او</p><h2><a id="poem-4888" href="https://ganjoor.net/moulavi/shams/ghazalsh/sh2264">غزل شمارهٔ ۲۲۶۴</a></h2>
<p>بوسیسی افندیمو هم محسن و هم مه رو</p><p>نیپو سر کینیکا چونم من و چونی تو</p><p>یا نعم صباح ای جان مستند همه رندان</p><p>تا شب همگان عریان با یار در آب جو</p><p>یا قوم اتیناکم فی الحب فدیناکم</p><p>مذ نحن رایناکم امنیتنا تصفوا</p><p>گر جام دهی شادم دشنام دهی شادم</p><p>افندی اوتی تیلس ثیلو که براکالو</p><p>چون مست شد این بنده بشنو تو پراکنده</p><p>قویثز می کناکیمو سیمیر ابرالالو</p><p>یا سیدتی هاتی من قهوه کاساتی</p><p>من زارک من صحو ایاک و ایاه</p><p>ای فارس این میدان می‌گرد تو سرگردان</p><p>آخر نه کم از چرخی در خدمت آن مه رو</p><p>پویسی چلبی پویسی ای پوسه اغا پوسی</p><p>بی‌نخوت و ناموسی این دم دل ما را جو</p><p>ای دل چو بیاسودی در خواب کجا بودی</p><p>اسکرت کما تدری من سکرک لا تصحو</p><p>واها سندی واها لما فتحت فاها</p><p>ما اطیب سقیاها تحلوا ابدا تحلو</p><p>ای چون نمکستانی اندر دل هر جانی</p><p>هر صورت را ملحی از حسن تو ای مرجو</p><p>چیزی به تو می‌ماند هر صورت خوب ار نی</p><p>از دیدن مرد و زن خالی کنمی پهلو</p><p>گر خلق بخندندم ور دست ببندندم</p><p>ور زجر پسندندم من می‌نروم زین کو</p><p>از مردم پژمرده دل می‌شود افسرده</p><p>دارد سیهی در جان گر زرد بود مازو</p><p>بانگ تو کبوتر را در برج وصال آرد</p><p>گر هست حجاب او صد برج و دو صد بارو</p><p>قوم خلقو بورا قالو شططا زورا</p><p>فی وصفک یا مولی لا نسمع ما قالوا</p><p>این نفس ستیزه رو چون بزبچه بالاجو</p><p>جز ریش ندارد او نامش چه کنم ریشو</p><p>خامش کن خامش کن از گفته فرامش کن</p><p>هین بازمیا این سو آن سو پر چون تیهو</p><h2><a id="poem-4889" href="https://ganjoor.net/moulavi/shams/ghazalsh/sh2265">غزل شمارهٔ ۲۲۶۵</a></h2>
<p>الیوم من الوصل نسیم و سعود</p><p>الیوم اری الحب علی العهد فعودوا</p><p>رفته‌ست رقیب و بر آن یار نبود او</p><p>بی‌زحمت دشمن دم عشاق شنود او</p><p>یا قلب ابشرک به وصل و رحیق</p><p>ما فاتک من دهرک الیوم یعود</p><p>شکر است عدو رفته و ما همدم جامیم</p><p>ما سرخ و سپید از طرب و کور و کبود او</p><p>یا حب حنا نیک تجلیت بوصل</p><p>الروح فدا روحک بالروح تجود</p><p>ما را که برای دل حساد جفا گفت</p><p>امروز چو خلوت شد ما را بستود او</p><p>هذا قمر قد غلب الشمس بنور</p><p>من طالعه الیوم علی الشمس یسود</p><p>امروز نقاب از رخ خود ماه برانداخت</p><p>بر طلعت خورشید و مه و زهره فزود او</p><p>ما اکثر ما قد خفض العیش به هجر</p><p>للعیش من الیوم نهوض و صعود</p><p>پیوسته ز خورشید ستاند مه نو نور</p><p>این مه که به خورشید دهد نور چه بود او</p><p>یا قلب تمتع و طب ان شکورا</p><p>الحب شفیق لک و الله ودود</p><p>این دم سپه عشق چه خوش دست گشادند</p><p>چون یک گره از طره پربند گشود او</p><p>الحب الی المجلس والله سقانا</p><p>و السکر من القهوه کالدهر ولود</p><p>آن غم که ز عشاق بسی گرد برآورد</p><p>بیرون ز در است این دم و از بام فرود او</p><p>الیوم من العیش لقاء و شفا</p><p>الیوم من السکر رکوع و سجود</p><p>آن ساغر لاغرشده را داروی دل ده</p><p>دیر است که محروم شد از ذوق وجود او</p><p>یا قوم الی العشق انیبوا و اجیبوا</p><p>لما کتب الله علی العشق خلود</p><p>امروز صلا می‌زند این خفته دلان را</p><p>آن عشق سماوی که نخفت و نغنود او</p><p>العشق من الکون حیات و لباب</p><p>و العیش سوی العشق قشور و جلود</p><p>هر دوست که از عشق به دنیات کشاند</p><p>خود دشمن تو او است یقین دان و حسود او</p><p>لا تنطق فی العشق و یکفیک انین</p><p>فالمخلص للعاشق صبر و جحود</p><p>بس کن تو مگو هیچ که تا اشک بگوید</p><p>دل خود چو بسوزد بدهد بوی چو عود او</p><h2><a id="poem-4890" href="https://ganjoor.net/moulavi/shams/ghazalsh/sh2266">غزل شمارهٔ ۲۲۶۶</a></h2>
<p>بگردان ساقی مه روی جام</p><p>رهایی ده مرا از ننگ و نام</p><p>گرفتارم به دامت ساقیا ز آنک</p><p>نهادستی به هر گامی تو دام</p><p>رها کن کاهلی دریاب ما را</p><p>و لا تکسل فان القوم قاموا</p><p>الیس الصحو منزل کل هم</p><p>الیس العیش فی هم حرام</p><p>الا صوموا فان الصوم غنم</p><p>شراب الروح یشربه الصیام</p><p>هر آن کو روزه دارد در حدیث است</p><p>مه حق را ببیند وقت شام</p><p>نکو نبود که من از در درآیم</p><p>تو بگریزی ز من از راه بام</p><p>تو بگریزی و من فریاد در پی</p><p>که یک دم صبر کن ای تیزگام</p><p>مسلمانان مسلمانان چه چاره‌ست</p><p>که من سوزیدم و این کار خام</p><p>نباشد چاره جز صافی شرابی</p><p>باقداح یقلبها الکرام</p><p>حدیث عاشقان پایان ندارد</p><p>فنستکفی بهذا و السلام</p><p>جواب گفته متنبی است این</p><p>فؤاد ما تسلیه المدام</p><h2><a id="poem-4891" href="https://ganjoor.net/moulavi/shams/ghazalsh/sh2267">غزل شمارهٔ ۲۲۶۷</a></h2>
<p>هم صدوا هم عتبوا عتابا ما له سبب</p><p>تن و دل ما مسخر او که می‌نپرد به جز بر او</p><p>فما طلبوا سوی سقمی فطاب علی ما طلبوا</p><p>عجب خبری که می‌دهدم دم و غم او کر و فر او</p><p>فنی جلدی اذا عبسوا فکیف تری اذا طربوا</p><p>مرا غم او چو زنده کند چگونه شوم ز منظر او</p><p>فلا هرب اذا طلبوا و لا طرب اذا هربوا</p><p>عجب چه بود بهر دو جهان که آن نبود میسر او</p><p>اری امما به سکروا و لا قدح و لا عنب</p><p>حدث نشود شکر که خوری شکر چو چشد ز شکر او</p><p>لقد ملئت خواطرنا بهم عجبا و ما العجب</p><p>سحر اثری ز طلعت او شبم نفسی ز عنبر او</p><p>سکت او ناوهم سکتوا و لا سئمو و لا عتبوا</p><p>خبر نکنم دگر که مرا رسید خبر ز مخبر او</p><p>فوا حزنی اذا حجبوا و یا طربی اذا قربوا</p><p>درم بزند سری نکند که سر نبرد کس از سر او</p><h2><a id="poem-4892" href="https://ganjoor.net/moulavi/shams/ghazalsh/sh2268">غزل شمارهٔ ۲۲۶۸</a></h2>
<p>یا عاشقین المقصد سیحوا الی ما ترشدوا</p><p>و استفتشوا من یسعد یلقون این السید</p><p>العشق نور مرتفع و السر نعم المکترع</p><p>نهر الهوی لا ینقطع نار الهوی لا تخمد</p><p>لا عشق الا بالجوی من کان فی سقم الهوی</p><p>ان قیل طار فی الهوا لا تنکرو لا تعبدوا</p><p>العشق ما فی رقه خیر لکم من عتقه</p><p>جفن بکا فی عشقه لا تحسبوه ترمد</p><p>امر المحبین انطوی امراضهم خیر الدوا</p><p>ما لم یضلوا فی الهوی لا تزعمو ان یهتدوا</p><p>اصحابنا لا تیأسوا بعد الجوی مستانس</p><p>غیر الهوی لا تلبسو غیر الهوی لا ترتدوا</p><p>سحر الهوی مقعوده نار الجوی موقوده</p><p>ذانعمه مفقوده حرمان من لا یجهد</p><p>نادیت یوم الملتقی اذ حار عقلی و التقی</p><p>هذا بقاء فی البقا هذا نعیم سرمد</p><p>ان فاتکم لا تفعلوا و استفتشوه و اعقلوا</p><p>لا تَرقَدوا لا تأکُلوا ما لَم تَروا لا تَعبَدوا</p><h2><a id="poem-4893" href="https://ganjoor.net/moulavi/shams/ghazalsh/sh2269">غزل شمارهٔ ۲۲۶۹</a></h2>
<p>الا یا ساقیا انی لظمن و مشتاق</p><p>ادر کأسا و لا تنکر فان القوم قد ذاقوا</p><p>اذا ما شئت اسراری ادر کأسا من النار</p><p>فاسکرنی و سائلنی الی من انت مشتاق</p><p>اضاء العشق مصباحا فصار اللیل اصباحا</p><p>و من انواره انشقت علی الاحجار احداق</p><p>فداء العشق ادوائی و مر العشق حلوائی</p><p>و انی بین عشاق اسوق حیث ما ساقوا</p><p>خذ الدنیا و خلینا فدنیا العشق تکفینا</p><p>لنا فی العشق جنات و بلدان و اسواق</p><p>و ارواح تلاقینا و ارواح سواقینا</p><p>و خمر فیه مدرار و کأس العشق رقراق</p><h2><a id="poem-4894" href="https://ganjoor.net/moulavi/shams/ghazalsh/sh2270">غزل شمارهٔ ۲۲۷۰</a></h2>
<p>ابناء ربیعنا تعالوا</p><p>فالورد یقول لا تبالوا</p><p>و العشق یصیحکم جهارا</p><p>الخلد لکم فلا تزالوا</p><p>و الحسن علی البها تجلی</p><p>و السکر حواه و الکمال</p><p>من کان مخرسا جمادا</p><p>الیوم تکلموا و قالوا</p><p>من کان مبلسا قنوطا</p><p>ذابوا و تضاحکوا و نالوا</p><p>من بعد فان تروا غضوبا</p><p>ماذا غضب فذا دلال</p><h2><a id="poem-4895" href="https://ganjoor.net/moulavi/shams/ghazalsh/sh2271">غزل شمارهٔ ۲۲۷۱</a></h2>
<p>جود الشموس علی الوری اشراق</p><p>و وراء ها نور الهوی براق</p><p>و وراء انوار الهوی لی سید</p><p>ضائت لنا بضیائه الافاق</p><p>ما اطیب العشاق فی اشواقهم</p><p>العشق ایضا نحوهم مشتاق</p><p>هموا لرؤیته فلاحت شمسه</p><p>حارت و کلت نحوه الاحداق</p><p>نادی منادی عاشقیه بدعوه</p><p>طفقوا الی صوت النداء و ساقوا</p><p>سکروا برؤیته و راح لقائه</p><p>لا تحسبوهم بعد ذاک افاقوا</p><p>ان شئت من یحکیک برق خدوده</p><p>ضعفی و صفره و جنتی مصداق</p><h2><a id="poem-4896" href="https://ganjoor.net/moulavi/shams/ghazalsh/sh2272">غزل شمارهٔ ۲۲۷۲</a></h2>
<p>حد البشیر بشاره یا جار</p><p>دهش الفؤاد بما حداه و حاروا</p><p>سمعوا نداء الحق من فم طارق</p><p>قرب الخیام الیکم و الدار</p><p>و دنا کریم وجهه قمر الدجی</p><p>و خیاله لعاشقین مدار</p><p>فتحلقوا حول البشیر و اقبلوا</p><p>سجدوا جمیعا للبشیر و زاروا</p><p>سکنت قلوب بعد ما سکن البلا</p><p>لبسوا لباس الجد منه و ساروا</p><h2><a id="poem-4897" href="https://ganjoor.net/moulavi/shams/ghazalsh/sh2273">غزل شمارهٔ ۲۲۷۳</a></h2>
<p>امسی و اصبح بالجوی اتعذب</p><p>قلبی علی نار الهوی یتقلب</p><p>ان کنت تهجرنی تهذبنی به</p><p>انت النهی و بلاک لا اتهذب</p><p>ما بال قلبک قد قسا فالی متی</p><p>ابکی و مما قد جری اتعتب</p><p>مما احب بان اقول فدیتکم</p><p>احیی بکم و قتیلکم اتلقب</p><p>و اشرتم بالصبر لی متسلیا</p><p>ما هکذی عشقی به لا تحسبوا</p><p>ما عشت فی هذا الفراق سویعه</p><p>لو لا لقائک کل یوم ارقب</p><p>انی اتوب مناجیا و منادیا</p><p>فانا المسیء بسیدی و المذنب</p><p>تبریز جل به شمس دین سیدی</p><p>ابکی دما مما جنیت و اشرب</p><h2><a id="poem-4898" href="https://ganjoor.net/moulavi/shams/ghazalsh/sh2274">غزل شمارهٔ ۲۲۷۴</a></h2>
<p>مررت بدر فی هواه بحار</p><p>راوه بدر و فی الدلال و حاروا</p><p>و شاهدت ماء شابه الروح فی الصفا</p><p>و یعشق ذاک الماء ما هو نار</p><p>و للعشق نور لیس للشمس مثله</p><p>فظل دلیل العاشقین و ساروا</p><p>عروس الهوی بدر تلالا فی الدجی</p><p>علیها دماء العاشقین خمار</p><p>ظللت من الدنیا علی طلب الهوی</p><p>اضاء لنا غیر الدیار دیار</p><p>فشاهدت رکبانا قریحا مطیهم</p><p>و کان لهم عند المسیر بدار</p><p>فقلت لهم فی ذاک قالوا لفی الهوی</p><p>لمن فر من هذا الدیار دمار</p><p>و ان شئت برهانا فسافر ببلده</p><p>یقال لها تبریز و هی مزار</p><p>فیشتم اهل العشق من ترباته</p><p>و للروح منها زخرف و سوار</p><p>تروح کلیل مظلم فی هوائه</p><p>و ترجع مسرورا و انت نهار</p><h2><a id="poem-4899" href="https://ganjoor.net/moulavi/shams/ghazalsh/sh2275">غزل شمارهٔ ۲۲۷۵</a></h2>
<p>امروز مستان را نگر در مست ما آویخته</p><p>افکنده عقل و عافیت و اندر بلا آویخته</p><p>گفتم که ای مستان جان می‌خورده از دستان جان</p><p>ای صد هزاران جان و دل اندر شما آویخته</p><p>گفتند شکر الله را کو جلوه کرد این ماه را</p><p>افتاده بودیم از بقا در قعر لا آویخته</p><p>بگریختیم از جور او یک مدتی وز دور او</p><p>چون دشمنان بودیم ما اندر جفا آویخته</p><p>جام وفا برداشته کار و دکان بگذاشته</p><p>و افسردگان بی‌مزه در کارها آویخته</p><p>بنشسته عقل سرمه کش با هر کی با چشمی است خوش</p><p>بنشسته زاغ دیده کش بر هر کجا آویخته</p><p>زین خنب‌های تلخ و خوش گر چاشنی داری بچش</p><p>ترک هوا خوشتر بود یا در هوا آویخته</p><p>عمری دل من در غمش آواره شد می‌جستمش</p><p>دیدم دل بیچاره را خوش در خدا آویخته</p><p>بر دار دنیا ای فتی گر ایمنی برخیز تا</p><p>بنمایم آزادانت را و هم تو را آویخته</p><p>بر دار ملک جاودان بین کشتگان زنده جان</p><p>مانند منصور جوان در ارتضا آویخته</p><p>عشقا تویی سلطان من از بهر من داری بزن</p><p>روشن ندارد خانه را قندیل ناآویخته</p><p>من خاک پای آن کسم کو دست در مردان زند</p><p>جانم غلام آن مسی در کیمیا آویخته</p><p>برجه طرب را ساز کن عیش و سماع آغاز کن</p><p>خوش نیست آن دف سرنگون نی بی‌نوا آویخته</p><p>دف دل گشاید بسته را نی جان فزاید خسته را</p><p>این دلگشا چون بسته شد و آن جان فزا آویخته</p><p>امروز دستی برگشا ایثار کن جان در سخا</p><p>با کفر حاتم رست چون بد در سخا آویخته</p><p>هست آن سخا چون دام نان اما صفا چون دام جان</p><p>کو در سخا آویخته کو در صفا آویخته</p><p>باشد سخی چون خایفی در غار ایثاری شده</p><p>صوفی چو بوبکری بود در مصطفی آویخته</p><p>این دل دهد در دلبری جان هم سپارد بر سری</p><p>و آن صرفه جو چون مشتری اندر بها آویخته</p><p>آن چون نهنگ آیان شده دریا در او حیران شده</p><p>وین بحری نوآشنا در آشنا آویخته</p><p>گویی که این کار و کیا یا صدق باشد یا ریا</p><p>آن جا که عشاقند و ما صدق و ریا آویخته</p><p>شب گشت ای شاه جهان چشم و چراغ شب روان</p><p>ای پیش روی چون مهت ماه سما آویخته</p><p>من شادمان چون ماه نو تو جان فزا چون جاه نو</p><p>وی در غم تو ماه نو چون من دوتا آویخته</p><p>کوه است جان در معرفت تن برگ کاهی در صفت</p><p>بر برگ کی دیده است کس یک کوه را آویخته</p><p>از ره روان گردی روان صحبت ببر از دیگران</p><p>ور نی بمانی مبتلا در مبتلا آویخته</p><p>جان عزیزان گشته خون تا عاقبت چون است چون</p><p>از بدگمانی سرنگون در انتها آویخته</p><p>چون دید جان پاکشان آن تخم کاول کاشت جان</p><p>واگشت فکر از انتها در ابتدا آویخته</p><p>اصل ندا از دل بود در کوه تن افتد صدا</p><p>خاموش رو در اصل کن ای در صدا آویخته</p><p>گفت زبان کبر آورد کبرت نیازت را خورد</p><p>شو تو ز کبر خود جدا در کبریا آویخته</p><p>ای شمس تبریزی برآ از سوی شرق کبریا</p><p>جان‌ها ز تو چون ذره‌ها اندر ضیا آویخته</p><h2><a id="poem-4900" href="https://ganjoor.net/moulavi/shams/ghazalsh/sh2276">غزل شمارهٔ ۲۲۷۶</a></h2>
<p>ای جبرئیل از عشق تو اندر سما پا کوفته</p><p>ای انجم و چرخ و فلک اندر هوا پا کوفته</p><p>تا گاو و ماهی زیر این هفتم زمین خرم شده</p><p>هر برج تا گاو و سمک اندر علا پا کوفته</p><p>انگور دل پرخون شده رفته به سوی میکده</p><p>تا آتشی در می‌زده در خنب‌ها پا کوفته</p><p>دل دیده آب روی خود در خاک کوی عشق او</p><p>چون آن عنایت دید دل اندر عنا پا کوفته</p><p>جان همچو ایوب نبی در ذوق آن لطف و کرم</p><p>با قالب پرکرم خود اندر بلا پا کوفته</p><p>خلقی که خواهند آمدن از نسل آدم بعد از این</p><p>جان‌های ایشان بهر تو هم در فنا پا کوفته</p><p>اندر خرابات فنا شاهنشهان محتشم</p><p>هم بی‌کله سرور شده هم بی‌قبا پا کوفته</p><p>قومی بدیده چیزکی عاشق شده لیک از حسد</p><p>از کبر و ناموس و حیا هم در خلاء پا کوفته</p><p>اصحاب کبر و نفس کی باشند لایق شاه را</p><p>کز عزت این شاه ما صد کبریا پا کوفته</p><p>قومی ببینی رقص کن در عشق نان و شوربا</p><p>قومی دگر در عشقشان نان و ابا پا کوفته</p><p>خوش گوهری کو گوهری هشت از هوای بحر او</p><p>تا بحر شد در سر خود در اصطفا پا کوفته</p><p>کو او و کو بیچاره‌ای کو هست در تقلید خود</p><p>در خون خود چرخی زده و اندر رجا پا کوفته</p><p>با این همه او به بود از غافل منکر که او</p><p>گه می‌کند اقرارکی گه او ز لا پا کوفته</p><p>قومی به عشق آن فتی بگذشت از هست و فنا</p><p>قومی به عشق خود که من هستم فنا پا کوفته</p><p>خفاش در تاریکیی در عشق ظلمت‌ها به رقص</p><p>مرغان خورشیدی سحر تا والضحی پا کوفته</p><p>تو شمس تبریزی بگو ای باد صبح تیزرو</p><p>با من بگو احوال او با من درآ پا کوفته</p>
</body></html>