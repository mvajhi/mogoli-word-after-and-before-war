<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر اول - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-7945" href="https://ganjoor.net/moulavi/masnavi/daftar1/sh53">بخش ۵۳ - جواب گفتن خرگوش ایشان را</a></h2>
<p>گفت ای یاران مرا مهلت دهید</p><p>تا بمکرم از بلا بیرون جهید</p><p>تا امان یابد بمکرم جانتان</p><p>ماند این میراث فرزندانتان</p><p>هر پیمبر امتان را در جهان</p><p>همچنین تا مخلصی می‌خواندشان</p><p>کز فلک راه برون شو دیده بود</p><p>در نظر چون مردمک پیچیده بود</p><p>مردمش چون مردمک دیدند خرد</p><p>در بزرگی مردمک کس ره نبرد</p><h2><a id="poem-7946" href="https://ganjoor.net/moulavi/masnavi/daftar1/sh54">بخش ۵۴ - اعتراض نخچیران بر سخن خرگوش</a></h2>
<p>قوم گفتندش که ای خر گوش‌دار</p><p>خویش را اندازهٔ خرگوش دار</p><p>هین چه لافست این که از تو بهتران</p><p>در نیاوردند اندر خاطر آن</p><p>معجبی یا خود قضامان در پیست</p><p>ور نه این دم لایق چون تو کیست</p><h2><a id="poem-7947" href="https://ganjoor.net/moulavi/masnavi/daftar1/sh55">بخش ۵۵ - جواب خرگوش نخچیران را</a></h2>
<p>گفت ای یاران حقم الهام داد</p><p>مر ضعیفی را قوی رایی فتاد</p><p>آنچ حق آموخت مر زنبور را</p><p>آن نباشد شیر را و گور را</p><p>خانه‌ها سازد پر از حلوای تر</p><p>حق برو آن علم را بگشاد در</p><p>آنچ حق آموخت کرم پیله را</p><p>هیچ پیلی داند آن گون حیله را</p><p>آدم خاکی ز حق آموخت علم</p><p>تا به هفتم آسمان افروخت علم</p><p>نام و ناموس ملک را در شکست</p><p>کوری آنکس که در حق درشکست</p><p>زاهد ششصد هزاران ساله را</p><p>پوزبندی ساخت آن گوساله را</p><p>تا نتاند شیر علم دین کشید</p><p>تا نگردد گرد آن قصر مشید</p><p>علمهای اهل حس شد پوزبند</p><p>تا نگیرد شیر از آن علم بلند</p><p>قطرهٔ دل را یکی گوهر فتاد</p><p>کان به دریاها و گردونها نداد</p><p>چند صورت آخر ای صورت‌پرست</p><p>جان بی‌معنیت از صورت نرست</p><p>گر بصورت آدمی انسان بدی</p><p>احمد و بوجهل خود یکسان بدی</p><p>نقش بر دیوار مثل آدمست</p><p>بنگر از صورت چه چیز او کمست</p><p>جان کمست آن صورت با تاب را</p><p>رو بجو آن گوهر کم‌یاب را</p><p>شد سر شیران عالم جمله پست</p><p>چون سگ اصحاب را دادند دست</p><p>چه زیانستش از آن نقش نفور</p><p>چونک جانش غرق شد در بحر نور</p><p>وصف و صورت نیست اندر خامه‌ها</p><p>عالم و عادل بود در نامه‌ها</p><p>عالم و عادل همه معنیست بس</p><p>کش نیابی در مکان و پیش و پس</p><p>می‌زند بر تن ز سوی لامکان</p><p>می‌نگنجد در فلک خورشید جان</p><h2><a id="poem-7948" href="https://ganjoor.net/moulavi/masnavi/daftar1/sh56">بخش ۵۶ - ذکر دانش خرگوش و بیان فضیلت و منافع دانستن</a></h2>
<p>این سخن پایان ندارد هوش‌دار</p><p>هوش سوی قصهٔ خرگوش دار</p><p>گوش خر بفروش و دیگر گوش خر</p><p>کین سخن را در نیابد گوش خر</p><p>رو تو روبه‌بازی خرگوش بین</p><p>مکر و شیراندازی خرگوش بین</p><p>خاتم ملک سلیمانست علم</p><p>جمله عالم صورت و جانست علم</p><p>آدمی را زین هنر بیچاره گشت</p><p>خلق دریاها و خلق کوه و دشت</p><p>زو پلنگ و شیر ترسان همچو موش</p><p>زو نهنگ و بحر در صفرا و جوش</p><p>زو پری و دیو ساحلها گرفت</p><p>هر یکی در جای پنهان جا گرفت</p><p>آدمی را دشمن پنهان بسیست</p><p>آدمی با حذر عاقل کسیست</p><p>خلق پنهان زشتشان و خوبشان</p><p>می‌زند در دل بهر دم کوبشان</p><p>بهر غسل ار در روی در جویبار</p><p>بر تو آسیبی زند در آب خار</p><p>گر چه پنهان خار در آبست پست</p><p>چونک در تو می‌خلد دانی که هست</p><p>خارخار وحیها و وسوسه</p><p>از هزاران کس بود نه یک کسه</p><p>باش تا حسهای تو مبدل شود</p><p>تا ببینیشان و مشکل حل شود</p><p>تا سخنهای کیان رد کرده‌ای</p><p>تا کیان را سرور خود کرده‌ای</p><h2><a id="poem-7949" href="https://ganjoor.net/moulavi/masnavi/daftar1/sh57">بخش ۵۷ - باز طلبیدن نخچیران از خرگوش سر اندیشهٔ او را</a></h2>
<p>بعد از آن گفتند کای خرگوش چست</p><p>در میان آر آنچ در ادراک تست</p><p>ای که با شیری تو در پیچیده‌ای</p><p>بازگو رایی که اندیشیده‌ای</p><p>مشورت ادراک و هشیاری دهد</p><p>عقلها مر عقل را یاری دهد</p><p>گفت پیغامبر بکن ای رای‌زن</p><p>مشورت کالمستشار مؤتمن</p><h2><a id="poem-7950" href="https://ganjoor.net/moulavi/masnavi/daftar1/sh58">بخش ۵۸ - منع کردن خرگوش از راز ایشان را</a></h2>
<p>گفت هر رازی نشاید باز گفت</p><p>جفت طاق آید گهی گه طاق جفت</p><p>از صفا گر دم زنی با آینه</p><p>تیره گردد زود با ما آینه</p><p>در بیان این سه کم جنبان لبت</p><p>از ذهاب و از ذهب وز مذهبت</p><p>کین سه را خصمست بسیار و عدو</p><p>در کمینت ایستد چون داند او</p><p>ور بگویی با یکی دو الوداع</p><p>کل سر جاوز الاثنین شاع</p><p>گر دو سه پرنده را بندی بهم</p><p>بر زمین مانند محبوس از الم</p><p>مشورت دارند سرپوشیده خوب</p><p>در کنایت با غلط‌افکن مشوب</p><p>مشورت کردی پیمبر بسته‌سر</p><p>گفته ایشانش جواب و بی‌خبر</p><p>در مثالی بسته گفتی رای را</p><p>تا ندانند خصم از سر پای را</p><p>او جواب خویش بگرفتی ازو</p><p>وز سؤالش می‌نبردی غیر بو</p><h2><a id="poem-7951" href="https://ganjoor.net/moulavi/masnavi/daftar1/sh59">بخش ۵۹ - قصهٔ مکر خرگوش</a></h2>
<p>ساعتی تاخیر کرد اندر شدن</p><p>بعد از آن شد پیش شیر پنجه‌زن</p><p>زان سبب کاندر شدن او ماند دیر</p><p>خاک را می‌کند و می‌غرید شیر</p><p>گفت من گفتم که عهد آن خسان</p><p>خام باشد خام و سست و نارسان</p><p>دمدمهٔ ایشان مرا از خر فکند</p><p>چند بفریبد مرا این دهر چند</p><p>سخت در ماند امیر سست ریش</p><p>چون نه پس بیند نه پیش از احمقیش</p><p>راه هموارست زیرش دامها</p><p>قحط معنی درمیان نامها</p><p>لفظها و نامها چون دامهاست</p><p>لفظ شیرین ریگ آب عمر ماست</p><p>آن یکی ریگی که جوشد آب ازو</p><p>سخت کم‌یابست رو آن را بجو</p><p>منبع حکمت شود حکمت‌طلب</p><p>فارغ آید او ز تحصیل و سبب</p><p>لوح حافظ لوح محفوظی شود</p><p>عقل او از روح محظوظی شود</p><p>چون معلم بود عقلش ز ابتدا</p><p>بعد ازین شد عقل شاگردی ورا</p><p>عقل چون جبریل گوید احمدا</p><p>گر یکی گامی نهم سوزد مرا</p><p>تو مرا بگذار زین پس پیش ران</p><p>حد من این بود ای سلطان جان</p><p>هر که ماند از کاهلی بی‌شکر و صبر</p><p>او همین داند که گیرد پای جبر</p><p>هر که جبر آورد خود رنجور کرد</p><p>تا همان رنجوریش در گور کرد</p><p>گفت پیغمبر که رنجوری بلاغ</p><p>رنج آرد تا بمیرد چون چراغ</p><p>جبر چه بود بستن اشکسته را</p><p>یا بپیوستن رگی بگسسته را</p><p>چون درین ره پای خود نشکسته‌ای</p><p>بر کی می‌خندی چه پا را بسته‌ای</p><p>وانک پایش در ره کوشش شکست</p><p>در رسید او را براق و بر نشست</p><p>حامل دین بود او محمول شد</p><p>قابل فرمان بد او مقبول شد</p><p>تاکنون فرمان پذیرفتی ز شاه</p><p>بعد ازین فرمان رساند بر سپاه</p><p>تاکنون اختر اثر کردی درو</p><p>بعد ازین باشد امیر اختر او</p><p>گر ترا اشکال آید در نظر</p><p>پس تو شک داری در انشق القمر</p><p>تازه کن ایمان نی از گفت زبان</p><p>ای هوا را تازه کرده در نهان</p><p>تا هوا تازه‌ست ایمان تازه نیست</p><p>کین هوا جز قفل آن دروازه نیست</p><p>کرده‌ای تاویل حرف بکر را</p><p>خویش را تاویل کن نه ذکر را</p><p>بر هوا تاویل قرآن می‌کنی</p><p>پست و کژ شد از تو معنی سنی</p><h2><a id="poem-7952" href="https://ganjoor.net/moulavi/masnavi/daftar1/sh60">بخش ۶۰ - زیافت تاویل رکیک مگس</a></h2>
<p>آن مگس بر برگ کاه و بول خر</p><p>همچو کشتیبان همی افراشت سر</p><p>گفت من دریا و کشتی خوانده‌ام</p><p>مدتی در فکر آن می‌مانده‌ام</p><p>اینک این دریا و این کشتی و من</p><p>مرد کشتیبان و اهل و رای‌زن</p><p>بر سر دریا همی راند او عمد</p><p>می‌نمودش آن قدر بیرون ز حد</p><p>بود بی‌حد آن چمین نسبت بدو</p><p>آن نظر که بیند آن را راست کو</p><p>عالمش چندان بود کش بینشست</p><p>چشم چندین بحر همچندینشست</p><p>صاحب تاویل باطل چون مگس</p><p>وهم او بول خر و تصویر خس</p><p>گر مگس تاویل بگذارد برای</p><p>آن مگس را بخت گرداند همای</p><p>آن مگس نبود کش این عبرت بود</p><p>روح او نه در خور صورت بود</p><h2><a id="poem-7953" href="https://ganjoor.net/moulavi/masnavi/daftar1/sh61">بخش ۶۱ - تولیدن شیر از دیر آمدن خرگوش</a></h2>
<p>همچو آن خرگوش کو بر شیر زد</p><p>روح او کی بود اندر خورد قد</p><p>شیر می‌گفت از سر تیزی و خشم</p><p>کز ره گوشم عدو بر بست چشم</p><p>مکرهای جبریانم بسته کرد</p><p>تیغ چوبینشان تنم را خسته کرد</p><p>زین سپس من نشنوم آن دمدمه</p><p>بانگ دیوانست و غولان آن همه</p><p>بر دران ای دل تو ایشان را مه‌ایست</p><p>پوستشان برکن کشان جز پوست نیست</p><p>پوست چه بود گفته‌های رنگ رنگ</p><p>چون زره بر آب کش نبود درنگ</p><p>این سخن چون پوست و معنی مغز دان</p><p>این سخن چون نقش و معنی همچو جان</p><p>پوست باشد مغز بد را عیب‌پوش</p><p>مغز نیکو را ز غیرت غیب‌پوش</p><p>چون قلم از باد بد دفتر ز آب</p><p>هرچه بنویسی فنا گردد شتاب</p><p>نقش آبست ار وفا جویی از آن</p><p>باز گردی دستهای خود گزان</p><p>باد در مردم هوا و آرزوست</p><p>چون هوا بگذاشتی پیغام هوست</p><p>خوش بود پیغامهای کردگار</p><p>کو ز سر تا پای باشد پایدار</p><p>خطبهٔ شاهان بگردد و آن کیا</p><p>جز کیا و خطبه‌های انبیا</p><p>زانک بوش پادشاهان از هواست</p><p>بارنامهٔ انبیا از کبریاست</p><p>از درمها نام شاهان برکنند</p><p>نام احمد تا ابد بر می‌زنند</p><p>نام احمد نام جملهٔ انبیاست</p><p>چونک صد آمد نود هم پیش ماست</p><h2><a id="poem-7954" href="https://ganjoor.net/moulavi/masnavi/daftar1/sh62">بخش ۶۲ - هم در بیان مکر خرگوش</a></h2>
<p>در شدن خرگوش بس تاخیر کرد</p><p>مکر را با خویشتن تقریر کرد</p><p>در ره آمد بعد تاخیر دراز</p><p>تا به گوش شیر گوید یک دو راز</p><p>تا چه عالمهاست در سودای عقل</p><p>تا چه با پهناست این دریای عقل</p><p>صورت ما اندرین بحر عذاب</p><p>می‌دود چون کاسه‌ها بر روی آب</p><p>تا نشد پر بر سر دریا چو طشت</p><p>چونک پر شد طشت در وی غرق گشت</p><p>عقل پنهانست و ظاهر عالمی</p><p>صورت ما موج یا از وی نمی</p><p>هر چه صورت می وسیلت سازدش</p><p>زان وسیلت بحر دور اندازدش</p><p>تا نبیند دل دهندهٔ راز را</p><p>تا نبیند تیر دورانداز را</p><p>اسپ خود را یاوه داند وز ستیز</p><p>می‌دواند اسپ خود در راه تیز</p><p>اسپ خود را یاوه داند آن جواد</p><p>و اسپ خود او را کشان کرده چو باد</p><p>در فغان و جست و جو آن خیره‌سر</p><p>هر طرف پرسان و جویان در بدر</p><p>کانک دزدید اسپ ما را کو و کیست</p><p>این که زیر ران تست ای خواجه چیست</p><p>آری این اسپست لیک این اسپ کو</p><p>با خود آی ای شهسوار اسپ‌جو</p><p>جان ز پیدایی و نزدیکیست گم</p><p>چون شکم پر آب و لب خشکی چو خم</p><p>کی ببینی سرخ و سبز و فور را</p><p>تا نبینی پیش ازین سه نور را</p><p>لیک چون در رنگ گم شد هوش تو</p><p>شد ز نور آن رنگها روپوش تو</p><p>چونک شب آن رنگها مستور بود</p><p>پس بدیدی دید رنگ از نور بود</p><p>نیست دید رنگ بی‌نور برون</p><p>همچنین رنگ خیال اندرون</p><p>این برون از آفتاب و از سها</p><p>واندرون از عکس انوار علا</p><p>نور نور چشم خود نور دلست</p><p>نور چشم از نور دلها حاصلست</p><p>باز نور نور دل نور خداست</p><p>کو ز نور عقل و حس پاک و جداست</p><p>شب نبد نور و ندیدی رنگها</p><p>پس به ضد نور پیدا شد ترا</p><p>دیدن نورست آنگه دید رنگ</p><p>وین به ضد نور دانی بی‌درنگ</p><p>رنج و غم را حق پی آن آفرید</p><p>تا بدین ضد خوش‌دلی آید پدید</p><p>پس نهانیها بضد پیدا شود</p><p>چونک حق را نیست ضد پنهان بود</p><p>که نظر پر نور بود آنگه برنگ</p><p>ضد به ضد پیدا بود چون روم و زنگ</p><p>پس به ضد نور دانستی تو نور</p><p>ضد ضد را می‌نماید در صدور</p><p>نور حق را نیست ضدی در وجود</p><p>تا به ضد او را توان پیدا نمود</p><p>لاجرم ابصار ما لا تدرکه</p><p>و هو یدرک بین تو از موسی و که</p><p>صورت از معنی چو شیر از بیشه دان</p><p>یا چو آواز و سخن ز اندیشه دان</p><p>این سخن و آواز از اندیشه خاست</p><p>تو ندانی بحر اندیشه کجاست</p><p>لیک چون موج سخن دیدی لطیف</p><p>بحر آن دانی که باشد هم شریف</p><p>چون ز دانش موج اندیشه بتاخت</p><p>از سخن و آواز او صورت بساخت</p><p>از سخن صورت بزاد و باز مرد</p><p>موج خود را باز اندر بحر برد</p><p>صورت از بی‌صورتی آمد برون</p><p>باز شد که انا الیه راجعون</p><p>پس ترا هر لحظه مرگ و رجعتیست</p><p>مصطفی فرمود دنیا ساعتیست</p><p>فکر ما تیریست از هو در هوا</p><p>در هوا کی پاید آید تا خدا</p><p>هر نفس نو می‌شود دنیا و ما</p><p>بی‌خبر از نو شدن اندر بقا</p><p>عمر همچون جوی نو نو می‌رسد</p><p>مستمری می‌نماید در جسد</p><p>آن ز تیزی مستمر شکل آمده‌ست</p><p>چون شرر کش تیز جنبانی بدست</p><p>شاخ آتش را بجنبانی بساز</p><p>در نظر آتش نماید بس دراز</p><p>این درازی مدت از تیزی صنع</p><p>می‌نماید سرعت‌انگیزی صنع</p><p>طالب این سِرّ اگر علامه‌ایست</p><p>نک حسام‌الدین که سامی نامه‌ایست</p><h2><a id="poem-7955" href="https://ganjoor.net/moulavi/masnavi/daftar1/sh63">بخش ۶۳ - رسیدن خرگوش به شیر</a></h2>
<p>شیر اندر آتش و در خشم و شور</p><p>دید کان خرگوش می‌آید ز دور</p><p>می‌دود بی‌دهشت و گستاخ او</p><p>خشمگین و تند و تیز و ترش‌رو</p><p>کز شکسته آمدن تهمت بود</p><p>وز دلیری دفع هر ریبت بود</p><p>چون رسید او پیشتر نزدیک صف</p><p>بانگ بر زد شیرهای ای ناخلف</p><p>من که پیلان را ز هم بدریده‌ام</p><p>من که گوش شیر نر مالیده‌ام</p><p>نیم خرگوشی که باشد که چنین</p><p>امر ما را افکند او بر زمین</p><p>ترک خواب غفلت خرگوش کن</p><p>غرهٔ این شیر ای خرگوش کن</p><h2><a id="poem-7956" href="https://ganjoor.net/moulavi/masnavi/daftar1/sh64">بخش ۶۴ - عذر گفتن خرگوش</a></h2>
<p>گفت خرگوش الامان عذریم هست</p><p>گر دهد عفو خداوندیت دست</p><p>گفت چه عذر ای قصور ابلهان</p><p>این زمان آیند در پیش شهان</p><p>مرغ بی‌وقتی سرت باید برید</p><p>عذر احمق را نمی‌شاید شنید</p><p>عذر احمق بتر از جرمش بود</p><p>عذر نادان زهر هر دانش بود</p><p>عذرت ای خرگوش از دانش تهی</p><p>من نه خرگوشم که در گوشم نهی</p><p>گفت ای شه ناکسی را کس شمار</p><p>عذر استم دیده‌ای را گوش دار</p><p>خاص از بهر زکات جاه خود</p><p>گمرهی را تو مران از راه خود</p><p>بحر کو آبی به هر جو می‌دهد</p><p>هر خسی را بر سر و رو می‌نهد</p><p>کم نخواهد گشت دریا زین کرم</p><p>از کرم دریا نگردد بیش و کم</p><p>گفت دارم من کرم بر جای او</p><p>جامهٔ هر کس برم بالای او</p><p>گفت بشنو گر نباشم جای لطف</p><p>سر نهادم پیش اژدرهای عنف</p><p>من بوقت چاشت در راه آمدم</p><p>با رفیق خود سوی شاه آمدم</p><p>با من از بهر تو خرگوشی دگر</p><p>جفت و همره کرده بودند آن نفر</p><p>شیری اندر راه قصد بنده کرد</p><p>قصد هر دو همره آینده کرد</p><p>گفتمش ما بنده شاهنشهیم</p><p>خواجه تاشان که آن درگهیم</p><p>گفت شاهنشه کی باشد شرم دار</p><p>پیش من تو یاد هر ناکس میار</p><p>هم ترا و هم شهت را بر درم</p><p>گر تو با یارت بگردید از درم</p><p>گفتمش بگذار تا بار دگر</p><p>روی شه بینم برم از تو خبر</p><p>گفت همره را گرو نه پیش من</p><p>ور نه قربانی تو اندر کیش من</p><p>لابه کردیمش بسی سودی نکرد</p><p>یار من بستد مرا بگذاشت فرد</p><p>یارم از زفتی دو چندان بد که من</p><p>هم بلطف و هم بخوبی هم بتن</p><p>بعد ازین زان شیر این ره بسته شد</p><p>حال ما این بود و با تو گفته شد</p><p>از وظیفه بعد ازین اومید بر</p><p>حق همی گویم ترا والحق مر</p><p>گر وظیفه بایدت ره پاک کن</p><p>هین بیا و دفع آن بی‌باک کن</p><h2><a id="poem-7957" href="https://ganjoor.net/moulavi/masnavi/daftar1/sh65">بخش ۶۵ - جواب گفتن شیر خرگوش را و روان شدن با او</a></h2>
<p>گفت بسم الله بیا تا او کجاست</p><p>پیش در شو گر همی گویی تو راست</p><p>تا سزای او و صد چون او دهم</p><p>ور دروغست این سزای تو دهم</p><p>اندر آمد چون قلاووزی به پیش</p><p>تا برد او را به سوی دام خویش</p><p>سوی چاهی کو نشانش کرده بود</p><p>چاه مغ را دام جانش کرده بود</p><p>می‌شدند این هر دو تا نزدیک چاه</p><p>اینت خرگوشی چو آبی زیر کاه</p><p>آب کاهی را به هامون می‌برد</p><p>آب کوهی را عجب چون می‌برد</p><p>دام مکر او کمند شیر بود</p><p>طرفه خرگوشی که شیری می‌ربود</p><p>موسیی فرعون را با رود نیل</p><p>می‌کشد با لشکر و جمع ثقیل</p><p>پشه‌ای نمرود را با نیم پر</p><p>می‌شکافد بی‌محابا درز سر</p><p>حال آن کو قول دشمن را شنود</p><p>بین جزای آنک شد یار حسود</p><p>حال فرعونی که هامان را شنود</p><p>حال نمرودی که شیطان را شنود</p><p>دشمن ار چه دوستانه گویدت</p><p>دام دان گر چه ز دانه گویدت</p><p>گر ترا قندی دهد آن زهر دان</p><p>گر بتن لطفی کند آن قهر دان</p><p>چون قضا آید نبینی غیر پوست</p><p>دشمنان را باز نشناسی ز دوست</p><p>چون چنین شد ابتهال آغاز کن</p><p>ناله و تسبیح و روزه ساز کن</p><p>ناله می‌کن کای تو علام الغیوب</p><p>زیر سنگ مکر بد ما را مکوب</p><p>گر سگی کردیم ای شیرآفرین</p><p>شیر را مگمار بر ما زین کمین</p><p>آب خوش را صورت آتش مده</p><p>اندر آتش صورت آبی منه</p><p>از شراب قهر چون مستی دهی</p><p>نیستها را صورت هستی دهی</p><p>چیست مستی بند چشم از دید چشم</p><p>تا نماند سنگ گوهر پشم یشم</p><p>چیست مستی حسها مبدل شدن</p><p>چوب گز اندر نظر صندل شدن</p><h2><a id="poem-7958" href="https://ganjoor.net/moulavi/masnavi/daftar1/sh66">بخش ۶۶ - قصهٔ هدهد و سلیمان در بیان آنک چون قضا آید چشمهای روشن بسته شود</a></h2>
<p>چون سلیمان را سراپرده زدند</p><p>جمله مرغانش به خدمت آمدند</p><p>هم‌زبان و محرم خود یافتند</p><p>پیش او یک یک بجان بشتافتند</p><p>جمله مرغان ترک کرده چیک چیک</p><p>با سلیمان گشته افصح من اخیک</p><p>همزبانی خویشی و پیوندی است</p><p>مرد با نامحرمان چون بندی است</p><p>ای بسا هندو و ترک همزبان</p><p>ای بسا دو ترک چون بیگانگان</p><p>پس زبان محرمی خود دیگرست</p><p>همدلی از همزبانی بهترست</p><p>غیرنطق و غیر ایما و سجل</p><p>صد هزاران ترجمان خیزد ز دل</p><p>جمله مرغان هر یکی اسرار خود</p><p>از هنر وز دانش و از کار خود</p><p>با سلیمان یک بیک وا می‌نمود</p><p>از برای عرضه خود را می‌ستود</p><p>از تکبر نه و از هستی خویش</p><p>بهر آن تا ره دهد او را به پیش</p><p>چون بباید برده را از خواجه‌ای</p><p>عرضه دارد از هنر دیباجه‌ای</p><p>چونک دارد از خریداریش ننگ</p><p>خود کند بیمار و کر و شل و لنگ</p><p>نوبت هدهد رسید و پیشه‌اش</p><p>و آن بیان صنعت و اندیشه‌اش</p><p>گفت ای شه یک هنر کان کهترست</p><p>باز گویم گفت کوته بهترست</p><p>گفت بر گو تا کدامست آن هنر</p><p>گفت من آنگه که باشم اوج بر</p><p>بنگرم از اوج با چشم یقین</p><p>من ببینم آب در قعر زمین</p><p>تا کجایست و چه عمقستش چه رنگ</p><p>از چه می‌جوشد ز خاکی یا ز سنگ</p><p>ای سلیمان بهر لشگرگاه را</p><p>در سفر می‌دار این آگاه را</p><p>پس سلیمان گفت ای نیکو رفیق</p><p>در بیابانهای بی آب عمیق</p><h2><a id="poem-7959" href="https://ganjoor.net/moulavi/masnavi/daftar1/sh67">بخش ۶۷ - طعنهٔ زاغ در دعوی هدهد</a></h2>
<p>زاغ چون بشنود آمد از حسد</p><p>با سلیمان گفت کو کژ گفت و بد</p><p>از ادب نبود به پیش شه مقال</p><p>خاصه خودلاف دروغین و محال</p><p>گر مر او را این نظر بودی مدام</p><p>چون ندیدی زیر مشتی خاک دام</p><p>چون گرفتار آمدی در دام او</p><p>چون قفس اندر شدی ناکام او</p><p>پس سلیمان گفت ای هدهد رواست</p><p>کز تو در اول قدح این درد خاست</p><p>چون نمایی مستی ای خورده تو دوغ</p><p>پیش من لافی زنی آنگه دروغ</p><h2><a id="poem-7960" href="https://ganjoor.net/moulavi/masnavi/daftar1/sh68">بخش ۶۸ - جواب گفتن هدهد طعنهٔ زاغ را</a></h2>
<p>گفت ای شه بر من عور گدای</p><p>قول دشمن مشنو از بهر خدای</p><p>گر به بطلانست دعوی کردنم</p><p>من نهادم سر ببر این گردنم</p><p>زاغ کو حکم قضا را منکرست</p><p>گر هزاران عقل دارد کافرست</p><p>در تو تا کافی بود از کافران</p><p>جای گند و شهوتی چون کاف ران</p><p>من ببینم دام را اندر هوا</p><p>گر نپوشد چشم عقلم را قضا</p><p>چون قضا آید شود دانش بخواب</p><p>مه سیه گردد بگیرد آفتاب</p><p>از قضا این تعبیه کی نادرست</p><p>از قضا دان کو قضا را منکرست</p><h2><a id="poem-7961" href="https://ganjoor.net/moulavi/masnavi/daftar1/sh69">بخش ۶۹ - قصهٔ آدم علیه‌السلام و بستن قضا نظر او را از مراعات صریح نهی و ترک تاویل</a></h2>
<p>بوالبشر کو علم الاسما بگست</p><p>صد هزاران علمش اندر هر رگست</p><p>اسم هر چیزی چنان کان چیز هست</p><p>تا به پایان جان او را داد دست</p><p>هر لقب کو داد آن مبدل نشد</p><p>آنک چستش خواند او کاهل نشد</p><p>هر که اول مؤمنست اول بدید</p><p>هر که آخر کافر او را شد پدید</p><p>اسم هر چیزی تو از دانا شنو</p><p>سر رمز علم الاسما شنو</p><p>اسم هر چیزی بر ما ظاهرش</p><p>اسم هر چیزی بر خالق سرش</p><p>نزد موسی نام چوبش بد عصا</p><p>نزد خالق بود نامش اژدها</p><p>بد عمر را نام اینجا بت‌پرست</p><p>لیک مؤمن بود نامش در الست</p><p>آنک بد نزدیک ما نامش منی</p><p>پیش حق این نقش بد که با منی</p><p>صورتی بود این منی اندر عدم</p><p>پیش حق موجود نه بیش و نه کم</p><p>حاصل آن آمد حقیقت نام ما</p><p>پیش حضرت کان بود انجام ما</p><p>مرد را بر عاقبت نامی نهد</p><p>نی بر آن کو عاریت نامی نهد</p><p>چشم آدم چون به نور پاک دید</p><p>جان و سر نامها گشتش پدید</p><p>چون ملک انوار حق در وی بیافت</p><p>در سجود افتاد و در خدمت شتافت</p><p>مدح این آدم که نامش می‌برم</p><p>قاصرم گر تا قیامت بشمرم</p><p>این همه دانست و چون آمد قضا</p><p>دانش یک نهی شد بر وی خطا</p><p>کای عجب نهی از پی تحریم بود</p><p>یا به تاویلی بد و توهیم بود</p><p>در دلش تاویل چون ترجیح یافت</p><p>طبع در حیرت سوی گندم شتافت</p><p>باغبان را خار چون در پای رفت</p><p>دزد فرصت یافت کالا برد تفت</p><p>چون ز حیرت رست باز آمد به راه</p><p>دید برده دزد رخت از کارگاه</p><p>ربنا انا ظلمنا گفت و آه</p><p>یعنی آمد ظلمت و گم گشت راه</p><p>پس قضا ابری بود خورشیدپوش</p><p>شیر و اژدرها شود زو همچو موش</p><p>من اگر دامی نبینم گاه حکم</p><p>من نه تنها جاهلم در راه حکم</p><p>ای خنک آن کو نکوکاری گرفت</p><p>زور را بگذاشت او زاری گرفت</p><p>گر قضا پوشد سیه همچون شبت</p><p>هم قضا دستت بگیرد عاقبت</p><p>گر قضا صد بار قصد جان کند</p><p>هم قضا جانت دهد درمان کند</p><p>این قضا صد بار اگر راهت زند</p><p>بر فراز چرخ خرگاهت زند</p><p>از کرم دان این که می‌ترساندت</p><p>تا به ملک ایمنی بنشاندت</p><p>این سخن پایان ندارد گشت دیر</p><p>گوش کن تو قصهٔ خرگوش و شیر</p><h2><a id="poem-7962" href="https://ganjoor.net/moulavi/masnavi/daftar1/sh70">بخش ۷۰ - پا واپس کشیدن خرگوش از شیر چون نزدیک چاه رسید</a></h2>
<p>چونک نزد چاه آمد شیر دید</p><p>کز ره آن خرگوش ماند و پا کشید</p><p>گفت پا واپس کشیدی تو چرا</p><p>پای را واپس مکش پیش اندر آ</p><p>گفت کو پایم که دست و پای رفت</p><p>جان من لرزید و دل از جای رفت</p><p>رنگ رویم را نمی‌بینی چو زر</p><p>ز اندرون خود می‌دهد رنگم خبر</p><p>حق چو سیما را معرف خوانده‌ست</p><p>چشم عارف سوی سیما مانده‌ست</p><p>رنگ و بو غماز آمد چون جرس</p><p>از فرس آگه کند بانگ فرس</p><p>بانگ هر چیزی رساند زو خبر</p><p>تا بدانی بانگ خر از بانگ در</p><p>گفت پیغامبر به تمییز کسان</p><p>مرء مخفی لدی طی‌اللسان</p><p>رنگ رو از حال دل دارد نشان</p><p>رحمتم کن مهر من در دل نشان</p><p>رنگ روی سرخ دارد بانگ شکر</p><p>بانگ روی زرد دارد صبر و نکر</p><p>در من آمد آنک دست و پا برد</p><p>رنگ رو و قوت و سیما برد</p><p>آنک در هر چه در آید بشکند</p><p>هر درخت از بیخ و بن او بر کند</p><p>در من آمد آنک از وی گشت مات</p><p>آدمی و جانور جامد نبات</p><p>این خود اجزا اند کلیات ازو</p><p>زرد کرده رنگ و فاسد کرده بو</p><p>تا جهان گه صابرست و گه شکور</p><p>بوستان گه حله پوشد گاه عور</p><p>آفتابی کو بر آید نارگون</p><p>ساعتی دیگر شود او سرنگون</p><p>اختران تافته بر چار طاق</p><p>لحظه لحظه مبتلای احتراق</p><p>ماه کو افزود ز اختر در جمال</p><p>شد ز رنج دق او همچون خیال</p><p>این زمین با سکون با ادب</p><p>اندر آرد زلزله‌ش در لرز تب</p><p>ای بسا که زین بلای مر دریگ</p><p>گشته است اندر جهان او خرد و ریگ</p><p>این هوا با روح آمد مقترن</p><p>چون قضا آید وبا گشت و عفن</p><p>آب خوش کو روح را همشیره شد</p><p>در غدیری زرد و تلخ و تیره شد</p><p>آتشی کو باد دارد در بروت</p><p>هم یکی بادی برو خواند یموت</p><p>حال دریا ز اضطراب و جوش او</p><p>فهم کن تبدیلهای هوش او</p><p>چرخ سرگردان که اندر جست و جوست</p><p>حال او چون حال فرزندان اوست</p><p>گه حضیض و گه میانه گاه اوج</p><p>اندرو از سعد و نحسی فوج فوج</p><p>از خود ای جزوی ز کلها مختلط</p><p>فهم می‌کن حالت هر منبسط</p><p>چونک کلیات را رنجست و درد</p><p>جزو ایشان چون نباشد روی‌زرد</p><p>خاصه جزوی کو ز اضدادست جمع</p><p>ز آب و خاک و آتش و بادست جمع</p><p>این عجب نبود که میش از گرگ جست</p><p>این عجب کین میش دل در گرگ بست</p><p>زندگانی آشتی ضدهاست</p><p>مرگ آنک اندر میانش جنگ خاست</p><p>لطف حق این شیر را و گور را</p><p>الف دادست این دو ضد دور را</p><p>چون جهان رنجور و زندانی بود</p><p>چه عجب رنجور اگر فانی بود</p><p>خواند بر شیر او ازین رو پندها</p><p>گفت من پس مانده‌ام زین بندها</p><h2><a id="poem-7963" href="https://ganjoor.net/moulavi/masnavi/daftar1/sh71">بخش ۷۱ - پرسیدن شیر از سبب پای واپس کشیدن خرگوش</a></h2>
<p>شیر گفتش تو ز اسباب مرض</p><p>این سبب گو خاص کاینستم غرض</p><p>گفت آن شیر اندرین چه ساکنست</p><p>اندرین قلعه ز آفات آمنست</p><p>قعر چه بگزید هر که عاقلست</p><p>زانک در خلوت صفاهای دلست</p><p>ظلمت چه به که ظلمتهای خلق</p><p>سر نبرد آنکس که گیرد پای خلق</p><p>گفت پیش آ زخمم او را قاهرست</p><p>تو ببین کان شیر در چه حاضرست</p><p>گفت من سوزیده‌ام زان آتشی</p><p>تو مگر اندر بر خویشم کشی</p><p>تا به پشت تو من ای کان کرم</p><p>چشم بگشایم بچه در بنگرم</p><h2><a id="poem-7964" href="https://ganjoor.net/moulavi/masnavi/daftar1/sh72">بخش ۷۲ - نظر کردن شیر در چاه و دیدن عکس خود را و آن خرگوش را</a></h2>
<p>چونک شیر اندر بر خویشش کشید</p><p>در پناه شیر تا چه می‌دوید</p><p>چونک در چه بنگریدند اندر آب</p><p>اندر آب از شیر و او در تافت تاب</p><p>شیر عکس خویش دید از آب تفت</p><p>شکل شیری در برش خرگوش زفت</p><p>چونک خصم خویش را در آب دید</p><p>مر ورا بگذاشت و اندر چه جهید</p><p>در فتاد اندر چهی کو کنده بود</p><p>زانک ظلمش در سرش آینده بود</p><p>چاه مظلم گشت ظلم ظالمان</p><p>این چنین گفتند جملهٔ عالمان</p><p>هر که ظالم‌تر چهش با هول‌تر</p><p>عدل فرمودست بتر را بتر</p><p>ای که تو از جاه ظلمی می‌کنی</p><p>دانک بهر خویش چاهی می‌کنی</p><p>گرد خود چون کرم پیله بر متن</p><p>بهر خود چه می‌کنی اندازه کن</p><p>مر ضعیفان را تو بی‌خصمی مدان</p><p>از نبی ذا جاء نصر الله خوان</p><p>گر تو پیلی خصم تو از تو رمید</p><p>نک جزا طیرا ابابیلت رسید</p><p>گر ضعیفی در زمین خواهد امان</p><p>غلغل افتد در سپاه آسمان</p><p>گر بدندانش گزی پر خون کنی</p><p>درد دندانت بگیرد چون کنی</p><p>شیر خود را دید در چه وز غلو</p><p>خویش را نشناخت آن دم از عدو</p><p>عکس خود را او عدو خویش دید</p><p>لاجرم بر خویش شمشیری کشید</p><p>ای بسا ظلمی که بینی در کسان</p><p>خوی تو باشد دریشان ای فلان</p><p>اندریشان تافته هستی تو</p><p>از نفاق و ظلم و بد مستی تو</p><p>آن توی و آن زخم بر خود می‌زنی</p><p>بر خود آن دم تار لعنت می‌تنی</p><p>در خود آن بد را نمی‌بینی عیان</p><p>ورنه دشمن بودیی خود را بجان</p><p>حمله بر خود می‌کنی ای ساده مرد</p><p>همچو آن شیری که بر خود حمله کرد</p><p>چون به قعر خوی خود اندر رسی</p><p>پس بدانی کز تو بود آن ناکسی</p><p>شیر را در قعر پیدا شد که بود</p><p>نقش او آنکش دگر کس می‌نمود</p><p>هر که دندان ضعیفی می‌کند</p><p>کار آن شیر غلط‌بین می‌کند</p><p>می‌ببیند خال بد بر روی عم</p><p>عکس خال تست آن از عم مرم</p><p>مؤمنان آیینهٔ همدیگرند</p><p>این خبر می از پیمبر آورند</p><p>پیش چشمت داشتی شیشهٔ کبود</p><p>زان سبب عالم کبودت می‌نمود</p><p>گر نه کوری این کبودی دان ز خویش</p><p>خویش را بد گو مگو کس را تو بیش</p><p>مؤمن ار ینظر بنور الله نبود</p><p>غیب مؤمن را برهنه چون نمود</p><p>چون که تو ینظر بنار الله بدی</p><p>در بدی از نیکوی غافل شدی</p><p>اندک اندک آب بر آتش بزن</p><p>تا شود نار تو نور ای بوالحزن</p><p>تو بزن یا ربنا آب طهور</p><p>تا شود این نار عالم جمله نور</p><p>آب دریا جمله در فرمان تست</p><p>آب و آتش ای خداوند آن تست</p><p>گر تو خواهی آتش آب خوش شود</p><p>ور نخواهی آب هم آتش شود</p><p>این طلب در ما هم از ایجاد تست</p><p>رستن از بیداد یا رب داد تست</p><p>بی‌طلب تو این طلب‌مان داده‌ای</p><p>گنج احسان بر همه بگشاده‌ای</p><h2><a id="poem-7965" href="https://ganjoor.net/moulavi/masnavi/daftar1/sh73">بخش ۷۳ - مژده بردن خرگوش سوی نخچیران کی شیر در چاه فتاد</a></h2>
<p>چونک خرگوش از رهایی شاد گشت</p><p>سوی نخچیران دوان شد تا به دشت</p><p>شیر را چون دید در چه کشته زار</p><p>چرخ می‌زد شادمان تا مرغزار</p><p>دست می‌زد چون رهید از دست مرگ</p><p>سبز و رقصان در هوا چون شاخ و برگ</p><p>شاخ و برگ از حبس خاک آزاد شد</p><p>سر برآورد و حریف باد شد</p><p>برگها چون شاخ را بکشافتند</p><p>تا به بالای درخت اشتافتند</p><p>با زبان شطاه شکر خدا</p><p>می‌سراید هر بر و برگی جدا</p><p>که بپرورد اصل ما را ذوالعطا</p><p>تا درخت استغلظ آمد و استوی</p><p>جانهای بسته اندر آب و گل</p><p>چون رهند از آب و گلها شاددل</p><p>در هوای عشق حق رقصان شوند</p><p>همچو قرص بدر بی‌نقصان شوند</p><p>چشمان در رقص و جانها خود مپرس</p><p>وانک گرد جان از آنها خود مپرس</p><p>شیر را خرگوش در زندان نشاند</p><p>ننگ شیری کو ز خرگوشی بماند</p><p>درچنان ننگی و آنگه این عجب</p><p>فخر دین خواهد که گویندش لقب</p><p>ای تو شیری در تک این چاه فرد</p><p>نقش چون خرگوش خونت‌ریخت و خورد</p><p>نفس خرگوشت به صحرا در چرا</p><p>تو بقعر این چه چون و چرا</p><p>سوی نخچیران دوید آن شیرگیر</p><p>کابشروا یا قوم اذ جاء البشیر</p><p>مژده مژده ای گروه عیش‌ساز</p><p>کان سگ دوزخ به دوزخ رفت باز</p><p>مژده مژده کان عدو جانها</p><p>کند قهر خالقش دندانها</p><p>آنک از پنجه بسی سرها بکوفت</p><p>همچو خس جاروب مرگش هم بروفت</p><h2><a id="poem-7966" href="https://ganjoor.net/moulavi/masnavi/daftar1/sh74">بخش ۷۴ - جمع شدن نخچیران گرد خرگوش و ثنا گفتن او را</a></h2>
<p>جمع گشتند آن زمان جمله وحوش</p><p>شاد و خندان از طرب در ذوق و جوش</p><p>حلقه کردند او چو شمعی در میان</p><p>سجده آوردند و گفتندش که هان</p><p>تو فرشتهٔ آسمانی یا پری</p><p>نی تو عزرائیل شیران نری</p><p>هرچه هستی جان ما قربان تست</p><p>دست بردی دست و بازویت درست</p><p>راند حق این آب را در جوی تو</p><p>آفرین بر دست و بر بازوی تو</p><p>باز گو تا چون سگالیدی به مکر</p><p>آن عوان را چون بمالیدی به مکر</p><p>بازگو تا قصه درمانها شود</p><p>بازگو تا مرهم جانها شود</p><p>بازگو کز ظلم آن استم‌نما</p><p>صد هزاران زخم دارد جان ما</p><p>گفت تایید خدا بد ای مهان</p><p>ورنه خرگوشی کی باشد در جهان</p><p>قوتم بخشید و دل را نور داد</p><p>نور دل مر دست و پا را زور داد</p><p>از بر حق می‌رسد تفضیلها</p><p>باز هم از حق رسد تبدیلها</p><p>حق بدور نوبت این تایید را</p><p>می‌نماید اهل ظن و دید را</p><h2><a id="poem-7967" href="https://ganjoor.net/moulavi/masnavi/daftar1/sh75">بخش ۷۵ - پند دادن خرگوش نخچیران را کی بدین شاد مشوید</a></h2>
<p>هین بملک نوبتی شادی مکن</p><p>ای تو بستهٔ نوبت آزادی مکن</p><p>آنک ملکش برتر از نوبت تنند</p><p>برتر از هفت انجمش نوبت زنند</p><p>برتر از نوبت ملوک باقیند</p><p>دور دایم روحها با ساقیند</p><p>ترک این شرب ار بگویی یک دو روز</p><p>در کنی اندر شراب خلد پوز</p><h2><a id="poem-7968" href="https://ganjoor.net/moulavi/masnavi/daftar1/sh76">بخش ۷۶ - تفسیر رجعنا من الجهاد الاصغر الی‌الجهاد الاکبر</a></h2>
<p>ای شهان کشتیم ما خصم برون</p><p>ماند خصمی زو بتر در اندرون</p><p>کشتن این، کار عقل و هوش نیست</p><p>شیر باطن سخرهٔ خرگوش نیست</p><p>دوزخست این نفس و دوزخ اژدهاست</p><p>کو به دریاها نگردد کم و کاست</p><p>هفت دریا را در آشامد، هنوز</p><p>کم نگردد سوزش آن خلق‌سوز</p><p>سنگها و کافران سنگ‌دل</p><p>اندر آیند اندرو زار و خجل</p><p>هم نگردد ساکن از چندین غذا</p><p>تا ز حق آید مرورا این ندا</p><p>سیر گشتی سیر، گوید نه هنوز</p><p>اینت آتش اینت تابش اینت سوز</p><p>عالمی را لقمه کرد و در کشید</p><p>معده‌اش نعره زنان هل من مزید</p><p>حق قدم بر وی نهد از لامکان</p><p>آنگه او ساکن شود از کن فکان</p><p>چونک جزو دوزخست این نفس ما</p><p>طبع کل دارد همیشه جزوها</p><p>این قدم حق را بود کو را کُشد</p><p>غیر حق خود کی کمان او کشد</p><p>در کمان ننهند الا تیر راست</p><p>این کمان را بازگون کژ تیرهاست</p><p>راست شو چون تیر و واره از کمان</p><p>کز کمان هر راست بجهد بی‌گمان</p><p>چونک وا گشتم ز پیگار برون</p><p>روی آوردم به پیگار درون</p><p>قد رجعنا من جهاد الاصغریم</p><p>با نبی اندر جهاد اکبریم</p><p>قوت از حق خواهم و توفیق و لاف</p><p>تا به سوزن بر کَنم این کوه قاف</p><p>سهل شیری دان که صفها بشکند</p><p>شیر آنست آن که خود را بشکند</p><h2><a id="poem-7969" href="https://ganjoor.net/moulavi/masnavi/daftar1/sh77">بخش ۷۷ - آمدن رسول روم تا امیرالمؤمنین عمر رضی‌الله عنه و دیدن او کرامات عمر را رضی‌الله عنه</a></h2>
<p>تا عمر آمد ز قیصر یک رسول</p><p>در مدینه از بیابان نغول</p><p>گفت کو قصر خلیفه ای حشم</p><p>تا من اسپ و رخت را آنجا کشم</p><p>قوم گفتندش که او را قصر نیست</p><p>مر عمر را قصر جان روشنیست</p><p>گرچه از میری ورا آوازه‌ایست</p><p>همچو درویشان مر او را کازه‌ایست</p><p>ای برادر چون ببینی قصر او</p><p>چونک در چشم دلت رستست مو</p><p>چشم دل از مو و علت پاک آر</p><p>وانگه آن دیدار قصرش چشم دار</p><p>هر که را هست از هوسها جان پاک</p><p>زود بیند حضرت و ایوان پاک</p><p>چون محمد پاک شد زین نار و دود</p><p>هر کجا رو کرد وجه الله بود</p><p>چون رفیقی وسوسهٔ بدخواه را</p><p>کی بدانی ثم وجه الله را</p><p>هر که را باشد ز سینه فتح باب</p><p>بیند او بر چرخ دل صد آفتاب</p><p>حق پدیدست از میان دیگران</p><p>همچو ماه اندر میان اختران</p><p>دو سر انگشت بر دو چشم نه</p><p>هیچ بینی از جهان انصاف ده</p><p>گر نبینی این جهان معدوم نیست</p><p>عیب جز ز انگشت نفس شوم نیست</p><p>تو ز چشم انگشت را بر دار هین</p><p>وانگهانی هرچه می‌خواهی ببین</p><p>نوح را گفتند امت کو ثواب</p><p>گفت او زان سوی واستغشوا ثیاب</p><p>رو و سر در جامه‌ها پیچیده‌اید</p><p>لاجرم با دیده و نادیده‌اید</p><p>آدمی دیدست و باقی پوستست</p><p>دید آنست آن که دید دوستست</p><p>چونک دید دوست نبود کور به</p><p>دوست کو باقی نباشد دور به</p><p>چون رسول روم این الفاظ تر</p><p>در سماع آورد شد مشتاق‌تر</p><p>دیده را بر جستن عمر گماشت</p><p>رخت را و اسپ را ضایع گذاشت</p><p>هر طرف اندر پی آن مرد کار</p><p>می‌شدی پرسان او دیوانه‌وار</p><p>کین چنین مردی بود اندر جهان</p><p>وز جهان مانند جان باشد نهان</p><p>جست او را تاش چون بنده بود</p><p>لاجرم جوینده یابنده بود</p><p>دید اعرابی زنی او را دخیل</p><p>گفت عمر نک به زیر آن نخیل</p><p>زیر خرمابن ز خلقان او جدا</p><p>زیر سایه خفته بین سایهٔ خدا</p><h2><a id="poem-7970" href="https://ganjoor.net/moulavi/masnavi/daftar1/sh78">بخش ۷۸ - یافتن رسول روم امیرالمؤمنین عمر را رضی‌الله عنه خفته به زیر درخت</a></h2>
<p>آمد او آنجا و از دور ایستاد</p><p>مر عمر را دید و در لرز اوفتاد</p><p>هیبتی زان خفته آمد بر رسول</p><p>حالتی خوش کرد بر جانش نزول</p><p>مهر و هیبت هست ضد همدگر</p><p>این دو ضد را دید جمع اندر جگر</p><p>گفت با خود من شهان را دیده‌ام</p><p>پیش سلطانان مه و بگزیده‌ام</p><p>از شهانم هیبت و ترسی نبود</p><p>هیبت این مرد هوشم را ربود</p><p>رفته‌ام در بیشهٔ شیر و پلنگ</p><p>روی من زیشان نگردانید رنگ</p><p>بس شدستم در مصاف و کارزار</p><p>همچو شیر آن دم که باشد کارزار</p><p>بس که خوردم بس زدم زخم گران</p><p>دل قوی‌تر بوده‌ام از دیگران</p><p>بی‌سلاح این مرد خفته بر زمین</p><p>من به هفت اندام لرزان چیست این</p><p>هیبت حقست این از خلق نیست</p><p>هیبت این مرد صاحب دلق نیست</p><p>هر که ترسید از حق او تقوی گزید</p><p>ترسد از وی جن و انس و هر که دید</p><p>اندرین فکرت به حرمت دست بست</p><p>بعد یک ساعت عمر از خواب جست</p><p>کرد خدمت مر عمر را و سلام</p><p>گفت پیغامبر سلام آنگه کلام</p><p>پس علیکش گفت و او را پیش خواند</p><p>ایمنش کرد و به پیش خود نشاند</p><p>لاتخافوا هست نزل خایفان</p><p>هست در خور از برای خایف آن</p><p>هر که ترسد مر ورا ایمن کنند</p><p>مر دل ترسنده را ساکن کنند</p><p>آنک خوفش نیست چون گویی مترس</p><p>درس چه‌دهی نیست او محتاج درس</p><p>آن دل از جا رفته را دلشاد کرد</p><p>خاطر ویرانش را آباد کرد</p><p>بعد از آن گفتش سخنهای دقیق</p><p>وز صفات پاک حق نعم الرفیق</p><p>وز نوازشهای حق ابدال را</p><p>تا بداند او مقام و حال را</p><p>حال چون جلوه‌ست زان زیبا عروس</p><p>وین مقام آن خلوت آمد با عروس</p><p>جلوه بیند شاه و غیر شاه نیز</p><p>وقت خلوت نیست جز شاه عزیز</p><p>جلوه کرده خاص و عامان را عروس</p><p>خلوت اندر شاه باشد با عروس</p><p>هست بسیار اهل حال از صوفیان</p><p>نادرست اهل مقام اندر میان</p><p>از منازلهای جانش یاد داد</p><p>وز سفرهای روانش یاد داد</p><p>وز زمانی کز زمان خالی بدست</p><p>وز مقام قدس که اجلالی بدست</p><p>وز هوایی کاندرو سیمرغ روح</p><p>پیش ازین دیدست پرواز و فتوح</p><p>هر یکی پروازش از آفاق بیش</p><p>وز امید و نهمت مشتاق بیش</p><p>چون عمر اغیاررو را یار یافت</p><p>جان او را طالب اسرار یافت</p><p>شیخ کامل بود و طالب مشتهی</p><p>مرد چابک بود و مرکب درگهی</p><p>دید آن مرشد که او ارشاد داشت</p><p>تخم پاک اندر زمین پاک کاشت</p><h2><a id="poem-7971" href="https://ganjoor.net/moulavi/masnavi/daftar1/sh79">بخش ۷۹ - سوال کردن رسول روم از امیرالمؤمنین عمر رضی‌الله عنه</a></h2>
<p>مرد گفتش کای امیرالمؤمنین</p><p>جان ز بالا چون در آمد در زمین</p><p>مرغ بی‌اندازه چون شد در قفس</p><p>گفت حق بر جان فسون خواند و قصص</p><p>بر عدمها کان ندارد چشم و گوش</p><p>چون فسون خواند همی آید به جوش</p><p>از فسون او عدمها زود زود</p><p>خوش معلق می‌زند سوی وجود</p><p>باز بر موجود افسونی چو خواند</p><p>زو دو اسپه در عدم موجود راند</p><p>گفت در گوش گل و خندانش کرد</p><p>گفت با سنگ و عقیق کانش کرد</p><p>گفت با جسم آیتی تا جان شد او</p><p>گفت با خورشید تا رخشان شد او</p><p>باز در گوشش دمد نکتهٔ مخوف</p><p>در رخ خورشید افتد صد کسوف</p><p>تا به گوش ابر آن گویا چه خواند</p><p>کو چو مشک از دیدهٔ خود اشک راند</p><p>تا به گوش خاک حق چه خوانده است</p><p>کو مراقب گشت و خامش مانده است</p><p>در تردد هر که او آشفته است</p><p>حق به گوش او معما گفته است</p><p>تا کند محبوسش اندر دو گمان</p><p>آن کنم آن گفت یا خود ضد آن</p><p>هم ز حق ترجیح یابد یک طرف</p><p>زان دو یک را برگزیند زان کنف</p><p>گر نخواهی در تردد هوش جان</p><p>کم فشار این پنبه اندر گوش جان</p><p>تا کنی فهم آن معماهاش را</p><p>تا کنی ادراک رمز و فاش را</p><p>پس محل وحی گردد گوش جان</p><p>وحی چه بود گفتنی از حس نهان</p><p>گوش جان و چشم جان جز این حس است</p><p>گوش عقل و گوش ظن زین مفلس است</p><p>لفظ جبرم عشق را بی‌صبر کرد</p><p>وانک عاشق نیست حبس جبر کرد</p><p>این معیت با حقست و جبر نیست</p><p>این تجلی مه است این ابر نیست</p><p>ور بود این جبر جبر عامه نیست</p><p>جبر آن امارهٔ خودکامه نیست</p><p>جبر را ایشان شناسند ای پسر</p><p>که خدا بگشادشان در دل بصر</p><p>غیب و آینده بریشان گشت فاش</p><p>ذکر ماضی پیش ایشان گشت لاش</p><p>اختیار و جبر ایشان دیگرست</p><p>قطره‌ها اندر صدفها گوهرست</p><p>هست بیرون قطرهٔ خرد و بزرگ</p><p>در صدف آن در خردست و سترگ</p><p>طبع ناف آهوست آن قوم را</p><p>از برون خون و درونشان مشکها</p><p>تو مگو کین مایه بیرون خون بود</p><p>چون رود در ناف مشکی چون شود</p><p>تو مگو کین مس برون بد محتقر</p><p>در دل اکسیر چون گیرد گهر</p><p>اختیار و جبر در تو بد خیال</p><p>چون دریشان رفت شد نور جلال</p><p>نان چو در سفره‌ست باشد آن جماد</p><p>در تن مردم شود او روح شاد</p><p>در دل سفره نگردد مستحیل</p><p>مستحیلش جان کند از سلسبیل</p><p>قوت جانست این ای راست‌خوان</p><p>تا چه باشد قوت آن جان جان</p><p>گوشت پارهٔ آدمی با عقل و جان</p><p>می‌شکافد کوه را با بحر و کان</p><p>زور جان کوه کن شق حجر</p><p>زور جان جان در انشق القمر</p><p>گر گشاید دل سر انبان راز</p><p>جان به سوی عرش سازد ترک‌تاز</p><h2><a id="poem-7972" href="https://ganjoor.net/moulavi/masnavi/daftar1/sh80">بخش ۸۰ - اضافت کردن آدم علیه‌السلام آن زلت را به خویشتن کی ربنا ظلمنا و اضافت کردن ابلیس گناه خود را به خدای تعالی کی بما اغویتنی</a></h2>
<p>کرد حق و کرد ما هر دو ببین</p><p>کرد ما را هست دان پیداست این</p><p>گر نباشد فعل خلق اندر میان</p><p>پس مگو کس را چرا کردی چنان</p><p>خلق حق افعال ما را موجدست</p><p>فعل ما آثار خلق ایزدست</p><p>ناطقی یا حرف بیند یا غرض</p><p>کی شود یک دم محیط دو عرض</p><p>گر به معنی رفت شد غافل ز حرف</p><p>پیش و پس یک دم نبیند هیچ طرف</p><p>آن زمان که پیش‌بینی آن زمان</p><p>تو پس خود کی ببینی این بدان</p><p>چون محیط حرف و معنی نیست جان</p><p>چون بود جان خالق این هر دوان</p><p>حق محیط جمله آمد ای پسر</p><p>وا ندارد کارش از کار دگر</p><p>گفت شیطان که بما اغویتنی</p><p>کرد فعل خود نهان دیو دنی</p><p>گفت آدم که ظلمنا نفسنا</p><p>او ز فعل حق نبد غافل چو ما</p><p>در گنه او از ادب پنهانش کرد</p><p>زان گنه بر خود زدن او بر بخورد</p><p>بعد توبه گفتش ای آدم نه من</p><p>آفریدم در تو آن جرم و محن</p><p>نه که تقدیر و قضای من بد آن</p><p>چون به وقت عذر کردی آن نهان</p><p>گفت ترسیدم ادب نگذاشتم</p><p>گفت هم من پاس آنت داشتم</p><p>هر که آرد حرمت او حرمت برد</p><p>هر که آرد قند لوزینه خورد</p><p>طیبات از بهر کی للطیبین</p><p>یار را خوش کن برنجان و ببین</p><p>یک مثال ای دل پی فرقی بیار</p><p>تا بدانی جبر را از اختیار</p><p>دست کان لرزان بود از ارتعاش</p><p>وانک دستی تو بلرزانی ز جاش</p><p>هر دو جنبش آفریدهٔ حق شناس</p><p>لیک نتوان کرد این با آن قیاس</p><p>زان پشیمانی که لرزانیدیش</p><p>مرتعش را کی پشیمان دیدیش</p><p>بحث عقلست این چه عقل آن حیله‌گر</p><p>تا ضعیفی ره برد آنجا مگر</p><p>بحث عقلی گر در و مرجان بود</p><p>آن دگر باشد که بحث جان بود</p><p>بحث جان اندر مقامی دیگرست</p><p>بادهٔ جان را قوامی دیگرست</p><p>آن زمان که بحث عقلی ساز بود</p><p>این عمر با بوالحکم همراز بود</p><p>چون عمر از عقل آمد سوی جان</p><p>بوالحکم بوجهل شد در حکم آن</p><p>سوی حس و سوی عقل او کاملست</p><p>گرچه خود نسبت به جان او جاهلست</p><p>بحث عقل و حس اثر دان یا سبب</p><p>بحث جانی یا عجب یا بوالعجب</p><p>ضؤ جان آمد نماند ای مستضی</p><p>لازم و ملزوم و نافی مقتضی</p><p>زانک بینایی که نورش بازغست</p><p>از دلیل چون عصا بس فارغست</p>
</body></html>