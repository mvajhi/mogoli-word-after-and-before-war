<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-2950" href="https://ganjoor.net/moulavi/shams/ghazalsh/sh326">غزل شمارهٔ ۳۲۶</a></h2>
<p>حالت ده و حیرت ده ای مبدع بی‌حالت</p><p>لیلی کن و مجنون کن ای صانع بی‌آلت</p><p>صد حاجت گوناگون در لیلی و در مجنون</p><p>فریادکنان پیشت کای معطی بی‌حاجت</p><p>انگشتری حاجت مهریست سلیمانی</p><p>رهنست به پیش تو از دست مده صحبت</p><p>بگذشت مه توبه آمد به جهان ماهی</p><p>کو بشکند و سوزد صد توبه به یک ساعت</p><p>ای گیج سری کان سر گیجیده نگردد ز او</p><p>وی گول دلی کان دل یاوه نکند نیت</p><p>ما لنگ شدیم این جا بربند در خانه</p><p>چرنده و پرنده لنگند در این حضرت</p><p>ای عشق تویی کلی هم تاجی و هم غلی</p><p>هم دعوت پیغامبر هم ده دلی امت</p><p>از نیست برآوردی ما را جگری تشنه</p><p>بردوخته‌ای ما را بر چشمه این دولت</p><p>خارم ز تو گل گشته و اجزا همه کل گشته</p><p>هم اول ما رحمت هم آخر ما رحمت</p><p>در خار ببین گل را بیرون همه کس بیند</p><p>در جزو ببین کل را این باشد اهلیت</p><p>در غوره ببین می را در نیست ببین شیء را</p><p>ای یوسف در چه بین شاهنشهی و ملکت</p><p>خاری که ندارد گل در صدر چمن ناید</p><p>خاکی ز کجا یابد بی‌روح سر و سبلت</p><p>کف می‌زن و زین می‌دان تو منشاء هر بانگی</p><p>کاین بانگ دو کف نبود بی‌فرقت و بی‌وصلت</p><p>خامش که بهار آمد گل آمد و خار آمد</p><p>از غیب برون جسته خوبان جهت دعوت</p><h2><a id="poem-2951" href="https://ganjoor.net/moulavi/shams/ghazalsh/sh327">غزل شمارهٔ ۳۲۷</a></h2>
<p>از دفتر عمر ما یکتا ورقی مانده‌ست</p><p>کز غیرت لطف آن جان در قلقی مانده‌ست</p><p>بنوشته بر آن دفتر حرفی ز شکر خوشتر</p><p>از خجلت آن حرفش مه در عرقی مانده‌ست</p><p>عمر ابدی تابان اندر ورق بستان</p><p>نی خوف ز تحویلی نی جای دقی مانده‌ست</p><p>نامش ورقی بوده ملک ابد اندر وی</p><p>اسرار همه پاکان آن جا شفقی مانده‌ست</p><p>پیچیده ورق بر وی نوری ز خداوندی</p><p>شمس الحق تبریزی روشن حدقی مانده‌ست</p><h2><a id="poem-2952" href="https://ganjoor.net/moulavi/shams/ghazalsh/sh328">غزل شمارهٔ ۳۲۸</a></h2>
<p>بادست مرا زان سر اندر سر و در سبلت</p><p>پرباد چرا نبود سرمست چنین دولت</p><p>هر لحظه و هر ساعت بر کوری هشیاری</p><p>صد رطل درآشامم بی‌ساغر و بی‌آلت</p><p>مرغان هوایی را بازان خدایی را</p><p>از غیب به دست آرم بی‌صنعت و بی‌حیلت</p><p>خود از کف دست من مرغان عجب رویند</p><p>می از لب من جوشد در مستی آن حالت</p><p>آن دانه آدم را کز سنبل او باشد</p><p>بفروشم جنت را بر جان نهم جنت</p><h2><a id="poem-2953" href="https://ganjoor.net/moulavi/shams/ghazalsh/sh329">غزل شمارهٔ ۳۲۹</a></h2>
<p>بیایید بیایید که گلزار دمیده‌ست</p><p>بیایید بیایید که دلدار رسیده‌ست</p><p>بیارید به یک بار همه جان و جهان را</p><p>به خورشید سپارید که خوش تیغ کشیده‌ست</p><p>بر آن زشت بخندید که او ناز نماید</p><p>بر آن یار بگریید که از یار بریده‌ست</p><p>همه شهر بشورید چو آوازه درافتاد</p><p>که دیوانه دگربار ز زنجیر رهیده‌ست</p><p>چه روزست و چه روزست چنین روز قیامت</p><p>مگر نامه اعمال ز آفاق پریده‌ست</p><p>بکوبید دهل‌ها و دگر هیچ مگویید</p><p>چه جای دل و عقلست که جان نیز رمیده‌ست</p><h2><a id="poem-2954" href="https://ganjoor.net/moulavi/shams/ghazalsh/sh330">غزل شمارهٔ ۳۳۰</a></h2>
<p>بار دگر آن دلبر عیار مرا یافت</p><p>سرمست همی‌گشت به بازار مرا یافت</p><p>پنهان شدم از نرگس مخمور مرا دید</p><p>بگریختم از خانه خمار مرا یافت</p><p>بگریختنم چیست کز او جان نبرد کس</p><p>پنهان شدنم چیست چو صد بار مرا یافت</p><p>گفتم که در انبوهی شهرم که بیابد</p><p>آن کس که در انبوهی اسرار مرا یافت</p><p>ای مژده که آن غمزه غماز مرا جست</p><p>وی بخت که آن طره طرار مرا یافت</p><p>دستار ربود از سر مستان به گروگان</p><p>دستار برو گوشه دستار مرا یافت</p><p>من از کف پا خار همی‌کردم بیرون</p><p>آن سرو دو صد گلشن و گلزار مرا یافت</p><p>از گلشن خود بر سر من یار گل افشاند</p><p>وان بلبل وان نادره تکرار مرا یافت</p><p>من گم شدم از خرمن آن ماه چو کیله</p><p>امروز مه اندر بن انبار مرا یافت</p><p>از خون من آثار به هر راه چکیدست</p><p>اندر پی من بود به آثار مرا یافت</p><p>چون آهو از آن شیر رمیدم به بیابان</p><p>آن شیر گه صید به کهسار مرا یافت</p><p>آن کس که به گردون رود و گیرد آهو</p><p>با صبر و تأنی و به هنجار مرا یافت</p><p>در کام من این شست و من اندر تک دریا</p><p>صاید به سررشته جرار مرا یافت</p><p>جامی که برد از دلم آزار به من داد</p><p>آن لحظه که آن یار کم آزار مرا یافت</p><p>این جان گران جان سبکی یافت و بپرید</p><p>کان رطل گران سنگ سبکسار مرا یافت</p><p>امروز نه هوش است و نه گوش است و نه گفتار</p><p>کان اصل هر اندیشه و گفتار مرا یافت</p><h2><a id="poem-2955" href="https://ganjoor.net/moulavi/shams/ghazalsh/sh331">غزل شمارهٔ ۳۳۱</a></h2>
<p>زان شاه که او را هوس طبل و علم نیست</p><p>دیوانه شدم بر سر دیوانه قلم نیست</p><p>از دور ببینی تو مرا شخص رونده</p><p>آن شخص خیالست ولی غیر عدم نیست</p><p>پیش آ و عدم شو که عدم معدن جانست</p><p>اما نه چنین جان که به جز غصه و غم نیست</p><p>من بی‌من و تو بی‌تو درآییم در این جو</p><p>زیرا که در این خشک به جز ظلم و ستم نیست</p><p>این جوی کند غرقه ولیکن نکشد مرد</p><p>کو آب حیاتست و به جز لطف و کرم نیست</p><h2><a id="poem-2956" href="https://ganjoor.net/moulavi/shams/ghazalsh/sh332">غزل شمارهٔ ۳۳۲</a></h2>
<p>این خانه که پیوسته در او بانگ چغانه‌ست</p><p>از خواجه بپرسید که این خانه چه خانه‌ست</p><p>این صورت بت چیست اگر خانه کعبه‌ست</p><p>وین نور خدا چیست اگر دیر مغانه‌ست</p><p>گنجی‌ست در این خانه که در کون نگنجد</p><p>این خانه و این خواجه همه فعل و بهانه‌ست</p><p>بر خانه منه دست که این خانه طلسم‌ست</p><p>با خواجه مگویید که او مست شبانه‌ست</p><p>خاک و خس این خانه همه عنبر و مشک‌ست</p><p>بانگ در این خانه همه بیت و ترانه‌ست</p><p>فی الجمله هر آن کس که در این خانه رهی یافت</p><p>سلطان زمینست و سلیمان زمانه‌ست</p><p>ای خواجه یکی سر تو از این بام فروکن</p><p>کاندر رخ خوب تو ز اقبال نشانه‌ست</p><p>سوگند به جان تو که جز دیدن رویت</p><p>گر ملک زمینست فسونست و فسانه‌ست</p><p>حیران شده بستان که چه برگ و چه شکوفه‌ست</p><p>واله شده مرغان که چه دامست و چه دانه‌ست</p><p>این خواجه چرخست که چون زهره و ماه‌ست</p><p>وین خانه عشق است که بی‌حد و کرانه‌ست</p><p>چون آینه جان نقش تو در دل بگرفته‌ست</p><p>دل در سر زلف تو فرورفته چو شانه‌ست</p><p>در حضرت یوسف که زنان دست بریدند</p><p>ای جان تو به من آی که جان آن میانه‌ست</p><p>مستند همه خانه کسی را خبری نیست</p><p>از هر کی درآید که فلانست و فلانه‌ست</p><p>شومست بر آستانه مشین خانه درآ زود</p><p>تاریک کند آنک ورا جاش ستانه‌ست</p><p>مستان خدا گر چه هزارند یکی اند</p><p>مستان هوا جمله دوگانه‌ست و سه گانه‌ست</p><p>در بیشه شیران رو وز زخم میندیش</p><p>کاندیشه ترسیدن اشکال زنانه‌ست</p><p>کان جا نبود زخم همه رحمت و مهرست</p><p>لیکن پس در وهم تو ماننده فانه‌ست</p><p>در بیشه مزن آتش و خاموش کن ای دل</p><p>درکش تو زبان را که زبان تو زبانه‌ست</p><h2><a id="poem-2957" href="https://ganjoor.net/moulavi/shams/ghazalsh/sh333">غزل شمارهٔ ۳۳۳</a></h2>
<p>اندر دل هر کس که از این عشق اثر نیست</p><p>تو ابر در او کش که به جز خصم قمر نیست</p><p>ای خشک درختی که در آن باغ نرستست</p><p>وی خوار عزیزی که در این ظل شجر نیست</p><p>بسکل ز جز این عشق اگر در یتیمی</p><p>زیرا که جز این عشق تو را خویش و پدر نیست</p><p>در مذهب عشاق به بیماری مرگست</p><p>هر جان که به هر روز از این رنج بتر نیست</p><p>در صورت هر کس که از آن رنگ بدیدی</p><p>می‌دان تو به تحقیق که از جنس بشر نیست</p><p>هر نی که بدیدی به میانش کمر عشق</p><p>تنگش تو به بر گیر که جز تنگ شکر نیست</p><p>شمس الحق تبریز چو در دام کشیدت</p><p>منگر به چپ و راست که امکان حذر نیست</p><h2><a id="poem-2958" href="https://ganjoor.net/moulavi/shams/ghazalsh/sh334">غزل شمارهٔ ۳۳۴</a></h2>
<p>از اول امروز حریفان خرابات</p><p>مهمان توند ای شه و سلطان خرابات</p><p>امروز چه روزست بگو روز سعادت</p><p>این قبله دل کیست بگو جان خرابات</p><p>هرگز دل عشاق به فرمان کسی نیست</p><p>کو مست خرابست به فرمان خرابات</p><p>صد زهره ز اسرار به آواز درآمد</p><p>کز ابر برآ ای مه تابان خرابات</p><p>ما از لب و دندان اجل هیچ نترسیم</p><p>چون زنده شدیم از بت خندان خرابات</p><p>بر گاو نهد رخت و به عشق آید جان مست</p><p>کاین رخت گرو کن بر دربان خرابات</p><p>هر جان که به شمس الحق تبریز دهد دل</p><p>او کافر خویش است و مسلمان خرابات</p><h2><a id="poem-2959" href="https://ganjoor.net/moulavi/shams/ghazalsh/sh335">غزل شمارهٔ ۳۳۵</a></h2>
<p>همه خوف آدمی را از درونست</p><p>ولیکن هوش او دایم برونست</p><p>برون را می‌نوازد همچو یوسف</p><p>درون گرگی‌ست کو در قصد خونست</p><p>بدرد زهره او گر نبیند</p><p>درون را کو به زشتی شکل چونست</p><p>بدان زشتی به یک حمله بمیرد</p><p>ولیکن آدمی او را زبونست</p><p>الف گشت‌ست نون می‌بایدش ساخت</p><p>که تا گردد الف چیزی که نونست</p><p>اگر نه خود عنایات خداوند</p><p>بدیدستی چه امکان سکون‌ست</p><p>نه عالم بد نه آدم بد نه روحی</p><p>که صافی و لطیف و آبگون‌ست</p><p>که او را بود حکم و پادشاهی</p><p>نپنداری که این کار از کنونست</p><p>نمی‌گویم که در تقدیر شه بود</p><p>حقیقت بود و صد چندین فزونست</p><p>خداوندی شمس الدین تبریز</p><p>ورای هفت چرخ نیلگونست</p><p>به زیر ران او تقدیر رامست</p><p>اگر چه نیک تندست و حرونست</p><p>چو عقل کل بویی برد از وی</p><p>شب و روز از هوس اندر جنونست</p><p>که پیش همت او عقل دیده‌ست</p><p>که همت‌های عالی جمله دونست</p><p>کدامین سوی جویم خدمتش را</p><p>که منزلگاه او بالای سونست</p><p>هر آن مشکل که شیران حل نکردند</p><p>بر او جمله بازی و فسونست</p><p>نگفتم هیچ رمزی تا بدانی</p><p>ز عین حال او این‌ها شجونست</p><p>ایا تبریز خاک توست کحلم</p><p>که در خاکت عجایب‌ها فنونست</p><h2><a id="poem-2960" href="https://ganjoor.net/moulavi/shams/ghazalsh/sh336">غزل شمارهٔ ۳۳۶</a></h2>
<p>بده یک جام ای پیر خرابات</p><p>مگو فردا که فی التأخیر آفات</p><p>به جای باده درده خون فرعون</p><p>که آمد موسی جانم به میقات</p><p>شراب ما ز خون خصم باشد</p><p>که شیران را ز صیادیست لذات</p><p>چه پرخونست پوز و پنجه شیر</p><p>ز خون ما گرفتست این علامات</p><p>نگیرم گور و نی هم خون انگور</p><p>که من از نفی مستم نی ز اثبات</p><p>چو بازم گرد صید زنده گردم</p><p>نگردم همچو زاغان گرد اموات</p><p>بیا ای زاغ و بازی شو به همت</p><p>مصفا شو ز زاغی پیش مصفات</p><p>بیفشان وصف‌های باز را هم</p><p>مجردتر شو اندر خویش چون ذات</p><p>نه خاکست این زمین طشتیست پرخون</p><p>ز خون عاشقان و زخم شهمات</p><p>خروسا چند گویی صبح آمد</p><p>نماید صبح را خود نور مشکات</p><h2><a id="poem-2961" href="https://ganjoor.net/moulavi/shams/ghazalsh/sh337">غزل شمارهٔ ۳۳۷</a></h2>
<p>ببستی چشم یعنی وقت خواب است</p><p>نه خوابت آن حریفان را جواب است</p><p>تو می‌دانی که ما چندان نپاییم</p><p>ولیکن چشم مستت را شتاب است</p><p>جفا می‌کن جفاات جمله لطف است</p><p>خطا می‌کن خطای تو صواب است</p><p>تو چشم آتشین در خواب می‌کن</p><p>که ما را چشم و دل باری کباب است</p><p>بسی سرها ربوده چشم ساقی</p><p>به شمشیری که آن یک قطره آب است</p><p>یکی گوید که این از عشق ساقیست</p><p>یکی گوید که این فعل شراب است</p><p>می و ساقی چه باشد نیست جز حق</p><p>خدا داند که این عشق از چه باب است</p><h2><a id="poem-2962" href="https://ganjoor.net/moulavi/shams/ghazalsh/sh338">غزل شمارهٔ ۳۳۸</a></h2>
<p>سماع از بهر جان بی‌قرارست</p><p>سبک برجه چه جای انتظارست</p><p>مشین این جا تو با اندیشه خویش</p><p>اگر مردی برو آن جا که یارست</p><p>مگو باشد که او ما را نخواهد</p><p>که مرد تشنه را با این چه کارست</p><p>که پروانه نیندیشد ز آتش</p><p>که جان عشق را اندیشه عارست</p><p>چو مرد جنگ بانگ طبل بشنید</p><p>در آن ساعت هزار اندر هزارست</p><p>شنیدی طبل برکش زود شمشیر</p><p>که جان تو غلاف ذوالفقارست</p><p>بزن شمشیر و ملک عشق بستان</p><p>که ملک عشق ملک پایدارست</p><p>حسین کربلایی آب بگذار</p><p>که آب امروز تیغ آبدارست</p><h2><a id="poem-2963" href="https://ganjoor.net/moulavi/shams/ghazalsh/sh339">غزل شمارهٔ ۳۳۹</a></h2>
<p>سماع آرام جان زندگانست</p><p>کسی داند که او را جان جانست</p><p>کسی خواهد که او بیدار گردد</p><p>که او خفته میان بوستان‌ست</p><p>ولیک آن کو به زندان خفته باشد</p><p>اگر بیدار گردد در زیان‌ست</p><p>سماع آن جا بکن کان جا عروسیست</p><p>نه در ماتم که آن جای فغانست</p><p>کسی کو جوهر خود را ندیدهست</p><p>کسی کان ماه از چشمش نهانست</p><p>چنین کس را سماع و دف چه باید</p><p>سماع از بهر وصل دلستان‌ست</p><p>کسانی را که روشان سوی قبله‌ست</p><p>سماع این جهان و آن جهانست</p><p>خصوصا حلقه‌ای کاندر سماعند</p><p>همی‌گردند و کعبه در میانست</p><p>اگر کان شکر خواهی همان جاست</p><p>ور انگشت شکر خود رایگانست</p><h2><a id="poem-2964" href="https://ganjoor.net/moulavi/shams/ghazalsh/sh340">غزل شمارهٔ ۳۴۰</a></h2>
<p>دگربار این دلم آتش گرفتست</p><p>رها کن تا بگیرد خوش گرفتست</p><p>بسوز ای دل در این برق و مزن دم</p><p>که عقلم ابر سوداوش گرفتست</p><p>دگربار این دلم خوابی بدیدست</p><p>که خون دل همه مفرش گرفتست</p><p>چو سایه کل فنا گردم ازیرا</p><p>جهان خورشید لشکرکش گرفتست</p><p>دلم هر شب به دزدی و خیانت</p><p>ز لعل بار سلطان وش گرفتست</p><p>کجا پنهان شود دزدی دزدی</p><p>که مال خصم زیر کش گرفتست</p><p>بسی جان که همی‌پرد ز قالب</p><p>ولی پایش حریف کش گرفتست</p><p>ز ذوق زخم تیرش این دل من</p><p>به دندان گوشه ترکش گرفتست</p><h2><a id="poem-2965" href="https://ganjoor.net/moulavi/shams/ghazalsh/sh341">غزل شمارهٔ ۳۴۱</a></h2>
<p>بیا کامروز ما را روز عیدست</p><p>از این پس عیش و عشرت بر مزیدست</p><p>بزن دستی بگو کامروز شادی‌ست</p><p>که روز خوش هم از اول پدیدست</p><p>چو یار ما در این عالم کی باشد</p><p>چنین عیدی به صد دوران کی دیدست</p><p>زمین و آسمان‌ها پرشکر شد</p><p>به هر سویی شکرها بردمیدست</p><p>رسید آن بانگ موج گوهرافشان</p><p>جهان پرموج و دریا ناپدیدست</p><p>محمد باز از معراج آمد</p><p>ز چارم چرخ عیسی دررسیدست</p><p>هر آن نقدی کز این جا نیست قلبست</p><p>میی کز جام جان نبود پلیدست</p><p>زهی مجلس که ساقی بخت باشد</p><p>حریفانش جنید و بایزیدست</p><p>خماری داشتم من در ارادت</p><p>ندانستم که حق ما را مریدست</p><p>کنون من خفتم و پاها کشیدم</p><p>چو دانستم که بختم می کشیدست</p><h2><a id="poem-2966" href="https://ganjoor.net/moulavi/shams/ghazalsh/sh342">غزل شمارهٔ ۳۴۲</a></h2>
<p>مرا چون تا قیامت یار اینست</p><p>خراب و مست باشم کار اینست</p><p>ز کار و کسب ماندم کسبم اینست</p><p>رخا زر زن تو را دینار اینست</p><p>نه عقلی ماند و نی تمیز و نی دل</p><p>چه چاره فعل آن دیدار اینست</p><p>گل صدبرگ دید آن روی خوبش</p><p>به بلبل گفت گل گلزار اینست</p><p>چو خوبان سایه‌های طیر غیبند</p><p>به سوی غیب آ طیار این‌ست</p><p>مکرر بنگر آن سو چشم می‌مال</p><p>که جان را مدرسه و تکرار اینست</p><p>چو لب بگشاد جان‌ها جمله گفتند</p><p>شفای جان هر بیمار اینست</p><p>چو یک ساغر ز دست عشق خوردند</p><p>یقینشان شد که خود خمار اینست</p><p>گرو کردی به می دستار و جبه</p><p>سزای جبه و دستار اینست</p><p>خبر آمد که یوسف شد به بازار</p><p>هلا کو یوسف ار بازار اینست</p><p>فسونی خواند و پنهان کرد خود را</p><p>کمینه لعب آن طرار اینست</p><p>ز ملک و مال عالم چاره دارم</p><p>مرا دین و دل و ناچار اینست</p><p>میان گر پیش غیر عشق بندم</p><p>مسیحی باشم و زنار اینست</p><p>به گرد حوض گشتم درفتادم</p><p>جزای آن چنان کردار اینست</p><p>دلا چون درفتادی در چنین حوض</p><p>تو را غسل قیامت وار اینست</p><p>رخ شه جسته‌ای شهمات اینست</p><p>چو دزدی کردی ای دل دار اینست</p><p>مشین با خود نشین با هر که خواهی</p><p>ز نفس خود ببر اغیار اینست</p><p>خمش کن خواجه لاغ پار کم گو</p><p>دلم پاره‌ست و لاغ پار اینست</p><p>خمش باش و در این حیرت فرورو</p><p>بهل اسرار را کاسرار اینست</p><h2><a id="poem-2967" href="https://ganjoor.net/moulavi/shams/ghazalsh/sh343">غزل شمارهٔ ۳۴۳</a></h2>
<p>ز همراهان جدایی مصلحت نیست</p><p>سفر بی‌روشنایی مصلحت نیست</p><p>چو ملک و پادشاهی دیده باشی</p><p>پس شاهی گدایی مصلحت نیست</p><p>شما را بی‌شما می‌خواند آن یار</p><p>شما را این شمایی مصلحت نیست</p><p>چو خوان آسمان آمد به دنیا</p><p>از این پس بی‌نوایی مصلحت نیست</p><p>در این مطبخ که قربانست جان‌ها</p><p>چو دونان نان ربایی مصلحت نیست</p><p>بگو آن حرص و آز راه زن را</p><p>که مکر و بدنمایی مصلحت نیست</p><p>چو پا داری برو دستی بجنبان</p><p>تو را بی‌دست و پایی مصلحت نیست</p><p>چو پای تو نماند پر دهندت</p><p>که بی‌پر در هوایی مصلحت نیست</p><p>چو پر یابی به سوی دام حق پر</p><p>که از دامش رهایی مصلحت نیست</p><p>همای قاف قربی ای برادر</p><p>هما را جز همایی مصلحت نیست</p><p>جهان جوی و صفا بحر و تو ماهی</p><p>در این جو آشنایی مصلحت نیست</p><p>خمش باش و فنای بحر حق شو</p><p>به هنبازی خدایی مصلحت نیست</p><h2><a id="poem-2968" href="https://ganjoor.net/moulavi/shams/ghazalsh/sh344">غزل شمارهٔ ۳۴۴</a></h2>
<p>به جان تو که سوگند عظیمست</p><p>که جانم بی‌تو دربند عظیمست</p><p>اگر چه خضر سیرآب حیاتست</p><p>به لعلت آرزومند عظیمست</p><p>سخن‌ها دارم از تو با تو بسیار</p><p>ولی خاموشیم پند عظیمست</p><p>هر آن کز بیم تو خاموش باشد</p><p>اگر چه خر خردمند عظیمست</p><p>هر آن کس کو هنر را ترک گوید</p><p>ز بهر تو هنرمند عظیمست</p><p>فکندم خویش را چون سایه پیشت</p><p>فکندن پیشت افکند عظیمست</p><p>که بغداد تو را داد بزرگست</p><p>سمرقند تو را قند عظیمست</p><p>حریصم کرد طمع داد قندت</p><p>اگر چه بنده خرسند عظیمست</p><p>بریدستی مرا از خویش و پیوند</p><p>که دل را با تو پیوند عظیمست</p><p>خمش کن همچو عشق ای زاده عشق</p><p>اگر چه گفت فرزند عظیمست</p><p>رکاب شمس تبریزی گرفتم</p><p>که زین شمس زرکند عظیمست</p><h2><a id="poem-2969" href="https://ganjoor.net/moulavi/shams/ghazalsh/sh345">غزل شمارهٔ ۳۴۵</a></h2>
<p>بگو ای یار همراز این چه شیوه‌ست</p><p>دگرگون گشته‌ای باز این چه شیوه‌ست</p><p>عجب ترک خوش رنگ این چه رنگست</p><p>عجب ای چشم غماز این چه شیوه‌ست</p><p>دگربار این چه دامست و چه دانه‌ست</p><p>که ما را کشتی از ناز این چه شیوه‌ست</p><p>دریدی پرده ما این چه پرده‌ست</p><p>یکی پرده برانداز این چه شیوه‌ست</p><p>منم آن کهنه عشقی که دگربار</p><p>گرفتم عشق از آغاز این چه شیوه‌ست</p><p>بدان آواز جان دادن حلالست</p><p>زهی آواز دمساز این چه شیوه‌ست</p><p>مسلمانان شما این شور بینید</p><p>که مثلش نیست هنباز این چه شیوه‌ست</p><p>شراب و عشق و رنگم هر سه غماز</p><p>یکی پنهان سه غماز این چه شیوه‌ست</p><h2><a id="poem-2970" href="https://ganjoor.net/moulavi/shams/ghazalsh/sh346">غزل شمارهٔ ۳۴۶</a></h2>
<p>شنیدم مر مرا لطفت دعا گفت</p><p>برای بنده خود لطف‌ها گفت</p><p>چه گویم من مکافات تو ای جان</p><p>که نیکی تو را جانا خدا گفت</p><p>ولیکن جان این کمتر دعاگو</p><p>همه شب روی ماهت را دعا گفت</p><h2><a id="poem-2971" href="https://ganjoor.net/moulavi/shams/ghazalsh/sh347">غزل شمارهٔ ۳۴۷</a></h2>
<p>قرار زندگانی آن نگارست</p><p>کز او آن بی‌قراری برقرارست</p><p>مرا سودای تو دامن گرفته‌ست</p><p>که این سودا نه آن سودای پارست</p><p>منم سوزان در آتش‌های نو نو</p><p>مرا با یارکان اکنون چه کارست</p><p>همی‌نالد درون از بی‌قراری</p><p>بدان ماند که آن جان نگارست</p><p>چو از یاری تو را جان خسته گردد</p><p>نمی‌داند که اندر جانش خارست</p><p>تو در جویی و خارت می‌خراشد</p><p>نمی‌دانی که خاری در سرا رست</p><p>گریزان شو از آن خار و به گل رو</p><p>که شمس الدین تبریزی بهارست</p><h2><a id="poem-2972" href="https://ganjoor.net/moulavi/shams/ghazalsh/sh348">غزل شمارهٔ ۳۴۸</a></h2>
<p>صدایی کز کمان آید نذیریست</p><p>که اغلب با صدایش زخم تیریست</p><p>مؤثر را نگر در آب آثار</p><p>کاثر جستن عصای هر ضریریست</p><p>پس لا تبصرونت تبصرونی‌ست</p><p>بصر جستن ز الهام بصیریست</p><p>تو هر چه داری نه جویانش بودی</p><p>طلب‌ها گوش گیری و بشیریست</p><p>چنان کن که طلب‌ها بیش گردد</p><p>کثیرالزرع را طمع وفیریست</p><p>مشو نومید از ظلمی که کردی</p><p>که دریای کرم توبه پذیریست</p><p>گناهت را کند تسبیح و طاعات</p><p>که در توبه پذیری بی‌نظیریست</p><p>شکسته باش و خاکی باش این جا</p><p>که می‌جوید کرم هر جا فقیریست</p><p>کرم دامن پر از زر کرد و آورد</p><p>که تا وا می‌خرد هر جا اسیریست</p><p>عزیزی بخشد آن کس را که خواری‌ست</p><p>بزرگی بخشد آن را که حقیریست</p><p>که هستی نیستی جوید همیشه</p><p>زکات آن جا نیاید که امیریست</p><p>ازیرا مظهر چیزیست ضدش</p><p>از این دو ضد را ضد خود ظهیریست</p><p>تو بر تخته سیاهی گر نویسی</p><p>نهان گردد که هر دو همچو قیریست</p><p>بود فرقی ز تری تا ترست خط</p><p>چو گردد خشک پنهان چون ضمیریست</p><p>خمش کن گر چه شرحش بی‌شمارست</p><p>طبیعت‌ها عدو هر کثیریست</p><h2><a id="poem-2973" href="https://ganjoor.net/moulavi/shams/ghazalsh/sh349">غزل شمارهٔ ۳۴۹</a></h2>
<p>مبر رنج ای برادر خواجه سختست</p><p>به وقت داد و بخشش شوربختست</p><p>اگر چه باغ را نیمی گرفته‌ست</p><p>ولیکن سخت بی‌میوه درختست</p><p>گشاده ابروست و بسته کیسه</p><p>مشو غره که او را سیم و رختست</p><p>دو دستش را به تخته دوختستند</p><p>چه سود ار خواجه بر بالای تختست</p><p>وجودش گر چه یک پاره‌ست چون کوه</p><p>سخااش مرده است و لخت لختست</p><h2><a id="poem-2974" href="https://ganjoor.net/moulavi/shams/ghazalsh/sh350">غزل شمارهٔ ۳۵۰</a></h2>
<p>ز بعد وقت نومیدی امیدیست</p><p>به زیر کوری اندر سینه دیدیست</p><p>نبینی نور چون دانی تو کوری</p><p>سیه نادیده کی داند سپیدیست</p><p>قرین صد هزاران نقش و معنی</p><p>نهان تصریف سلطان وحیدیست</p><p>که جنباننده این نقش و معنی‌ست</p><p>چو بادی رقص‌های شاخ بیدیست</p><p>مشو نومید از دشنام دلدار</p><p>که بعد رنج روزه روز عیدیست</p><p>که یبقی الحب ما بقی العتاب</p><p>که هر نقصی کشاننده مزیدیست</p><p>رها کن گفت به از گفت یابی</p><p>یقین هر حادثی را خود ندیدیست</p><h2><a id="poem-2975" href="https://ganjoor.net/moulavi/shams/ghazalsh/sh351">غزل شمارهٔ ۳۵۱</a></h2>
<p>طبیب درد بی‌درمان کدامست</p><p>رفیق راه بی‌پایان کدامست</p><p>اگر عقلست پس دیوانگی چیست</p><p>وگر جانست پس جانان کدامست</p><p>چراغ عالم افروز مخلد</p><p>که نی کفرست و نی ایمان کدامست</p><p>پر از درست بحر لایزالی</p><p>درونش گوهر انسان کدامست</p><p>غلامانه است اشیاء را قباها</p><p>میان بندگان سلطان کدامست</p><p>یکی جزو جهان خود بی‌مرض نیست</p><p>طبیب عشق را دکان کدامست</p><p>خرد عاجز شد اندر فکر عاجز</p><p>که سرکش کیست سرگردان کدامست</p><p>بت موزون به بتخانه بسی جست</p><p>که موزونات را میزان کدامست</p><p>چه قبله کرده‌ای این گفت و گو را</p><p>طلب کن درس خاموشان کدامست</p><h2><a id="poem-2976" href="https://ganjoor.net/moulavi/shams/ghazalsh/sh352">غزل شمارهٔ ۳۵۲</a></h2>
<p>چو با ما یار ما امروز جفتست</p><p>بگویم آنچ هرگز کس نگفته‌ست</p><p>همه مستند این جا محرمانند</p><p>میندیش از کسی غماز خفته‌ست</p><p>خزان خفت و بهاران گشت بیدار</p><p>نمی‌بینی درخت و گل شکفته‌ست</p><p>اگر یک روز باقی باشد از دی</p><p>زمین لب بسته است و گل نهفته‌ست</p><p>هلا در خواب کن اوباش تن را</p><p>که گوهرهای جانی جمله سفته‌ست</p><p>خمش کن زردهی زان در نیابی</p><p>وگر محرم شوی بستان که مفتست</p><h2><a id="poem-2977" href="https://ganjoor.net/moulavi/shams/ghazalsh/sh353">غزل شمارهٔ ۳۵۳</a></h2>
<p>زهی می کاندر آن دستست هیهات</p><p>که عقل کل بدو مستست هیهات</p><p>بر آن بالا برد دل را که آن جا</p><p>سر نیزه زحل پستست هیهات</p><p>هر آن کو گشت بی‌خویش اندر این بزم</p><p>ز خویش و اقربا رسته‌ست هیهات</p><p>چو عنقا برپرد بر ذروه قاف</p><p>که پیشش که کمربسته‌ست هیهات</p><p>عجایب بین که شیشه ناشکسته</p><p>هزاران دست و پا خسته‌ست هیهات</p><p>مرا گویی که صبر آهسته‌تر ران</p><p>چه جای صبر و آهسته‌ست هیهات</p><p>بده آن پیر را جامی و بنشان</p><p>که این جا پیر بایسته‌ست هیهات</p><p>خصوصا جان پیری‌ها که عقل‌ست</p><p>که خوش مغزست و شایسته‌ست هیهات</p><p>از آن باغ و ریاض بی‌نهایت</p><p>همه عالم چو گلدسته‌ست هیهات</p><p>چو گلدسته‌ست پوسیده شود زود</p><p>به دشتی رو کز او رسته‌ست هیهات</p><p>میی درکش به نام دلربایی</p><p>که بس زیبا و برجسته‌ست هیهات</p><p>ز بس خون‌ها که او دارد به گردن</p><p>خرد را طوق بسکسته‌ست هیهات</p><p>شکن‌هایی که دارد طره او</p><p>بهای مشک بشکسته‌ست هیهات</p><p>خمش کردم خموشانه به من ده</p><p>که دل را گفت پیوسته‌ست هیهات</p><h2><a id="poem-2978" href="https://ganjoor.net/moulavi/shams/ghazalsh/sh354">غزل شمارهٔ ۳۵۴</a></h2>
<p>ز میخانه دگربار این چه بویست</p><p>دگربار این چه شور و گفت و گویست</p><p>جهان بگرفت ارواح مجرد</p><p>زمین و آسمان پرهای و هوی‌ست</p><p>بیا ای عشق این می از چه خمست</p><p>اشارت کن خرابات از چه سوی‌ست</p><p>چه می‌گویم اشارت چیست کاین جا</p><p>نگنجد فکرتی کان همچو مویست</p><p>نیاید در نظر آن سر یک تو</p><p>که در فکر آنچ آید چارتویست</p><p>چو ز اندیشه به گفت آید چه گویم</p><p>که خانه کنده و رسوای کویست</p><p>ز رسوایی به بحر دل رود باز</p><p>که دل بحرست و گفتن‌ها چو جویست</p><p>خزینه دار گوهر بحر بدخوست</p><p>که آب جو و چه تن جامه شویست</p><h2><a id="poem-2979" href="https://ganjoor.net/moulavi/shams/ghazalsh/sh355">غزل شمارهٔ ۳۵۵</a></h2>
<p>در این خانه کژی ای دل گهی راست</p><p>برون رو هی که خانه خانه ماست</p><p>چو بادی تو گهی گرم و گهی سرد</p><p>رو آن جا که نه گرما و نه سرماست</p><p>تو خواهی که مرا مستور داری</p><p>منم روز و همیشه روز رسواست</p><p>تو میرابی که بر جو حکم داری</p><p>به جو اندرنگنجد جان که دریاست</p><p>تو پر و بال داری مرغ واری</p><p>به پر و بال مردان را چه پرواست</p><p>نجس در جوی ما آب زلالست</p><p>مگس بر دوغ ما بازست و عنقاست</p><p>صلا ای آفتاب لامکانی</p><p>که ذره ذره از تابش ثریاست</p><p>بحمدالله به عشق او بجستیم</p><p>از این تنگی که محراب و چلیپاست</p><p>دهل برگیر و در بازار می‌رو</p><p>ندا می‌کن که یوسف خوب سیماست</p><p>دریدم پرده ناموس و سالوس</p><p>که جان من ز جان خویش برخاست</p><h2><a id="poem-2980" href="https://ganjoor.net/moulavi/shams/ghazalsh/sh356">غزل شمارهٔ ۳۵۶</a></h2>
<p>تو را در دلبری دستی تمامست</p><p>مرا در بی‌دلی درد و سقامست</p><p>بجز با روی خوبت عشقبازی</p><p>حرامست و حرامست و حرامست</p><p>همه فانی و خوان وحدت تو</p><p>مدامست و مدامست و مدامست</p><p>چو چشم خود بمالم خود جز تو</p><p>کدامست و کدامست و کدامست</p><p>جهان بر روی تو از بهر روپوش</p><p>لثامست و لثامست و لثامست</p><p>به هر دم از زبان عشق بر ما</p><p>سلامست و سلامست و سلامست</p><p>ز هر ذره به گفت بی‌زبانی</p><p>پیامست و پیامست و پیامست</p><p>غم و شادی ما در پیش تختت</p><p>غلامست و غلامست و غلامست</p><p>اگر چه اشتر غم هست گرگین</p><p>امامست و امامست و امامست</p><p>پس آن اشتر شادی پرشیر</p><p>ختامست و ختامست و ختامست</p><p>تو را در بینی این هر دو اشتر</p><p>زمامست و زمامست و زمامست</p><p>نه آن شیری که آخر طفل جان را</p><p>فطامست و فطامست و فطامست</p><p>از آن شیری که جوی خلد از وی</p><p>نظامست و نظامست و نظامست</p><p>خمش کردم که غیرت بر دهانم</p><p>لگامست و لگامست و لگامست</p><h2><a id="poem-2981" href="https://ganjoor.net/moulavi/shams/ghazalsh/sh357">غزل شمارهٔ ۳۵۷</a></h2>
<p>چو آن کان کرم ما را شکارست</p><p>به هر دم هدیه ما را ده هزارست</p><p>که ما را نردبان زرین و سیمین</p><p>نهد چون قصد ما بر بام یارست</p><p>بلادری‌ست در عالم نهانی</p><p>که بر ما گنج و بر بیگانه مارست</p><p>به پیش ما خزینه سیم مشمر</p><p>که ما را زر و سیم بی‌شمارست</p><p>ز پروانه اگر این افترا بود</p><p>دو صد چندین ز دست شهریارست</p><h2><a id="poem-2982" href="https://ganjoor.net/moulavi/shams/ghazalsh/sh358">غزل شمارهٔ ۳۵۸</a></h2>
<p>نگار خوب شکربار چونست</p><p>چراغ دیده و دیدار چونست</p><p>عجب آن غمزه غماز چونست</p><p>عجب آن طره طرار چونست</p><p>عجب آن شهره بازار خوبی</p><p>عجب آن رونق گلزار چونست</p><p>دلم از مهر در ماتم نشسته‌ست</p><p>عجب در مهر دل دلدار چونست</p><p>ز لطف خویش یارم خواند آن یار</p><p>عجب آن یار بی این یار چونست</p><p>به ظاهر بندگان را می‌نوازد</p><p>عجب با بنده در اسرار چونست</p><p>چو اول دیدمش جانیم بخشید</p><p>بدانستم که در ایثار چونست</p><p>اگر دوباره کردی آن کرم را</p><p>یقین گشتی که در تکرار چونست</p><p>عجب آن شعر اطلس پوش جعدش</p><p>بگرد اطلس رخسار چونست</p><p>طبیب عاشقان را بازپرسید</p><p>که تا آن نرگس بیمار چونست</p><p>عجب آن نافه تاتار چونست</p><p>عجب آن طره بلغار چونست</p><p>عجب بر دایره خط محقق</p><p>که بشکسته‌ست صد پرگار چونست</p><p>من زارم اسیر ناله زیر</p><p>نپرسد روزکی کان زار چونست</p><p>دلم دزد نظر او دزد این دزد</p><p>عجب آن دزد دزدافشار چونست</p><p>تو را ای دوست چون من یار غارم</p><p>سری در غار کن کاین غار چونست</p><p>که تا بینم تو را جان برفشانم</p><p>نمایم خلق را نظار چونست</p><p>نهایت نیست گفتم را ولیکن</p><p>نمودم شکل آن گفتار چونست</p><h2><a id="poem-2983" href="https://ganjoor.net/moulavi/shams/ghazalsh/sh359">غزل شمارهٔ ۳۵۹</a></h2>
<p>در این جو دل چو دولاب خرابست</p><p>که هر سویی که گردد پیشش آبست</p><p>وگر تو پشت سوی آب داری</p><p>به پیش روت آب اندر شتابست</p><p>چگونه جان برد سایه ز خورشید</p><p>که جان او به دست آفتابست</p><p>اگر سایه کند گردن درازی</p><p>رخ خورشید آن دم در نقابست</p><p>زهی خورشید کاین خورشید پیشش</p><p>چو سیماب از خطر در اضطرابست</p><p>چو سیماب‌ست مه بر کف مفلوج</p><p>بجز یک شب دگر در انسکابست</p><p>به هر سی شب دو شب جمع‌ست و لاغر</p><p>دگر فرقت کشد فرقت عذابست</p><p>اگر چه زار گردد تازه روی‌ست</p><p>ضحوکی عاشقان را خوی و دابست</p><p>زید خندان بمیرد نیز خندان</p><p>که سوی بخت خندانش ایابست</p><p>خمش کن زانک آفات بصیرت</p><p>همیشه از سؤالست و جوابست</p><h2><a id="poem-2984" href="https://ganjoor.net/moulavi/shams/ghazalsh/sh360">غزل شمارهٔ ۳۶۰</a></h2>
<p>ایا ساقی تویی قاضی حاجات</p><p>شرابی ده که آرد در مراعات</p><p>چنان گشتم ز مستی و خرابی</p><p>که نشناسم اشارات از عبارات</p><p>پدر بر خم خمرم وقف کردست</p><p>سبیلم کرد مادر بر خرابات</p><p>دو گوشم بست یزدان تا رهیدم</p><p>ز حال دی و فردا و خرافات</p><p>دگرگون است کوی اهل تمییز</p><p>که آن جا رسم طاعاتست و زلات</p><p>در این کو کدخدا شاهی است باقی</p><p>فرو روبیده این کو را ز آفات</p><h2><a id="poem-2985" href="https://ganjoor.net/moulavi/shams/ghazalsh/sh361">غزل شمارهٔ ۳۶۱</a></h2>
<p>اگر حوا بدانستی ز رنگت</p><p>سترون ساختی خود را ز ننگت</p><p>سیاهی جانت ار محسوس گشتی</p><p>همه عالم شدی زنگی ز زنگت</p><p>تو آن ماری که سنگ از تو دریغ است</p><p>سرت را کس نکوبد جز به سنگت</p><p>اگر دریا درافتی ای منافق</p><p>ز زشتی کی خورد مار و نهنگت</p><p>مرا گویی که از معنی نظر کن</p><p>رها کن صورت نقش و پلنگت</p><p>چه گویم با تو ای نقش مزور</p><p>چه معنی گنجد اندر جان تنگت</p><p>هوای شمس تبریزی چو قدس است</p><p>تو آن خوکی که نپذیرد فرنگت</p><h2><a id="poem-2986" href="https://ganjoor.net/moulavi/shams/ghazalsh/sh362">غزل شمارهٔ ۳۶۲</a></h2>
<p>دو چشم آهوانش شیرگیرست</p><p>کز او بر من روان باران تیرست</p><p>کمان ابروان و تیر مژگان</p><p>گواهانند کو بر جان امیرست</p><p>چو زلف درهمش درهم از آنم</p><p>که بوی او به از مشک و عبیرست</p><p>در آن زلفین از آن می‌پیچد این جان</p><p>که دل زنجیر زلفش را اسیرست</p><p>مگو آن سرو ما را تو نظیری</p><p>که ماه ما به خوبی بی‌نظیرست</p><p>بیندازم من این سر را به پیشش</p><p>اگر چه سر به پیش او حقیرست</p><p>خیال روی شه را سجده می‌کن</p><p>خیال شه حقیقت را وزیرست</p><h2><a id="poem-2987" href="https://ganjoor.net/moulavi/shams/ghazalsh/sh363">غزل شمارهٔ ۳۶۳</a></h2>
<p>چنان کاین دل از آن دلدار مستست</p><p>ز خوف صاف ما آن یار مستست</p><p>خمارش نشکنم الا به خونم</p><p>از این شادی دل غمخوار مستست</p><p>شفق وارم به هر صبحی به خون در</p><p>که در هر صبح آن خون خوار مستست</p><p>مده پند و مبر خونم به گردن</p><p>که چشم دلبر کین دار مستست</p><p>چرا این خاک همچون طشت خون‌ست</p><p>که چشم ساقی اسرار مستست</p><h2><a id="poem-2988" href="https://ganjoor.net/moulavi/shams/ghazalsh/sh364">غزل شمارهٔ ۳۶۴</a></h2>
<p>تا نقش خیال دوست با ماست</p><p>ما را همه عمر خود تماشاست</p><p>آن جا که وصال دوستانست</p><p>والله که میان خانه صحراست</p><p>وان جا که مراد دل برآید</p><p>یک خار به از هزار خرماست</p><p>چون بر سر کوی یار خسبیم</p><p>بالین و لحاف ما ثریاست</p><p>چون در سر زلف یار پیچیم</p><p>اندر شب قدر قدر ما راست</p><p>چون عکس جمال او بتابد</p><p>کهسار و زمین حریر و دیباست</p><p>از باد چو بوی او بپرسیم</p><p>در باد صدای چنگ و سرناست</p><p>بر خاک چو نام او نویسیم</p><p>هر پاره خاک حور و حوراست</p><p>بر آتش از او فسون بخوانیم</p><p>زو آتش تیزاب سیماست</p><p>قصه چه کنم که بر عدم نیز</p><p>نامش چو بریم هستی افزاست</p><p>آن نکته که عشق او در آن جاست</p><p>پرمغزتر از هزار جوزاست</p><p>وان لحظه که عشق روی بنمود</p><p>این‌ها همه از میانه برخاست</p><p>خامش که تمام ختم گشته‌ست</p><p>کلی مراد حق تعالاست</p><h2><a id="poem-2989" href="https://ganjoor.net/moulavi/shams/ghazalsh/sh365">غزل شمارهٔ ۳۶۵</a></h2>
<p>می‌دان که زمانه نقش سوداست</p><p>بیرون ز زمانه صورت ماست</p><p>زیرا قفسی‌ست این زمانه</p><p>بیرون همه کوه قاف و عنقاست</p><p>جویی‌ست جهان و ما برونیم</p><p>بر جوی فتاده سایه ماست</p><p>این جا سر نکته‌ای‌ست مشکل</p><p>این جا نبود ولیکن این جاست</p><p>جز در رخ جان مخند ای دل</p><p>بی او همه خنده گریه افزاست</p><p>آن دل نبود که باشد او تنگ</p><p>زان روی که دل فراخ پهناست</p><p>دل غم نخورد غذاش غم نیست</p><p>طوطی‌ست دل و عجب شکرخاست</p><p>مانند درخت سر قدم ساز</p><p>زیرا که ره تو زیر و بالاست</p><p>شاخ ار چه نظر به بیخ دارد</p><p>کان قوت مغز او هم از پاست</p><h2><a id="poem-2990" href="https://ganjoor.net/moulavi/shams/ghazalsh/sh366">غزل شمارهٔ ۳۶۶</a></h2>
<p>دود دل ما نشان سوداست</p><p>وان دود که از دلست پیداست</p><p>هر موج که می‌زند دل از خون</p><p>آن دل نبود مگر که دریاست</p><p>بیگانه شدند آشنایان</p><p>دل نیز به دشمنی چه برخاست</p><p>هر سوی که عشق رخت بنهاد</p><p>هر جا که ملامت‌ست آن جاست</p><p>ما نگریزیم از این ملامت</p><p>زیرا که قدیم خانه ماست</p><p>در عشق حسد برند شاهان</p><p>زان روی که عشق شمع دل‌هاست</p><p>پا بر سر چرخ هفتمین نه</p><p>کاین عشق به حجره‌های بالاست</p><p>هشیار مباش زان که هشیار</p><p>در مجلس عشق سخت رسواست</p><p>میری مطلب که میر مجلس</p><p>گر چشم ببسته‌ست بیناست</p><p>این عشق هنوز زیر چادر</p><p>این گرد سیاه بین که برخاست</p><p>هر چند که زیر هفت پرده‌ست</p><p>پیداست که سخت خوب و زیباست</p><p>شب خیز کنید ای حریفان</p><p>شمعست و شراب و یار تنهاست</p><h2><a id="poem-2991" href="https://ganjoor.net/moulavi/shams/ghazalsh/sh367">غزل شمارهٔ ۳۶۷</a></h2>
<p>دل آمد و دی به گوش جان گفت</p><p>ای نام تو این که می‌نتان گفت</p><p>درنده آنک گفت پیدا</p><p>سوزنده آنک در نهان گفت</p><p>چه عذر و بهانه دارد ای جان</p><p>آن کس که ز بی‌نشان نشان گفت</p><p>گل داند و بلبل معربد</p><p>رازی که میان گلستان گفت</p><p>آن کس نه که از طریق تحصیل</p><p>آموخت ز بانگ بلبلان گفت</p><p>صیادی تیر غمزه‌ها را</p><p>آن ابروهای چون کمان گفت</p><p>صد گونه زبان زمین برآورد</p><p>در پاسخ آن چه آسمان گفت</p><p>ای عاشق آسمان قرین شو</p><p>با او که حدیث نردبان گفت</p><p>زان شاهد خانگی نشان کو</p><p>هر کس سخنی ز خاندان گفت</p><p>کو شعشعه‌های قرص خورشید</p><p>هر سایه نشین ز سایه بان گفت</p><p>با این همه گوش و هوش مستست</p><p>زان چند سخن که این زبان گفت</p><p>چون یافت زبان دو سه قراضه</p><p>مشغول شد و به ترک کان گفت</p><p>وز ننگ قراضه جان عاشق</p><p>ترک بازار و این دکان گفت</p><p>در گوشم گفت عشق بس کن</p><p>خاموش کنم چو او چنان گفت</p><h2><a id="poem-2992" href="https://ganjoor.net/moulavi/shams/ghazalsh/sh368">غزل شمارهٔ ۳۶۸</a></h2>
<p>گویم سخن شکرنباتت</p><p>یا قصه چشمه حیاتت</p><p>رخ بر رخ من نهی بگویم</p><p>کز بهر چه شاه کرد ماتت</p><p>در خرمنت آتشی درانداخت</p><p>کز خرمن خود دهد زکاتت</p><p>سرسبز کند چو تره زارت</p><p>تا بازخرد ز ترهاتت</p><p>در آتش عشق چون خلیلی</p><p>خوش باش که می‌دهد نجاتت</p><p>عقلت شب قدر دید و صد عید</p><p>کز عشق دریده شد براتت</p><p>سوگند به سایه لطیفت</p><p>سوگند نمی‌خورم به ذاتت</p><p>در ذات تو کی رسند جان‌ها</p><p>چون غرقه شدند در صفاتت</p><p>چون جوی روان و ساجدت کرد</p><p>تا پاک کند ز سیئاتت</p><p>از هر جهتی تو را بلا داد</p><p>تا بازکشد به بی‌جهاتت</p><p>گفتی که خمش کنم نکردی</p><p>می‌خندد عشق بر ثباتت</p><h2><a id="poem-2993" href="https://ganjoor.net/moulavi/shams/ghazalsh/sh369">غزل شمارهٔ ۳۶۹</a></h2>
<p>در شهر شما یکی نگاریست</p><p>کز وی دل و عقل بی‌قراریست</p><p>هر نفسی را از او نصیبیست</p><p>هر باغی را از او بهاریست</p><p>در هر کویی از او فغانیست</p><p>در هر راهی از او غباریست</p><p>در هر گوشی از او سماعیست</p><p>هر چشم از او در اعتباریست</p><p>در کار شوید ای حریفان</p><p>کاین جا ما را عظیم کاریست</p><p>پنهان یاری به گوش من گفت</p><p>کاین جا پنهان لطیف یاریست</p><p>او بد که به این طریق می‌گفت</p><p>کز تعبیه‌هاش دل نزاریست</p><p>او بود رسول خویش و مرسل</p><p>کان لهجه از آن شهریاریست</p><p>نوحست و امان غرقگانست</p><p>روحست و نهان و آشکاریست</p><p>گرد ترشان مگرد زین پس</p><p>چون پهلوی تو شکرنثاریست</p><p>گرد شکران طبع کم گرد</p><p>کان شهوت نیز برگذاریست</p><p>این جا شکریست بی‌نهایت</p><p>این جا سر وقت پایداریست</p><p>خاموش کن ای دل و مپندار</p><p>کو را حدیست یا کناریست</p><h2><a id="poem-2994" href="https://ganjoor.net/moulavi/shams/ghazalsh/sh370">غزل شمارهٔ ۳۷۰</a></h2>
<p>آمد رمضان و عید با ماست</p><p>قفل آمد و آن کلید با ماست</p><p>بربست دهان و دیده بگشاد</p><p>وان نور که دیده دید با ماست</p><p>آمد رمضان به خدمت دل</p><p>وان کش که دل آفرید با ماست</p><p>در روزه اگر پدید شد رنج</p><p>گنج دل ناپدید با ماست</p><p>کردیم ز روزه جان و دل پاک</p><p>هر چند تن پلید با ماست</p><p>روزه به زبان حال گوید</p><p>کم شو که همه مرید با ماست</p><p>چون هست صلاح دین در این جمع</p><p>منصور و ابایزید با ماست</p><h2><a id="poem-2995" href="https://ganjoor.net/moulavi/shams/ghazalsh/sh371">غزل شمارهٔ ۳۷۱</a></h2>
<p>گر جام سپهر زهرپیماست</p><p>آن در لب عاشقان چو حلواست</p><p>زین واقعه گر ز جای رفتی</p><p>از جای برو که جای این جاست</p><p>مگریز ز سوز عشق زیرا</p><p>جز آتش عشق دود و سوداست</p><p>دودت نپزد کند سیاهت</p><p>در پختنت آتشست کاستاست</p><p>پروانه که گرد دود گردد</p><p>دودآلودست و خام و رسواست</p><p>از خانه و مان به یاد ناید</p><p>آن را که چنین سفر مهیاست</p><p>از شهر مگو که در بیابان</p><p>موسیست رفیق من و سلواست</p><p>صحبت چه کنی که در سقیمی</p><p>هر لحظه طبیب تو مسیحاست</p><p>دلتنگ خوشم که در فراخی</p><p>هر مسخره را رهست و گنجاست</p><p>چون خانه دل ز غم شود تنگ</p><p>در وی شه دلنواز تنهاست</p><p>دل تنگ بود جز او نگنجد</p><p>تنگی دلم امان و غوغاست</p><p>دندان عدو ز ترس کندست</p><p>پس روترشی رهایی ماست</p><p>خاموش که بحر اگر ترش روست</p><p>هم معدن گوهرست و دریاست</p><h2><a id="poem-2996" href="https://ganjoor.net/moulavi/shams/ghazalsh/sh372">غزل شمارهٔ ۳۷۲</a></h2>
<p>من سر نخورم که سر گران‌ست</p><p>پاچه نخورم که استخوان‌ست</p><p>بریان نخورم که هم زیان‌ست</p><p>من نور خورم که قوت جان‌ست</p><p>من سر نخوهم که باکلاهند</p><p>من زر نخوهم که بازخواهند</p><p>من خر نخوهم که بند کاهند</p><p>من کبک خورم که صید شاهند</p><p>بالا نپرم نه لک لکم من</p><p>کس را نگزم که نی سگم من</p><p>لنگی نکنم نه بدتکم من</p><p>که عاشق روی ایبکم من</p><p>ترشی نکنم نه سرکه‌ام من</p><p>پرنم نشوم نه برکه‌ام من</p><p>سرکش نشوم نه عکه‌ام من</p><p>قانع بزیم که مکه‌ام من</p><p>دستار مرا گرو نهادی</p><p>یک کوزه مثلثم ندادی</p><p>انصاف بده عوان نژادی</p><p>ما را کم نیست هیچ شادی</p><p>سالار دهی و خواجه ده</p><p>آن باده که گفته‌ای به من ده</p><p>ور دفع دهی تو و برون جه</p><p>در کس زنان خویشتن نه</p><p>من عشق خورم که خوشگوارست</p><p>ذوق دهنست و نشو جان‌ست</p><p>خوردم ز ثرید و پاچه یک چند</p><p>از پاچه سر مرا زیانست</p><p>زین پس سر پاچه نیست ما را</p><p>ما را و کسی که اهل خوانست</p><h2><a id="poem-2997" href="https://ganjoor.net/moulavi/shams/ghazalsh/sh373">غزل شمارهٔ ۳۷۳</a></h2>
<p>گر می‌نکند لبم بیانت</p><p>سر می‌گوید به گوش جانت</p><p>گر لب ز سلام تو خموش است</p><p>بس هم سخن است با نهایت</p><p>تن از تو همی‌کند کرانه</p><p>جان بگرفته است در میانت</p><p>صورت اگرت چو تیر انداخت</p><p>جانش بکشید چون کمانت</p><p>هرچ از تو نهان کند بگوید</p><p>در گوش ضمیر رازدانت</p><p>این دم اگر از میان برونی</p><p>بازآرد دل کمرکشانت</p><p>در باطن کرده خاص خاصت</p><p>در ظاهر کرده امتحانت</p><p>خامش که چو در تو این غم انداخت</p><p>بس باشد این کشش نشانت</p><h2><a id="poem-2998" href="https://ganjoor.net/moulavi/shams/ghazalsh/sh374">غزل شمارهٔ ۳۷۴</a></h2>
<p>پرسید کسی که ره کدامست</p><p>گفتم کاین راه ترک کامست</p><p>ای عاشق شاه دان که راهت</p><p>در جست رضای آن همامست</p><p>چون کام و مراد دوست جویی</p><p>پس جست مراد خود حرامست</p><p>شد جمله روح عشق محبوب</p><p>کاین عشق صوامع کرامست</p><p>کم از سر کوه نیست عشقش</p><p>ما را سر کوه این تمامست</p><p>غاری که در اوست یار عشقست</p><p>جان را ز جمال او نظامست</p><p>هر چت که صفا دهد صوابست</p><p>تعیین بنمی کنم کدامست</p><p>خامش کن و پیر عشق را باش</p><p>کاندر دو جهان تو را امامست</p><h2><a id="poem-2999" href="https://ganjoor.net/moulavi/shams/ghazalsh/sh375">غزل شمارهٔ ۳۷۵</a></h2>
<p>مر عاشق را ز ره چه بیمست</p><p>چون همره عاشق آن قدیمست</p><p>از رفتن جان چه خوف باشد</p><p>او را که خدای جان ندیمست</p><p>اندر سفرست لیک چون مه</p><p>در طلعت خوب خود مقیمست</p><p>کی منتظر نسیم باشد</p><p>آن کس که سبکتر از نسیمست</p><p>عشق و عاشق یکی‌ست ای جان</p><p>تا ظن نبری که آن دو نیمست</p><p>چون گشت درست عشق عاشق</p><p>هم منعم خویش و هم نعیمست</p><p>او در طلب چنین درستی</p><p>در پیش سهیل چون ادیمست</p><p>چون رفت در این طلب به دریا</p><p>دری‌ست اگر چه او یتیمست</p><p>ای دیده کرم ز شمس تبریز</p><p>مر حاتم را مگو کریمست</p><h2><a id="poem-3000" href="https://ganjoor.net/moulavi/shams/ghazalsh/sh376">غزل شمارهٔ ۳۷۶</a></h2>
<p>امروز جنون نو رسیده‌ست</p><p>زنجیر هزار دل کشیده‌ست</p><p>امروز ز کندهای ابلوج</p><p>پهلوی جوال‌ها دریده‌ست</p><p>باز آن بدوی به هجده‌ای قلب</p><p>آن یوسف حسن را خریده‌ست</p><p>جان‌ها همه شب به عز و اقبال</p><p>در نرگس و یاسمن چریده‌ست</p><p>تا لاجرم از بگاه هر جان</p><p>چالاک و لطیف و برجهیده‌ست</p><p>امروز بنفشه زار و لاله</p><p>از سنگ و کلوخ بردمیده‌ست</p><p>بشکفت درخت در زمستان</p><p>در بهمن میوه‌ها پزیده‌ست</p><p>گویی که خدای عالمی نو</p><p>در عالم کهنه آفریده‌ست</p><p>ای عارف عاشق این غزل گو</p><p>کت عشق ز عاشقان گزیده‌ست</p><p>بر چهره چون زر تو گازیست</p><p>آن سیمبرت مگر گزیده‌ست</p><p>شاید که نوازد آن دلی را</p><p>کاندر غم او بسی طپیده‌ست</p><p>خاموش و تفرج چمن کن</p><p>کامروز نیابت دو دیده‌ست</p>
</body></html>