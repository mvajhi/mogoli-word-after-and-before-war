<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3860" href="https://ganjoor.net/moulavi/shams/ghazalsh/sh1236">غزل شمارهٔ ۱۲۳۶</a></h2>
<p>برفتم دی به پیشش سخت پرجوش</p><p>نپرسید او مرا بنشست خاموش</p><p>نظر کردم بر او یعنی که واپرس</p><p>که بی‌روی چو ماهم چون بدی دوش</p><p>نظر اندر زمین می‌کرد یارم</p><p>که یعنی چون زمین شو پست و بی‌هوش</p><p>ببوسیدم زمین را سجده کردم</p><p>که یعنی چون زمینم مست و مدهوش</p><h2><a id="poem-3861" href="https://ganjoor.net/moulavi/shams/ghazalsh/sh1237">غزل شمارهٔ ۱۲۳۷</a></h2>
<p>شنو پندی ز من ای یار خوش کیش</p><p>به خون دل برآید کار درویش</p><p>یقین می‌دان مجیب و مستجابست</p><p>دعای سوخته درویش دل ریش</p><p>چو آن سلطان بی‌چون را بدیدی</p><p>غنی گشتی رهیدی از کم و بیش</p><p>چو اسماعیل قربان شو در این عشق</p><p>ولی را بنده شو گر نیستی میش</p><p>چو پختی در هوای شمس تبریز</p><p>از این خامان بیهوده میندیش</p><h2><a id="poem-3862" href="https://ganjoor.net/moulavi/shams/ghazalsh/sh1238">غزل شمارهٔ ۱۲۳۸</a></h2>
<p>امروز خوش است دل که تو دوش</p><p>خون دل ما بخورده‌ای نوش</p><p>ای دوش نموده روی چون ماه</p><p>و امروز هزار شکل و روپوش</p><p>دل سجده کنان به پیش آن چشم</p><p>جان حلقه شده به پیش آن گوش</p><p>هر لحظه اشارتی که هش دار</p><p>هش می‌خواهی ز مرد بی‌هوش</p><p>سرنای توام مرا تو گویی</p><p>من در تو فرودمم تو مخروش</p><p>از بیم تو گشته شیر گربه</p><p>در خاک خزیده صبر چون موش</p><p>هر ذره کنار اگر گشاید</p><p>خورشید نگنجد اندر آغوش</p><p>خورشید چو شد تو را خریدار</p><p>ای ذره به نقد نسیه بفروش</p><p>باقی غزل مگو که حیفست</p><p>ما در گفتار و دوست خاموش</p><p>لیکن چه کنم که رسم کهنه‌ست</p><p>دریا خاموش و موج در جوش</p><h2><a id="poem-3863" href="https://ganjoor.net/moulavi/shams/ghazalsh/sh1239">غزل شمارهٔ ۱۲۳۹</a></h2>
<p>ای خواجه تو عاقلانه می‌باش</p><p>چون بی‌خبری ز شور اوباش</p><p>آن چهره که رشک فخر فقرست</p><p>با ناخن زشت خویش مخراش</p><p>آن بت به خیال درنگنجد</p><p>بت‌ها به خیال خانه متراش</p><p>جمله بت و بت پرست چون اوست</p><p>غیر کل و جمله چیست جز لاش</p><p>نی فهم کنند خلق این را</p><p>نی دستوری که دم زنم فاش</p><p>این ماش برنج احولانست</p><p>ور نی نه برنج هست و نی ماش</p><p>پایان‌ها را کجا شناسند</p><p>چون پوشیدست رشک روهاش</p><p>گر می‌دزدی ز زندگان دزد</p><p>ای دزد کفن به شب چو نباش</p><p>اما ز قضاست مات من مات</p><p>هم حکم قضاست عاش من عاش</p><p>خامش که ز شب خبر ندارد</p><p>آن کس که به روز خورد خشخاش</p><h2><a id="poem-3864" href="https://ganjoor.net/moulavi/shams/ghazalsh/sh1240">غزل شمارهٔ ۱۲۴۰</a></h2>
<p>آن مطرب ما خوشست و چنگش</p><p>دیوانه شود دل از ترنگش</p><p>چون چنگ زند یکی تو بنگر</p><p>کز لطف چگونه گشت رنگش</p><p>گر تنگ آیی ز زندگانی</p><p>برجه به کنار گیر تنگش</p><h2><a id="poem-3865" href="https://ganjoor.net/moulavi/shams/ghazalsh/sh1241">غزل شمارهٔ ۱۲۴۱</a></h2>
<p>ما نعره به شب زنیم و خاموش</p><p>تا درنرود درون هر گوش</p><p>تا بو نبرد دماغ هر خام</p><p>بر دیگ وفا نهیم سرپوش</p><p>بخلی نبود ولی نشاید</p><p>این شهره گلاب و خانه موش</p><p>شب آمد و جوش خلق بنشست</p><p>برخیز کز آن ماست سرجوش</p><p>امشب ز تو قدر یافت و عزت</p><p>بر دوش ز کبر می‌زند دوش</p><p>یک چند سماع گوش کردیم</p><p>بردار سماع جان بی‌هوش</p><p>ای تن دهنت پر از شکر شد</p><p>پیشت گله نیست هیچ مخروش</p><p>ای چنبر دف رسن گسستی</p><p>با چرخه و دلو و چاه کم کوش</p><p>چون گشت شکار شیر جانی</p><p>بیزار شد از شکار خرگوش</p><p>خرگوش که صورتند بی‌جان</p><p>گرمابه پر از نگار منقوش</p><p>با نفس حدیث روح کم گوی</p><p>وز ناقه مرده شیر کم دوش</p><p>از شر بگریز یار شب باش</p><p>کاندر سر شب نهند شب پوش</p><p>تا صبح وصال دررسیدن</p><p>درکش شب تیره را در آغوش</p><p>از یاد لقای یار بی‌خواب</p><p>از خواب شدستمان فراموش</p><p>شب چتر سیاه دان و با وی</p><p>نعره دهلست و بانک چاووش</p><p>این فتنه به هر دمی فزونست</p><p>امشب بترست عشق از دوش</p><p>شب چیست نقاب روی مقصود</p><p>کای رحمت و آفرین بر آن روش</p><p>هین طبلک شب روان فروکوب</p><p>زیرا که سوار شد سیاووش</p><h2><a id="poem-3866" href="https://ganjoor.net/moulavi/shams/ghazalsh/sh1242">غزل شمارهٔ ۱۲۴۲</a></h2>
<p>گر لاش نمود راه قلاش</p><p>ای هر دو جهان غلام آن لاش</p><p>ای دیده جهان و جان ندیده</p><p>جانست جهان تو یک نفس باش</p><p>گردیست جهان و اندر این گرد</p><p>جاروب نهان شدست و فراش</p><p>این مشعله از کجاست بینی</p><p>آن روز که بشکنی چو خشخاش</p><p>عشقی که نهان و آشکارست</p><p>خون ریز و ستمگرست و اوباش</p><p>چون کشته شوی در او بمانی</p><p>من مات من الهوی فقد عاش</p><p>عشقست نه زر نهان نماند</p><p>العاشق کل سره فاش</p><p>لا حسن یلد حیث لا عشق</p><p>شاباش زهی جمال شاباش</p><h2><a id="poem-3867" href="https://ganjoor.net/moulavi/shams/ghazalsh/sh1243">غزل شمارهٔ ۱۲۴۳</a></h2>
<p>اندرآ ای اصل اصل شادمانی شاد باش</p><p>اندرآ ای آب آب زندگانی شاد باش</p><p>گرت بیند زندگانی تا ابد باقی شود</p><p>ورت بیند مرده هم داند که جانی شاد باش</p><p>همچنین تو دم به دم آن جام باقی می‌رسان</p><p>تا شویم از دست و آن باقی تو دانی شاد باش</p><p>بر نشانه خاک ما اینک نشان زخم تو</p><p>ای نشانه شاد زی و ای نشانی شاد باش</p><p>ای هما کز سایه‌ات پر یافت کوه قاف نیز</p><p>ای همای خوش لقای آن جهانی شاد باش</p><p>هم ظریفی هم حریفی هم چراغی هم شراب</p><p>هم جهانی هم نهانی هم عیانی شاد باش</p><p>تحفه‌های آن جهانی می‌رسانی دم به دم</p><p>می‌رسان و می‌رسان خوش می‌رسانی شاد باش</p><p>رخت‌ها را می‌کشاند جان مستان سوی تو</p><p>می‌چشان و می‌کشان خوش می‌کشانی شاد باش</p><p>ای جهان را شاد کرده وی زمین را جمله گنج</p><p>تا زمین گوید تو را کای آسمانی شاد باش</p><p>گر سر خوبی بخارد دلبری در عهد تو</p><p>پرچمش آرند پیشت ارمغانی شاد باش</p><p>گوهر آدم به عالم شمس تبریزی تویی</p><p>ای ز تو حیران شده بحر معانی شاد باش</p><h2><a id="poem-3868" href="https://ganjoor.net/moulavi/shams/ghazalsh/sh1244">غزل شمارهٔ ۱۲۴۴</a></h2>
<p>ای سنایی گر نیابی یار یار خویش باش</p><p>در جهان هر مرد و کاری مرد کار خویش باش</p><p>هر یکی زین کاروان مر رخت خود را رهزنند</p><p>خویشتن را پس نشان و پیش بار خویش باش</p><p>حس فانی می‌دهند و عشق فانی می‌خرند</p><p>زین دو جوی خشک بگذر جویبار خویش باش</p><p>می‌کشندت دست دست این دوستان تا نیستی</p><p>دست دزد از دستشان و دستیار خویش باش</p><p>این نگاران نقش پرده آن نگاران دلند</p><p>پرده را بردار و دررو با نگار خویش باش</p><p>با نگار خویش باش و خوب خوب اندیش باش</p><p>از دو عالم بیش باش و در دیار خویش باش</p><p>رو مکن مستی از آن خمری کز او زاید غرور</p><p>غره آن روی بین و هوشیار خویش باش</p><h2><a id="poem-3869" href="https://ganjoor.net/moulavi/shams/ghazalsh/sh1245">غزل شمارهٔ ۱۲۴۵</a></h2>
<p>آنک بیرون از جهان بد در جهان آوردمش</p><p>و آنک می‌کرد او کرانه در میان آوردمش</p><p>آنک عشوه کار او بد عشوه‌ای بنمودمش</p><p>و آنک از من سر کشیدی کشکشان آوردمش</p><p>آنک هر صبحی تقاضا می‌کند جان را ز من</p><p>از تقاضا بر تقاضا من به جان آوردمش</p><p>جان سرگردان که گم شد در بیابان فراق</p><p>از بیابان‌ها سوی دارالامان آوردمش</p><p>گفت جان من می‌نیایم تا بننمایی نشان</p><p>کو نشان کو مهر سلطان من نشان آوردمش</p><p>مهربانی کردن این باشد که بستم دست دزد</p><p>دست بسته پیش میر مهربان آوردمش</p><p>چونک یک گوشه ردای مصطفی آمد به دست</p><p>آنک بد در قعر دوزخ در جنان آوردمش</p><h2><a id="poem-3870" href="https://ganjoor.net/moulavi/shams/ghazalsh/sh1246">غزل شمارهٔ ۱۲۴۶</a></h2>
<p>دوش رفتم در میان مجلس سلطان خویش</p><p>بر کف ساقی بدیدم در صراحی جان خویش</p><p>گفتمش ای جان جان ساقیان بهر خدا</p><p>پر کنی پیمانه را و نشکنی پیمان خویش؟</p><p>خوش بخندید و بگفت ای ذوالکرم خدمت کنم</p><p>حرمتت دارم به حق و حرمت ایمان خویش</p><p>ساغری آورد و بوسید و نهاد او بر کفم</p><p>پرمی رخشنده همچون چهره رخشان خویش</p><p>سجده کردم پیش او و درکشیدم جام را</p><p>آتشی افکند در من می ز آتشدان خویش</p><p>چون پیاپی کرد و بر من ریخت زان سان جام چند</p><p>آن می چون زر سرخم برد اندر کان خویش</p><p>از گل رخسار او سرسبز دیدم باغ خویش</p><p>ز ابروی چون سنبل او پخته دیدم نان خویش</p><p>بخت و روزی هر کسی اندر خراباتی روید</p><p>من کیم غمخوارگی را یافتم من آن خویش</p><p>بولهب را دیدم آن جا دست می‌خایید سخت</p><p>بوهریره دست کرده در دل انبان خویش</p><p>بولهب چون پشت بود و رو نبیند هیچ پشت</p><p>بوهریره روی کرده در مه و کیوان خویش</p><p>بولهب در فکر رفته حجت و برهان طلب</p><p>بوهریره حجت خویش است و هم برهان خویش</p><p>نیست هر خم لایق می هین سر خم را ببند</p><p>تا برآرد خم دیگر ساقی از خمدان خویش</p><p>بس کنم تا میر مجلس بازگوید با شما</p><p>داستان صد هزاران مجلس پنهان خویش</p><h2><a id="poem-3871" href="https://ganjoor.net/moulavi/shams/ghazalsh/sh1247">غزل شمارهٔ ۱۲۴۷</a></h2>
<p>عارفان را شمع و شاهد نیست از بیرون خویش</p><p>خون انگوری نخورده باده شان هم خون خویش</p><p>هر کسی اندر جهان مجنون لیلایی شدند</p><p>عارفان لیلای خویش و دم به دم مجنون خویش</p><p>ساعتی میزان آنی ساعتی موزون این</p><p>بعد از این میزان خود شو تا شوی موزون خویش</p><p>گر تو فرعون منی از مصر تن بیرون کنی</p><p>در درون حالی ببینی موسی و هارون خویش</p><p>لنگری از گنج مادون بسته‌ای بر پای جان</p><p>تا فروتر می‌روی هر روز با قارون خویش</p><p>یونسی دیدم نشسته بر لب دریای عشق</p><p>گفتمش چونی جوابم داد بر قانون خویش</p><p>گفت بودم اندر این دریا غذای ماهیی</p><p>پس چو حرف نون خمیدم تا شدم ذاالنون خویش</p><p>زین سپس ما را مگو چونی و از چون درگذر</p><p>چون ز چونی دم زند آن کس که شد بی‌چون خویش</p><p>باده غمگینان خورند و ما ز می خوش دلتریم</p><p>رو به محبوسان غم ده ساقیا افیون خویش</p><p>خون ما بر غم حرام و خون غم بر ما حلال</p><p>هر غمی کو گرد ما گردید شد در خون خویش</p><p>باده گلگونه‌ست بر رخسار بیماران غم</p><p>ما خوش از رنگ خودیم و چهره گلگون خویش</p><p>من نیم موقوف نفخ صور همچون مردگان</p><p>هر زمانم عشق جانی می‌دهد ز افسون خویش</p><p>در بهشت استبرق سبزست و خلخال و حریر</p><p>عشق نقدم می‌دهد از اطلس و اکسون خویش</p><p>دی منجم گفت دیدم طالعی داری تو سعد</p><p>گفتمش آری ولیک از ماه روزافزون خویش</p><p>مه که باشد با مه ما کز جمال و طالعش</p><p>نحس اکبر سعد اکبر گشت بر گردون خویش</p><h2><a id="poem-3872" href="https://ganjoor.net/moulavi/shams/ghazalsh/sh1248">غزل شمارهٔ ۱۲۴۸</a></h2>
<p>ساقیا بی‌گه رسیدی می بده مردانه باش</p><p>ساقی دیوانگانی همچو می دیوانه باش</p><p>سر به سر پر کن قدح را موی را گنجا مده</p><p>وان کز این میدان بترسد گو برو در خانه باش</p><p>چون ز خود بیگانه گشتی رو یگانه مطلقی</p><p>بعد از آن خواهی وفا کن خواه رو بیگانه باش</p><p>درهای باصدف را سوی دریا راه نیست</p><p>گر چنان دریات باید بی‌صدف دردانه باش</p><p>بانگ بر طوفان بزن تا او نباشد خیره کش</p><p>شمع را تهدید کن کای شمع چون پروانه باش</p><p>کاسه سر را تهی کن وانگهی با سر بگو</p><p>کای مبارک کاسه سر عشق را پیمانه باش</p><p>لانه تو عشق بودست ای همای لایزال</p><p>عشق را محکم بگیر و ساکن این لانه باش</p><h2><a id="poem-3873" href="https://ganjoor.net/moulavi/shams/ghazalsh/sh1249">غزل شمارهٔ ۱۲۴۹</a></h2>
<p>شده‌ام سپند حسنت وطنم میان آتش</p><p>چو ز تیر تست بنده بکشد کمان آتش</p><p>چو بسوخت جان عاشق ز حبیب سر برآرد</p><p>چه بسوخت اندر آتش که نگشت جان آتش</p><p>بمسوز جز دلم را که ز آتشت به داغم</p><p>بنگر به سینه من اثر سنان آتش</p><p>که ستاره‌های آتش سوی سوخته گراید</p><p>که ز سوخته بیابد شررش نشان آتش</p><p>غم عشق آتشینت چو درخت کرد خشکم</p><p>چو درخت خشک گردد نبود جز آن آتش</p><p>خنک آنک ز آتش تو سمن و گلشن بروید</p><p>که خلیل عشق داند به صفا زبان آتش</p><p>که خلیل او بر آتش چو دخان بود سواره</p><p>که خلیل مالک آمد به کفش عنان آتش</p><p>سحری صلای عشقت بشنید گوش جانم</p><p>که درآ در آتش ما بجه از جهان آتش</p><p>دل چون تنور پر شد که ز سوز چند گوید</p><p>دهن پرآتش من سخن از دهان آتش</p><h2><a id="poem-3874" href="https://ganjoor.net/moulavi/shams/ghazalsh/sh1250">غزل شمارهٔ ۱۲۵۰</a></h2>
<p>به شکرخنده اگر می‌ببرد جان رسدش</p><p>وگر از غمزه جادو برد ایمان رسدش</p><p>لشکر دیو و پری جمله به فرمان ویند</p><p>با چنین عز و شرف ملک سلیمان رسدش</p><p>صد هزاران دل یعقوب حزین زنده بدوست</p><p>کر و فر شرف یوسف کنعان رسدش</p><p>لب عیسی صفتش مرده به دم زنده کند</p><p>گر پرد با پر جان جانب کیوان رسدش</p><p>نوح وقتیست که عشق ابدی کشتی اوست</p><p>گر جهان زیر و زبر کرد به طوفان رسدش</p><p>عشق او گرد برانگیخت ز دریای عدم</p><p>ید بیضا و عصایی شده ثعبان رسدش</p><p>جملگی تشنه دلان قوت از او می‌یابند</p><p>با چنین لقمه دهی شهرت لقمان رسدش</p><h2><a id="poem-3875" href="https://ganjoor.net/moulavi/shams/ghazalsh/sh1251">غزل شمارهٔ ۱۲۵۱</a></h2>
<p>گر لب او شکند نرخ شکر می‌رسدش</p><p>ور رخش طعنه زند بر گل تر می‌رسدش</p><p>گر فلک سجده برد بر در او می‌سزدش</p><p>ور ستاند گرو از قرص قمر می‌رسدش</p><p>ور شه عقل که عالم همگی چاکر اوست</p><p>جهت خدمت او بست کمر می‌رسدش</p><p>شاه خورشید که بر زنگی شب تیغ کشید</p><p>گر پی هیبتش افکند سپر می‌رسدش</p><p>گر عطارد ز پی دایره و نقطه او</p><p>همچو پرگار دوانست به سر می‌رسدش</p><p>آن جمالی که فرشته نبود محرم او</p><p>گر ندارد سر دیدار بشر می‌رسدش</p><p>کار و بار ملکانی که زبردست شدند</p><p>نکند ور بکند زیر و زبر می‌رسدش</p><p>می‌شمردم من از این نوع شنودم ز فلک</p><p>که از این‌ها بگذر چیز دگر می‌رسدش</p><h2><a id="poem-3876" href="https://ganjoor.net/moulavi/shams/ghazalsh/sh1252">غزل شمارهٔ ۱۲۵۲</a></h2>
<p>آن که مه غاشیه زین چو غلامان کشدش</p><p>بوک این همت ما جانب بستان کشدش</p><p>گر چه جان را نبود قوت این گستاخی</p><p>آنک جان از مدد رحمت جانان کشدش</p><p>هر دم از یاد لبش جان لب خود می‌لیسد</p><p>ور سقط می‌شنود از بن دندان کشدش</p><p>جانب محو و فنا رخت کشیدند مهان</p><p>تا بقا لطف کند جانب ایشان کشدش</p><p>ای بسا جان که چو یعقوب همی زهر چشد</p><p>تا که آن یوسف جان در شکرستان کشدش</p><p>هر کسی کو بتر از وی خرد فخر کند</p><p>گر چه چون ماه بود چرخ به میزان کشدش</p><p>هر که در دیده عشاق شود مردمکی</p><p>آن نظر زود سوی گوهر انسان کشدش</p><p>کافر زلف وی آن را که ز راهش ببرد</p><p>کفر آید بر او جانب ایمان کشدش</p><p>شمس تبریز مرا عشق تو سرمست کند</p><p>هر کی او باده کشد باده بدین سان کشدش</p><h2><a id="poem-3877" href="https://ganjoor.net/moulavi/shams/ghazalsh/sh1253">غزل شمارهٔ ۱۲۵۳</a></h2>
<p>بر ملک نیست نهان حال دل و نیک و بدش</p><p>نفس اگر سر بکشد گوش کشان می‌کشدش</p><p>جان دل اصل دل و اصل دلت فصل دلست</p><p>وگرش او ندهد جان ز کی باشد مددش</p><p>دل ز دردش چه خوشی‌ها و طرب‌ها دارد</p><p>تو مگیر آن کرم وان دهش بی‌عددش</p><p>ملک الموت برید از دلم آن روز طمع</p><p>که مشرف شدم از طوق حیات ابدش</p><p>برد سود دو جهان و آنچ نیاید به زبان</p><p>کاروانی که غم عشق خدا راه زدش</p><p>سوسن استایش او کرد کز او یافت زبان</p><p>سرو آزادی او کرد که بخشید قدش</p><p>بلبل آن را بستاید که زبانش آموخت</p><p>گل از او جامه دراند که برافروخت خدش</p><p>کیست کو دانه اومید در این خاک بکاشت</p><p>که بهار کرمش بازنبخشید صدش</p><p>میوه تلخ و ترش خام طمع بود ولی</p><p>آفتاب کرم تو به کرم می‌پزدش</p><p>آفتاب از پی آن سجده که هر شام کند</p><p>چه زیان کرد از آن شاه که جان شد جسدش</p><p>همه شب سجده کنان می‌رود و وقت سحر</p><p>روش بخشد که بمیرد مه چرخ از حسدش</p><p>هر که امروز کند شهوت خود را در گور</p><p>هر یکی حور شود مونس گور و الحدش</p><p>هر کی او اسب دواند به سوی گمراهی</p><p>کند آن اسب لگدکوب نکال از لگدش</p><p>بهل ابتر تو غزل را به ازل حیران باش</p><p>که تمامش کند و شرح دهد هم صمدش</p><h2><a id="poem-3878" href="https://ganjoor.net/moulavi/shams/ghazalsh/sh1254">غزل شمارهٔ ۱۲۵۴</a></h2>
<p>من توام تو منی ای دوست مرو از بر خویش</p><p>خویش را غیر مینگار و مران از در خویش</p><p>سر و پا گم مکن از فتنه بی‌پایانت</p><p>تا چو حیران بزنم پای جفا بر سر خویش</p><p>آن که چون سایه ز شخص تو جدا نیست منم</p><p>مکش ای دوست تو بر سایه خود خنجر خویش</p><p>ای درختی که به هر سوت هزاران سایه‌ست</p><p>سایه‌ها را بنواز و مبر از گوهر خویش</p><p>سایه‌ها را همه پنهان کن و فانی در نور</p><p>برگشا طلعت خورشیدرخ انور خویش</p><p>ملک دل از دودلی تو مخبط گشتست</p><p>بر سر تخت برآ پا مکش از منبر خویش</p><p>عقل تاجست چنین گفت به تثمیل علی</p><p>تاج را گوهر نو بخش تو از گوهر خویش</p><h2><a id="poem-3879" href="https://ganjoor.net/moulavi/shams/ghazalsh/sh1255">غزل شمارهٔ ۱۲۵۵</a></h2>
<p>اندک اندک راه زد سیم و زرش</p><p>مرگ و جسک نو فتاد اندر سرش</p><p>عشق گردانید با او پوستین</p><p>می‌گریزد خواجه از شور و شرش</p><p>اندک اندک روی سرخش زرد شد</p><p>اندک اندک خشک شد چشم ترش</p><p>وسوسه و اندیشه بر وی در گشاد</p><p>راند عشق لاابالی از درش</p><p>اندک اندک شاخ و برگش خشک گشت</p><p>چون بریده شد رگ بیخ آورش</p><p>اندک اندک دیو شد لاحول گو</p><p>سست شد در عاشقی بال و پرش</p><p>اندک اندک گشت صوفی خرقه دوز</p><p>رفت وجد و حالت خرقه درش</p><p>عشق داد و دل بر این عالم نهاد</p><p>در برش زین پس نیاید دلبرش</p><p>زان همی‌جنباند سر او سست سست</p><p>کآمد اندر پا و افتاد اکثرش</p><p>بهر او پر می‌کنم من ساغری</p><p>گر بنوشد برجهاند ساغرش</p><p>دست‌ها زان سان برآرد کآسمان</p><p>بشنود آواز الله اکبرش</p><p>میر ما سیرست از این گفت و ملول</p><p>درکشان اندر حدیث دیگرش</p><p>کشته عشقم نترسم از امیر</p><p>هر کی شد کشته چه خوف از خنجرش</p><p>بترین مرگ‌ها بی‌عشقی است</p><p>بر چه می‌لرزد صدف بر گوهرش</p><p>برگ‌ها لرزان ز بیم خشکی اند</p><p>تا نگردد خشک شاخ اخضرش</p><p>در تک دریا گریزد هر صدف</p><p>تا بنربایند گوهر از برش</p><p>چون ربودند از صدف دانه گهر</p><p>بعد از آن چه آب خوش چه آذرش</p><p>آن صدف بی‌چشم و بی‌گوش است شاد</p><p>در به باطن درگشاده منظرش</p><p>گر بماند عاشقی از کاروان</p><p>بر سر ره خضر آید رهبرش</p><p>خواجه می‌گرید که ماند از قافله</p><p>لیک می‌خندد خر اندر آخرش</p><p>عشق را بگذاشت و دم خر گرفت</p><p>لاجرم سرگین خر شد عنبرش</p><p>ملک را بگذاشت و بر سرگین نشست</p><p>لاجرم شد خرمگس سرلشکرش</p><p>خرمگس آن وسوسه‌ست و آن خیال</p><p>که همی خارش دهد همچون گرش</p><p>گر ندارد شرم و واناید از این</p><p>وانمایم شاخ‌های دیگرش</p><p>تو مکن شاخش چو مرد اندر خری</p><p>گاو خیزد با سه شاخ از محشرش</p><h2><a id="poem-3880" href="https://ganjoor.net/moulavi/shams/ghazalsh/sh1256">غزل شمارهٔ ۱۲۵۶</a></h2>
<p>آنک جانش داده‌ای آن را مکش</p><p>ور ندادی نقش بی‌جان را مکش</p><p>آن دو زلف کافر خود را بگو</p><p>کای یگانه اهل ایمان را مکش</p><p>آفتابا روی خود جلوه مکن</p><p>چند روزی ماه تابان را مکش</p><p>چون تو سیمرغی به قاف ذوالجلال</p><p>بازگرد و جمله مرغان را مکش</p><p>در میان خون هر مسکین مرو</p><p>جز قباد و شاه خاقان را مکش</p><p>گر مرا دربان عشقت بار داد</p><p>از سر غیرت تو دربان را مکش</p><p>گر فضولم من که مهمان توام</p><p>شرط نبود هیچ مهمان را مکش</p><p>مست میدانم ز مِی‌ دانم خراب</p><p>شیشه مشکن مست میدان را مکش</p><p>شمس تبریزی تویی سلطان من</p><p>بازگشتم باز سلطان را مکش</p><h2><a id="poem-3881" href="https://ganjoor.net/moulavi/shams/ghazalsh/sh1257">غزل شمارهٔ ۱۲۵۷</a></h2>
<p>چون تو شادی بنده گو غمخوار باش</p><p>تو عزیزی صد چو ما گو خوار باش</p><p>کار تو باید که باشد بر مراد</p><p>کارهای عاشقان گو زار باش</p><p>شاه منصوری و ملکت آن توست</p><p>بنده چون منصور گو بر دار باش</p><p>اشتر مستم نجویم نسترن</p><p>نوشخوارم در رهت گو خار باش</p><p>نشنوم من هیچ جز پیغام او</p><p>هر چه خواهی گفت گو اسرار باش</p><p>ای دل آن جایی تو باری که ویست</p><p>از جمال یار برخوردار باش</p><p>او طبیبست و به بیماران رود</p><p>ای تن وامانده تو بیمار باش</p><p>بر امید یار غار خلوتی</p><p>ثانی اثنین برو در غار باش</p><p>بر امید داد و ایثار بهار</p><p>مهرها می‌کار و در ایثار باش</p><p>خرمنا بر طمع ماه بانمک</p><p>گم شو از دزد و در آن انبار باش</p><p>بهر نطق یار خوش گفتار خویش</p><p>لب ببند از گفت و کم گفتار باش</p><h2><a id="poem-3882" href="https://ganjoor.net/moulavi/shams/ghazalsh/sh1258">غزل شمارهٔ ۱۲۵۸</a></h2>
<p>آن مایی همچو ما دلشاد باش</p><p>در گلستان همچو سرو آزاد باش</p><p>چون ز شاگردان عشقی ای ظریف</p><p>در گشاد دل چو عشق استاد باش</p><p>گر غمی آید گلوی او بگیر</p><p>داد از او بستان امیرداد باش</p><p>جان تو مستست در بزم احد</p><p>تن میان خلق گو آحاد باش</p><p>گاه با شیرین چو خسرو خوش بخند</p><p>گه ز هجرش کوه کن فرهاد باش</p><p>گه نشاط انگیز همچون گلشنش</p><p>گه چو بلبل نال و خوش فریاد باش</p><p>پیش سروش چون خرامد خاک باش</p><p>چون گلش عنبر فشاند باد باش</p><p>حاصل اینست ای برادر چون فلک</p><p>در جهان کهنه نوبنیاد باش</p><p>در میان خارها چون خارپشت</p><p>سر درون و شادمان و راد باش</p><h2><a id="poem-3883" href="https://ganjoor.net/moulavi/shams/ghazalsh/sh1259">غزل شمارهٔ ۱۲۵۹</a></h2>
<p>عقل آمد عاشقا خود را بپوش</p><p>وای ما ای وای ما از عقل و هوش</p><p>یا برو از جمع ما ای چشم و عقل</p><p>یا شوم از ننگ تو بی‌چشم و گوش</p><p>تو چو آبی ز آتش ما دور شو</p><p>یا درآ در دیگ ما با ما بجوش</p><p>گر نمی‌خواهی که خردت بشکند</p><p>مرده شو با موج و با دریا مکوش</p><p>گر بگویی عاشقم هست امتحان</p><p>سر مپیچ و رطل مردان را بنوش</p><p>می‌خروشم لیکن از مستی عشق</p><p>همچو چنگم بی‌خبر من از خروش</p><p>شمس تبریزی مرا کردی خراب</p><p>هم تو ساقی هم تو می هم می فروش</p><h2><a id="poem-3884" href="https://ganjoor.net/moulavi/shams/ghazalsh/sh1260">غزل شمارهٔ ۱۲۶۰</a></h2>
<p>اندرآمد شاه شیرینان ترش</p><p>جان شیرینم فدای آن ترش</p><p>چشم کژبین را بگفتم کژ مبین</p><p>کس کند باور گل خندان ترش</p><p>در هر آن زندان که درتابد رخش</p><p>کس نماند در همه زندان ترش</p><p>گرد باغش گشتم و والله نبود</p><p>میوه‌ای اندر همه بستان ترش</p><p>در حرم خندان بود سلطان ولیک</p><p>می‌نماید خویش در دیوان ترش</p><p>گر تو مرد مؤمنی باور مکن</p><p>انگبین و شکر و ایمان ترش</p><p>منکر ار باشد ترش نبود عجب</p><p>نسبتی دارد به بادنجان ترش</p><h2><a id="poem-3885" href="https://ganjoor.net/moulavi/shams/ghazalsh/sh1261">غزل شمارهٔ ۱۲۶۱</a></h2>
<p>روی تو جان جانست از جان نهان مدارش</p><p>آنچ از جهان فزونست اندر جهان درآرش</p><p>ای قطب آسمان‌ها در آسمان جان‌ها</p><p>جان گرد توست گردان می‌دار بی‌قرارش</p><p>همچون انار خندان عالم نمود دندان</p><p>در خویش می‌نگنجد از خویشتن برآرش</p><p>نگذارد آفتابش یک ذره اختیارم</p><p>تا اختیار دارم کی باشم اختیارش</p><p>از خاک چون غباری برداشت باد عشقم</p><p>آن جا که باد جنبد آن جا بود غبارش</p><p>در خاک تیره دانه زان رو به جنبش آمد</p><p>کز عشق خاکیان را بر می‌کشد بهارش</p><p>هم بدر و هم هلالش هم حور و هم جمالش</p><p>هم باغ و هم نهالش چون من در انتظارش</p><p>جامش نعوذبالله دامش نعوذبالله</p><p>نامش نعوذبالله والله که نیست یارش</p><p>من همچو گلبنانم او همچو باغبانم</p><p>از وی شکفت جانم بر وی بود نثارش</p><p>چون برگ من ز بالا رقصان به پستی آیم</p><p>لرزان که تا نیفتم الا که در کنارش</p><p>حیله گریست کارش مهره بریست کارش</p><p>پرده دریست کارش نی سرسریست کارش</p><p>می‌خارد این گلویم گویم عجب نگویم</p><p>بگذار تا بخارد بی‌محرمی مخارش</p><h2><a id="poem-3886" href="https://ganjoor.net/moulavi/shams/ghazalsh/sh1262">غزل شمارهٔ ۱۲۶۲</a></h2>
<p>گر جان به جز تو خواهد از خویش برکنیمش</p><p>ور چرخ سرکش آید بر همدگر زنیمش</p><p>گر رخت خویش خواهد ما رخت او دهیمش</p><p>ور قلعه‌ها درآید ویرانه‌ها کنیمش</p><p>گر این جهان چو جانست ما جان جان جانیم</p><p>ور این فلک سر آمد ما چشم روشنیمش</p><p>بیخ درخت خاکست وین چرخ شاخ و برگش</p><p>عالم درخت زیتون ما همچو روغنیمش</p><p>چون عشق شمس تبریز آهن ربای باشد</p><p>ما بر طریق خدمت مانند آهنیمش</p><h2><a id="poem-3887" href="https://ganjoor.net/moulavi/shams/ghazalsh/sh1263">غزل شمارهٔ ۱۲۶۳</a></h2>
<p>سرمست شد نگارم بنگر به نرگسانش</p><p>مستانه شد حدیثش پیچیده شد زبانش</p><p>گه می‌فتد از این سو گه می‌فتد از آن سو</p><p>آن کس که مست گردد خود این بود نشانش</p><p>چشمش بلای مستان ما را از او مترسان</p><p>من مستم و نترسم از چوب شحنگانش</p><p>ای عشق الله الله سرمست شد شهنشه</p><p>برجه بگیر زلفش درکش در این میانش</p><p>اندیشه‌ای که آید در دل ز یار گوید</p><p>جان بر سرش فشانم پرزر کنم دهانش</p><p>آن روی گلستانش وان بلبل بیانش</p><p>وان شیوه‌هاش یا رب تا با کیست آنش</p><p>این صورتش بهانه‌ست او نور آسمانست</p><p>بگذر ز نقش و صورت جانش خوشست جانش</p><p>دی را بهار بخشد شب را نهار بخشد</p><p>پس این جهان مرده زنده‌ست از آن جهانش</p><h2><a id="poem-3888" href="https://ganjoor.net/moulavi/shams/ghazalsh/sh1264">غزل شمارهٔ ۱۲۶۴</a></h2>
<p>می‌گفت چشم شوخش با طره سیاهش</p><p>من دم دهم فلان را تو درربا کلاهش</p><p>یعقوب را بگویم یوسف به قعر چاهست</p><p>چون بر سر چه آید تو درفکن به چاهش</p><p>ما شکل حاجیانیم جاسوس و رهزنانیم</p><p>حاجی چو در ره آید ما خود زنیم راهش</p><p>ما شاخ ارغوانیم در آب و می‌نماییم</p><p>با نعل بازگونه چون ماه و چون سپاهش</p><p>روباه دید دنبه در سبزه زار و می‌گفت</p><p>هرگز کی دید دنبه بی‌دام در گیاهش</p><p>وان گرگ از حریصی در دنبه چون نمک شد</p><p>از دام بی‌خبر بد آن خاطر تباهش</p><p>ابله چو اندرافتد گوید که بی‌گناهم</p><p>بس نیست ای برادر آن ابلهی گناهش</p><p>ابله کننده عشقست عشقی گزین تو باری</p><p>کابله شدن بیرزد حسن و جمال و جاهش</p><p>پای تو درد گیرد افسون جان بر او خوان</p><p>آن پای گاو باشد کافسون اوست کاهش</p><p>حلق تو درد گیرد همراه دم پذیرد</p><p>خود حلق کی گشاید بی‌آه غصه کاهش</p><p>تا پیشگاه عشقش چون باشد و چه باشد</p><p>چون ما ز دست رفتیم از پای گاه جاهش</p><p>تا چه جمال دارد آن نادره مطرز</p><p>که سوخت جان ما را آن نقش کارگاهش</p><p>ز اندیشه می‌گذارم تا خود چه حیله سازم</p><p>با او که مکر و حیله تلقین کند الهش</p><p>آن کس که گم کند ره با عقل بازگردد</p><p>وان را که عقل گم شد از کی بود پناهش</p><p>نی ما از آن شاهیم ما عقل و جان نخواهیم</p><p>چه عقل و بند و پندش چه جان و آه آهش</p><p>مستی فزود خامش تا نکته‌ای نرانی</p><p>ای رفته لاابالی در خون نیکخواهش</p><h2><a id="poem-3889" href="https://ganjoor.net/moulavi/shams/ghazalsh/sh1265">غزل شمارهٔ ۱۲۶۵</a></h2>
<p>آن مه که هست گردون گردان و بی‌قرارش</p><p>وان جان که هست این جان وین عقل مستعارش</p><p>هر لحظه اختیاری نو نو دهد به جان‌ها</p><p>وین اختیارها را بشکسته اختیارش</p><p>من جسم و جان ندانم من این و آن ندانم</p><p>من در جهان ندانم جز چشم پرخمارش</p><p>آن روی همچو روزش وان رنگ دلفروزش</p><p>وان لطف توبه سوزش وان خلق چون بهارش</p><p>عشقش بلای توبه داده سزای توبه</p><p>آخر چه جای توبه با عشق توبه خوارش</p><p>چون دوست و دشمن او هستند رهزن او</p><p>ماییم و دامن او بگرفته استوارش</p><p>از عشق جام و دورش شاید کشید جورش</p><p>چون گوش دوست داری می‌بوس گوشوارش</p><p>من حلقه‌های زلفش از عشق می‌شمارم</p><p>ور نه کجا رسد کس در حد و در شمارش</p><p>لطفش همی‌شمارم دل با دم شمرده</p><p>جانیش بخش آخر ای کشته زار زارش</p><h2><a id="poem-3890" href="https://ganjoor.net/moulavi/shams/ghazalsh/sh1266">غزل شمارهٔ ۱۲۶۶</a></h2>
<p>روحیست بی‌نشان و ما غرقه در نشانش</p><p>روحیست بی‌مکان و سر تا قدم مکانش</p><p>خواهی که تا بیابی یک لحظه‌ای مجویش</p><p>خواهی که تا بدانی یک لحظه‌ای مدانش</p><p>چون در نهانش جویی دوری ز آشکارش</p><p>چون آشکار جویی محجوبی از نهانش</p><p>چون ز آشکار و پنهان بیرون شدی به برهان</p><p>پاها دراز کن خوش می‌خسب در امانش</p><p>چون تو ز ره بمانی جانی روانه گردد</p><p>وانگه چه رحمت آید از جان و از روانش</p><p>ای حبس کرده جان را تا کی کشی عنان را</p><p>درتاز درجهانش اما نه در جهانش</p><p>بی‌حرص کوب پایی از کوری حسد را</p><p>زیرا حسد نگوید از حرص ترجمانش</p><p>آخر ز بهر دو نان تا کی دوی چو دونان</p><p>و آخر ز بهر سه نان تا کی خوری سنانش</p><h2><a id="poem-3891" href="https://ganjoor.net/moulavi/shams/ghazalsh/sh1267">غزل شمارهٔ ۱۲۶۷</a></h2>
<p>در عشق آتشینش آتش نخورده آتش</p><p>بی‌چهره خوش او در خوش هزار ناخوش</p><p>دل از تو شرحه شرحه بنشین کباب می‌خور</p><p>خون چون میست جوشان بنشین شراب می‌چش</p><p>گوشی کشد مرا می گوشی دگر کشد وی</p><p>ای دل در این کشاکش بنشین و باده می‌کش</p><p>هفت اخترند عامل در شش جهت ولیکن</p><p>ای عشق بردریدی این هفت را از آن شش</p><p>گاهی چو آفتابم سرمایه بخش صد مه</p><p>گه چون مهم گذاران در عشق یار مه وش</p><p>گر منکری گریزد از عشق نیست نادر</p><p>کز آفتاب دارد پرهیز چشم اعمش</p><p>صدغ الوفاء حقاء من فقدکم مشوش</p><p>وجه الولاء حقاء من عبرتی منقش</p><p>القلب لیس یلقی نادیک کیف یصبر</p><p>الاذن لیس یلقن حادیک کیف ینعش</p><h2><a id="poem-3892" href="https://ganjoor.net/moulavi/shams/ghazalsh/sh1268">غزل شمارهٔ ۱۲۶۸</a></h2>
<p>صد سال اگر گریزی و نایی بتا به پیش</p><p>برهم زنیم کار تو را همچو کار خویش</p><p>مگریز که ز چنبر چرخت گذشتنیست</p><p>گر شیر شرزه باشی ور سفله گاومیش</p><p>تن دنبلیست بر کتف جان برآمده</p><p>چون پر شود تهی شود آخر ز زخم نیش</p><p>ای شاد باطلی که گریزد ز باطلی</p><p>بر عشق حق بچفسد بی‌صمغ و بی‌سریش</p><p>گز می‌کنند جامه عمرت به روز و شب</p><p>هم آخر آرد او را یا روز یا شبیش</p><p>بیچاره آدمی که زبونست عشق را</p><p>زفت آمد این سوار بر این اسب پشت ریش</p><p>خاموش باش و در خمشی گم شو از وجود</p><p>کان عشق راست کشتن عشاق دین و کیش</p><h2><a id="poem-3893" href="https://ganjoor.net/moulavi/shams/ghazalsh/sh1269">غزل شمارهٔ ۱۲۶۹</a></h2>
<p>آینه‌ام من آینه‌ام من تا که بدیدم روی چو ماهش</p><p>چشم جهانم چشم جهانم تا که بدیدم چشم سیاهش</p><p>چرخ زمین شد چرخ زمین شد جنت مأوی راحت جان‌ها</p><p>تا که برآمد تا که برآمد بر که جودی خیل و سپاهش</p><p>پشت قوی شد پشت قوی شد اختر دولت عدل و عنایت</p><p>چون نشود شه چون نشود شه آنک تو باشی پشت و پناهش</p><p>شوره زمینی شوره زمینی کز تو کشد او آب بهاری</p><p>سبزتر آمد سبزتر آمد از همه جاها کشت و گیاهش</p><p>روی چو ماهت روی چو ماهت بست گرو دی با مه و اختر</p><p>گشت گروگان گشت گروگان ماه و سما را زلف سیاهش</p><p>سلسله جنبان سلسله جنبان گشت برادر این دل مجنون</p><p>چون بنشورد چون بنشورد آن مجنون کش شد سر ماهش</p><p>دم مزن ای جان دم مزن ای جان برخور کآمد روز مبارک</p><p>کیست مبارک کیست مبارک آن که ببیند هم ز پگاهش</p><h2><a id="poem-3894" href="https://ganjoor.net/moulavi/shams/ghazalsh/sh1270">غزل شمارهٔ ۱۲۷۰</a></h2>
<p>مستی امروز من نیست چو مستی دوش</p><p>می‌نکنی باورم کاسه بگیر و بنوش</p><p>غرق شدم در شراب عقل مرا برد آب</p><p>گفت خرد الوداع بازنیایم به هوش</p><p>عقل و خرد در جنون رفت ز دنیا برون</p><p>چونک ز سر رفت دیگ چونک ز حد رفت جوش</p><p>این دل مجنون مست بند بدرید و جست</p><p>با سرمستان مپیچ هیچ مگو رو خموش</p><p>صبحدم از نردبان گفت مرا پاسبان</p><p>کز سوی هفتم فلک دوش شنیدم خروش</p><p>گفت زحل زهره را زخمه آهسته زن</p><p>وی اسد آن ثور را شاخ بگیر و بدوش</p><p>خون شده بین از نهیب شیر به پستان ثور</p><p>شیر فلک را نگر گشته ز هیبت چو موش</p><p>گرم کن ای شیر تک چند گریزی چو سگ</p><p>جلوه کن ای ماه رو چند کنی روی پوش</p><p>چشم گشا شش جهت شعشعه نور بین</p><p>گوش گشا سوی چرخ ای شده چشم تو گوش</p><p>بشنو از جان سلام تا برهی از کلام</p><p>بنگر در نقش گر تا برهی از نقوش</p><p>گفتمش ای خواجه رو هر چه شود گو بشو</p><p>صافم و آزاد نو بنده دردی فروش</p><p>ترس و امید تو را هست حواله به عقل</p><p>دانه و دام تو را هست شکاری وحوش</p><p>دردی دردش مرا چون به حمایت گرفت</p><p>با من از این‌ها مگو کار توست آن بکوش</p><h2><a id="poem-3895" href="https://ganjoor.net/moulavi/shams/ghazalsh/sh1271">غزل شمارهٔ ۱۲۷۱</a></h2>
<p>باز درآمد طبیب از در رنجور خویش</p><p>دست عنایت نهاد بر سر مهجور خویش</p><p>بار دگر آن حبیب رفت بر آن غریب</p><p>تا جگر او کشید شربت موفور خویش</p><p>شربت او چون ربود گشت فنا از وجود</p><p>ساقی وحدت بماند ناظر و منظور خویش</p><p>نوش ورا نیش نیست ور بودش راضیم</p><p>نیست عسل خواره را چاره ز زنبور خویش</p><p>این شب هجران دراز با تو بگویم چراست</p><p>فتنه شد آن آفتاب بر رخ مستور خویش</p><p>غفلت هر دلبری از رخ خود رحمتست</p><p>ور نه ببستی نقاب بر رخ مشهور خویش</p><p>عاشق حسن خودی لیک تو پنهان ز خود</p><p>خلعت وصلت بپوش بر تن این عور خویش</p><p>شکر که خورشید عشق رفت به برج حمل</p><p>در دل و جان‌ها فکند پرورش نور خویش</p><p>شکر که موسی برست از همه فرعونیان</p><p>باز به میقات وصل آمد بر طور خویش</p><p>عیسی جان دررسید بر سر عازر دمید</p><p>عازر از افسون او حشر شد از گور خویش</p><p>باز سلیمان رسید دیو و پری جمع شد</p><p>بر همه شان عرضه کرد خاتم و منشور خویش</p><p>ساقی اگر بایدت تا کنم این را تمام</p><p>باده گویا بنه بر لب مخمور خویش</p><h2><a id="poem-3896" href="https://ganjoor.net/moulavi/shams/ghazalsh/sh1272">غزل شمارهٔ ۱۲۷۲</a></h2>
<p>باز فرود آمدیم بر در سلطان خویش</p><p>بازگشادیم خوش بال و پر جان خویش</p><p>باز سعادت رسید دامن ما را کشید</p><p>بر سر گردون زدیم خیمه و ایوان خویش</p><p>دیده دیو و پری دید ز ما سروری</p><p>هدهد جان بازگشت سوی سلیمان خویش</p><p>ساقی مستان ما شد شکرستان ما</p><p>یوسف جان برگشاد جعد پریشان خویش</p><p>دوش مرا گفت یار چونی از این روزگار</p><p>چون بود آن کس که دید دولت خندان خویش</p><p>آن شکری را که هیچ مصر ندیدش به خواب</p><p>شکر که من یافتم در بن دندان خویش</p><p>بی‌زر و سر سروریم بی‌حشمی مهتریم</p><p>قند و شکر می‌خوریم در شکرستان خویش</p><p>تو زر بس نادری نیست کست مشتری</p><p>صنعت آن زرگری رو به سوی کان خویش</p><p>دور قمر عمرها ناقص و کوته بود</p><p>عمر درازی نهاد یار به دوران خویش</p><p>دل سوی تبریز رفت در هوس شمس دین</p><p>رو رو ای دل بجو زر به حرمدان خویش</p><h2><a id="poem-3897" href="https://ganjoor.net/moulavi/shams/ghazalsh/sh1273">غزل شمارهٔ ۱۲۷۳</a></h2>
<p>ما به سلیمان خوشیم دیو و پری گو مباش</p><p>حسن تو از حد گذشت شیوه گری گو مباش</p><p>هست درست دلم مهر تو ای حاصلم</p><p>جان زرینم بس است مهر زری گو مباش</p><p>عشق کدام آتش است کو همه را دلکش است</p><p>چاکری او خوش است ملک و سری گو مباش</p><p>برکن از کار تو دست به یک بار تو</p><p>خشک لبم دار تو هیچ تری گو مباش</p><p>جان من از جان عشق شد همگی کان عشق</p><p>همره مردان عشق ماده نری گو مباش</p><p>سایه تو پیش و پس جان مرا دسترس</p><p>سایه آن نخل بس باروری گو مباش</p><p>جان صفا شمس دین از تبریزی چو چین</p><p>از تو مرا غیر این پرده دری گو مباش</p><h2><a id="poem-3898" href="https://ganjoor.net/moulavi/shams/ghazalsh/sh1274">غزل شمارهٔ ۱۲۷۴</a></h2>
<p>خواجه چرا کرده‌ای روی تو بر ما ترش</p><p>زین شکرستان برو هست کس این جا ترش</p><p>در شکرستان دل قند بود هم خجل</p><p>تو ز کجا آمدی ابرو و سیما ترش</p><p>بر فلک آن طوطیان جمله شکر می‌خورند</p><p>گر نپری بر فلک منگر بالا ترش</p><p>رستم میدان فکر پیش عروسان بکر</p><p>هیچ بود در وصال وقت تماشا ترش</p><p>هر کی خورد می صبوح روز بود شیرگیر</p><p>هر کی خورد دوغ هست امشب و فردا ترش</p><p>مؤمن و ایمان و دین ذوق و حلاوت بود</p><p>تو به کجا دیده‌ای طبله حلوا ترش</p><p>این ترشی‌ها همه پیش تو زان جمع شد</p><p>جنس رود سوی جنس ترش رود با ترش</p><p>والله هر میوه‌ای کو نپزد ز آفتاب</p><p>گر چه بود نیشکر نبود الا ترش</p><p>سوزش خورشید عشق صبر بود صبر کن</p><p>روز دو سه صبر به مذهب تو با ترش</p><p>هر کی ترش بینیش دانک ز آتش گریخت</p><p>غوره که در سایه ماند هست سر و پا ترش</p><p>دعوه دل کرده‌ای وعده وفا کن مباش</p><p>در صف دعوی چو شیر وقت تقاضا ترش</p><p>بنگر در مصطفی چونک ترش شد دمی</p><p>کرده عتابش عبس خواند مر او را ترش</p><p>خامش و تهمت منه خواجه ترش نیست لیک</p><p>گه گه قاصد کند مردم دانا ترش</p><p>او چو شکر بوده است دل ز شکر پر ولیک</p><p>در ادب کودکان باشد لالا ترش</p><h2><a id="poem-3899" href="https://ganjoor.net/moulavi/shams/ghazalsh/sh1275">غزل شمارهٔ ۱۲۷۵</a></h2>
<p>چون بزند گردنم سجده کند گردنش</p><p>شیر خورد خون من ذوق من از خوردنش</p><p>هین هله شیر شکار پنجه ز من برمدار</p><p>هین که هزاران هزار منت آن بر منش</p><p>پخته خورد پخته خوار خام خورد عشق یار</p><p>خام منم ای نگار که نتوان پختنش</p><p>ای تو دهلزن به قل بنده تو را چون دهل</p><p>در تو درآویخته همچو دهل می‌زنش</p><p>گوش همه سرخوشان عشق کشد کش کشان</p><p>عشق تو داوود توست موم شده آهنش</p><p>دل همه مال و عقار خرج کند در قمار</p><p>چونک برهنه شود چرخ دهد مخزنش</p><p>دل ز سخن مال مال خواست زدن پر و بال</p><p>پرتو نور کمال کرد چنین الکنش</p><h2><a id="poem-3900" href="https://ganjoor.net/moulavi/shams/ghazalsh/sh1276">غزل شمارهٔ ۱۲۷۶</a></h2>
<p>باز درآمد ز راه بیخود و سرمست دوش</p><p>توبه کنان توبه را سیل ببردست دوش</p><p>گرز برآورد عشق کوفت سر عقل را</p><p>شد ز بلندی عشق چرخ فلک پست دوش</p><p>دولت نو شد پدید دام جهان را درید</p><p>مرغ ظریف از قفس شکر که وارست دوش</p><p>آنچ به هفت آسمان جست فرشته و نیافت</p><p>نک به زمین گاه خاک سهل برون جست دوش</p><p>آنک دل جبرئیل از کف او خسته بود</p><p>مرغ پراشکسته‌ای سینه او خست دوش</p><p>عقل کمالی که او گردن شیران شکست</p><p>عاشق بی‌دست و پا گردن او بست دوش</p><p>از شرر آفتاب شیشه گردون نکفت</p><p>سایه بی‌سایه‌ای دید دراشکست دوش</p><p>ماه که چون عاشقان در پی خورشید بود</p><p>بعد فراق دراز خفیه بپیوست دوش</p><p>آنک در او عقل و وهم می‌نرسد از قصور</p><p>گشت عیان تا که عشق کوفت بر او دست دوش</p><p>هر چه بود آن خیال گردد روزی وصال</p><p>چند خیال عدم آمد در هست دوش</p><p>خامش باش ای دلیل خامشیت گفتنست</p><p>شد سر و گوشت بلند از سخن پست دوش</p><h2><a id="poem-3901" href="https://ganjoor.net/moulavi/shams/ghazalsh/sh1277">غزل شمارهٔ ۱۲۷۷</a></h2>
<p>خواجه غلط کرده‌ای در صفت یار خویش</p><p>سست گمان بوده‌ای عاقبت کار خویش</p><p>در هوس گلرخان سست زنخ گشته‌ای</p><p>های اگر دیدیی روی چو گلنار خویش</p><p>راه زنان عشق را مرگ لقب کرده‌اند</p><p>تا تو بلنگی ز بیم از ره و رفتار خویش</p><p>گوش بنه تا که من حلقه به گوشت کنم</p><p>هستم از آن حلقه من سیر ز گفتار خویش</p><p>پیش من آ که خوشم تا به برت درکشم</p><p>چون ز توام می‌رسد تحفه دلدار خویش</p><h2><a id="poem-3902" href="https://ganjoor.net/moulavi/shams/ghazalsh/sh1278">غزل شمارهٔ ۱۲۷۸</a></h2>
<p>یار درآمد ز باغ بیخود و سرمست دوش</p><p>توبه کنان توبه را سیل ببردست دوش</p><p>عاشق صدساله‌ام توبه کجا من کجا</p><p>توبه صدساله را یار دراشکست دوش</p><p>باده خلوت نشین در دل خم مست شد</p><p>خلوت و توبه شکست مست برون جست دوش</p><p>ولوله در کو فتاد عقل درآمد که داد</p><p>محتسب عقل را دست فروبست دوش</p><h2><a id="poem-3903" href="https://ganjoor.net/moulavi/shams/ghazalsh/sh1279">غزل شمارهٔ ۱۲۷۹</a></h2>
<p>باز درآمد طبیب از در ایوب خویش</p><p>یوسف کنعان رسید جانب یعقوب خویش</p><p>بهر سفر سوی یار خانه برانداخت دل</p><p>دید که خود بود دل خانه محبوب خویش</p><p>دل چو فنا شد در او ماند وی او کشف شد</p><p>آنچ بگفت او منم طالب و مطلوب خویش</p><p>شکر که عیسی رسید عازر ما زنده شد</p><p>شکر که موسی نمود معجزه خوب خویش</p><p>شکر که موسی برست از همه فرعونیان</p><p>شکر که عاشق رسید در کنف خوب خویش</p><p>شکر که خورشید عشق از سوی مشرق بتافت</p><p>در دل و جان‌ها فکند آتش و آشوب خویش</p><p>شکر که ساقی غیب شست به می جمله عیب</p><p>شکر که طالب رهید از غم دلکوب خویش</p><h2><a id="poem-3904" href="https://ganjoor.net/moulavi/shams/ghazalsh/sh1280">غزل شمارهٔ ۱۲۸۰</a></h2>
<p>جان منست او هی مزنیدش</p><p>آن منست او هی مبریدش</p><p>آب منست او نان منست او</p><p>مثل ندارد باغ امیدش</p><p>باغ و جنانش آب روانش</p><p>سرخی سیبش سبزی بیدش</p><p>متصلست او معتدلست او</p><p>شمع دلست او پیش کشیدش</p><p>هر که ز غوغا وز سر سودا</p><p>سر کشد این جا سر ببریدش</p><p>هر که ز صهبا آرد صفرا</p><p>کاسه سکبا پیش نهیدش</p><p>عام بیاید خاص کنیدش</p><p>خام بیاید هم بپزیدش</p><p>نک شه هادی زان سوی وادی</p><p>جانب شادی داد نویدش</p><p>داد زکاتی آب حیاتی</p><p>شاخ نباتی تا به مزیدش</p><p>باده چو خورد او خامش کرد او</p><p>زحمت برد او تا طلبیدش</p><h2><a id="poem-3905" href="https://ganjoor.net/moulavi/shams/ghazalsh/sh1281">غزل شمارهٔ ۱۲۸۱</a></h2>
<p>ز هدهدان تفکر چو دررسید نشانش</p><p>مراست ملک سلیمان چو نقد گشت عیانش</p><p>پری و دیو نداند ز تختگاه بلندش</p><p>که تخت او نظرست و بصیرتست جهانش</p><p>زبان جمله مرغان بداند او به بصیرت</p><p>که هیچ مرغ نداند به وهم خویش زبانش</p><p>نشان سکه او بین به هر درست که نقدست</p><p>ولیک نقد نیابی که بو بری سوی کانش</p><p>مگر که حلقه رندان بی‌نشان تو ببینی</p><p>که عشق پیش درآید درآورد به میانش</p><p>ز تیر او بود آن دل که برپرید از آن سو</p><p>وگر نه کیست ز مردان که او کشید کمانش</p><p>کسی که خورد شرابش ز دست ساقی عشقش</p><p>همان شراب مقدم تو پر کن و برسانش</p><p>از آنک هیچ شرابی خمار او ننشاند</p><p>دغل میار تو ساقی مده از این و از آنش</p><p>ز شمس مفخر تبریز باده گشت وظیفه</p><p>چگونه بنده نباشد به هر دمی دل و جانش</p><h2><a id="poem-3906" href="https://ganjoor.net/moulavi/shams/ghazalsh/sh1282">غزل شمارهٔ ۱۲۸۲</a></h2>
<p>تمام اوست که فانی شدست آثارش</p><p>به دوستگانی اول تمام شد کارش</p><p>مرا دلیست خراب خراب در ره عشق</p><p>خراب کرده خراباتیی به یک بارش</p><p>بگو به عشق بیا گر فتاده می‌خواهی</p><p>چنان فتاد که خواهی بیا و بردارش</p><p>میا به پیش ز درش ببین که می‌ترسم</p><p>ز شعله‌ها که بسوزی ز سوز اسرارش</p><p>وگر بگیردت آتش به سوی چشم من آ</p><p>که سیل سیل روانست اشک دربارش</p><p>حدیث موسی و سنگ و عصا و چشمه آب</p><p>ز اشک بنده ببینی به وقت رفتارش</p><p>برآر بانگ و بگو هر کجا که بیماریست</p><p>صلای صحت و دولت ز چشم بیمارش</p><p>برآ به کوه و بگو هر کجا که خفته دلیست</p><p>صلای بینش و دانش ز بخت بیدارش</p><p>که نور من شرح الله صدره شمعیست</p><p>که در دو کون نگنجد فروغ انوارش</p><h2><a id="poem-3907" href="https://ganjoor.net/moulavi/shams/ghazalsh/sh1283">غزل شمارهٔ ۱۲۸۳</a></h2>
<p>ندا رسید به عاشق ز عالم رازش</p><p>که عشق هست براق خدای می‌تازش</p><p>تبارک الله در خاکیان چه باد افتاد</p><p>چو آب لطف بجوشید ز آتش نازش</p><p>گرفت شکل کبوتر ز ماه تا ماهی</p><p>ز عشق آنک درآید به چنگل بازش</p><p>گرفت چهره عشاق رنگ و سکه زر</p><p>ز عشق زرگر ما و ز لذت گازش</p><p>در آن هوا که هوا و هوس از او خیزد</p><p>چه دید مرغ دل از ما ز چیست پروازش</p><p>گهی که مرغ دل ما بماند از پرواز</p><p>که بست شهپر او را کی برد انگازش</p><p>مگو که غیرت هر لحظه دست می‌خاید</p><p>که شرم دار ز یار و ز عشق طنازش</p><p>ز غیرتش گله کردم به خنده گفت مرا</p><p>که هر چه بند کند او تو را براندازش</p><h2><a id="poem-3908" href="https://ganjoor.net/moulavi/shams/ghazalsh/sh1284">غزل شمارهٔ ۱۲۸۴</a></h2>
<p>سری برآر که تا ما رویم بر سر عیش</p><p>دمی چو جان مجرد رویم در بر عیش</p><p>ز مرگ خویش شنیدم پیام عیش ابد</p><p>زهی خدا که کند مرگ را پیمبر عیش</p><p>به نام عیش بریدند ناف هستی ما</p><p>به روز عید بزادیم ما ز مادر عیش</p><p>بپرس عیش چه باشد برون شدن زین عیش</p><p>که عیش صورت چون حلقه ایست بر در عیش</p><p>درون پرده ز ارواح عیش صورت‌هاست</p><p>ز عکس ایشان این پرده شد مصور عیش</p><p>وجود چون زر خود را به عیش ده نه به غم</p><p>که خاک بر سر آن زر که نیست درخور عیش</p><p>بگویمت که چرا چرخ می‌زند گردون</p><p>کیش به چرخ درآورد تاب اختر عیش</p><p>بگویمت که چرا بحر موج در موجست</p><p>کیش به رقص درآورد نور گوهر عیش</p><p>بگویمت که چرا خاک حور و ولدان زاد</p><p>که داد بوی بهشتش نسیم عنبر عیش</p><p>بگویمت که چرا باد حرف حرف شدست</p><p>که تا ورق ورق آیی سبک ز دفتر عیش</p><p>بگویمت که چرا شب تتق فروآویخت</p><p>که گرد کست و عروسی بگیرد جا در عیش</p><p>بگفتمی سر پنج و چهار و هفت ولیک</p><p>به یک دو لعب فرومانده‌ام به شش در عیش</p><h2><a id="poem-3909" href="https://ganjoor.net/moulavi/shams/ghazalsh/sh1285">غزل شمارهٔ ۱۲۸۵</a></h2>
<p>شکست نرخ شکر را بتم به روی ترش</p><p>چه باده‌هاست بتم را در آن کدوی ترش</p><p>به قاصد او ترشست و به جان شیرینش</p><p>که نیست در همه اجزاش تای موی ترش</p><p>هزار خمره سرکه عسل شدست از او</p><p>که هست دلبر شیرین دوای خوی ترش</p><p>زهای و هوی ترش‌های ماش خنده گرفت</p><p>حلاوت عجبی یافت‌های و هوی ترش</p><p>ترش چگونه نخندد به زیر لب چو شنید</p><p>که جوی شیر و شکر شد روان به سوی ترش</p><p>ربود سیل ویم دوش و خلق نعره زنان</p><p>میان جوی عسل چیست آن سبوی ترش</p><p>پریر یار مرا جست کان ترش رو کو</p><p>خمار نیست چرا بودش آرزوی ترش</p><p>شتاب و تیز همی‌رفت کو به کو پی من</p><p>چرا کند شکرقند جست و جوی ترش</p><p>گرفته طبله حلوا و بنده را جویان</p><p>که تا ز جایزه شیرین کند گلوی ترش</p><p>عجب نباشد اگر قصد او فنای منست</p><p>همیشه شیرین باشد یقین عدوی ترش</p><p>غلط مکن ترشی نی برای دفع توست</p><p>ز رشک چون تو شکاریست رنگ و بوی ترش</p><p>ز رشک جاه امیرست روترش دربان</p><p>ز رشک روی عروس است روی شوی ترش</p><p>هزار خانه چو زنبور پرعسل داری</p><p>به جان تو که گذر کن ز گفت و گوی ترش</p><h2><a id="poem-3910" href="https://ganjoor.net/moulavi/shams/ghazalsh/sh1286">غزل شمارهٔ ۱۲۸۶</a></h2>
<p>شنو ز سینه ترنگاترنگ آوازش</p><p>دل خراب طپیدن گرفت از آغازش</p><p>به بر گرفت رباب و ز سر نهاد کله</p><p>ز دست رفت دل من چو دید سر بازش</p><p>دل از بریشم او چون کلابه گردانست</p><p>کلابه ظاهر و پنهان ز چشم قزازش</p><p>دو سه بریشم از این ارغنون فروتر گیرد</p><p>که تند می‌رسد آواز عقل پردازش</p><p>بدانک تن چو غبارست و جان در او چون باد</p><p>ولیک فعل غبار تنست غمازش</p><p>غبار جان بود و می‌رسد دگر جانی</p><p>که ذره ذره به رقص آمدست از آوازش</p><p>جهان تنور و در آن نان‌های رنگارنگ</p><p>تنور و نان چه کند آنک دید خبازش</p><p>ز سینه نیست سماع دل و ز بیرون نیست</p><p>فدات جانم هر جا که هست بنوازش</p><p>شبی به طنز بگفتم دلا به مه بنگر</p><p>که هست مه را چیزی ز لطف پروازش</p><p>چو آفتاب نهان شد به جای او بنهند</p><p>چراغکی که بود شب شراراندازش</p><p>به هر دو دست دل از ماه چشم خود بگرفت</p><p>که دل ز غیرت شه واقفست و از نازش</p><h2><a id="poem-3911" href="https://ganjoor.net/moulavi/shams/ghazalsh/sh1287">غزل شمارهٔ ۱۲۸۷</a></h2>
<p>مباد با کس دیگر ثنا و دشنامش</p><p>که هر دو آب حیاتست پخته و خامش</p><p>خمار باده او خوشترست یا مستی</p><p>که باد تا به ابد جان‌های ما جامش</p><p>ستم ز عدل ندانم ز مستی ستمش</p><p>مرا مپرس ز عدل و ز لطف و انعامش</p><p>جفای او که روان گریزپای مرا</p><p>حریف مرغ وفا کرد دانه و دامش</p><p>بسی بهانه روانم نمود تا نرود</p><p>کشید جانب اقبال کام و ناکامش</p><p>طرب نخواهد آن کس که درد او بشناخت</p><p>نشان نماند او را که بشنود نامش</p><h2><a id="poem-3912" href="https://ganjoor.net/moulavi/shams/ghazalsh/sh1288">غزل شمارهٔ ۱۲۸۸</a></h2>
<p>چو رو نمود به منصور وصل دلدارش</p><p>روا بود که رساند به اصل دل دارش</p><p>من از قباش ربودم یکی کلهواری</p><p>بسوخت عقل و سر و پایم از کلهوارش</p><p>شکستم از سر دیوار باغ او خاری</p><p>چه خارخار و طلب در دلست از آن خارش</p><p>چو شیرگیر شد این دل یکی سحر ز میش</p><p>سزد که زخم کشد از فراق سگسارش</p><p>اگر چه کره گردون حرون و تند نمود</p><p>به دست عشق وی آمد شکال و افسارش</p><p>اگر چه صاحب صدرست عقل و بس دانا</p><p>به جام عشق گرو شد ردا و دستارش</p><p>بسا دلا که به زنهار آمد از عشقش</p><p>کشان کشان بکشیدش نداد زنهارش</p><p>به روز سرد یکی پوستین بد اندر جو</p><p>به عور گفتم درجه به جو برون آرش</p><p>نه پوستین بود آن خرس بود اندر جو</p><p>فتاده بود همی‌برد آب جوبارش</p><p>درآمد او به طمع تا به پوست خرس رسید</p><p>به دست خرس بکرد آن طمع گرفتارش</p><p>بگفتمش که رها کن تو پوستین بازآ</p><p>چه دور و دیر بماندی به رنج و پیکارش</p><p>بگفت رو که مرا پوستین چنان بگرفت</p><p>که نیست امید رهایی ز چنگ جبارش</p><p>هزار غوطه مرا می‌دهد به هر ساعت</p><p>خلاص نیست از آن چنگ عاشق افشارش</p><p>خمش بس است حکایت اشارتی بس کن</p><p>چه حاجتست بر عقل طول طومارش</p>
</body></html>