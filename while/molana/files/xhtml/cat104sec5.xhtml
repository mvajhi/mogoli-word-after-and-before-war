<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر اول - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-7991" href="https://ganjoor.net/moulavi/masnavi/daftar1/sh99">بخش ۹۹ - قصهٔ سوال کردن عایشه رضی الله عنها از مصطفی صلی‌الله علیه و سلم کی امروز باران بارید چون تو سوی گورستان رفتی جامه‌های تو چون تر نیست</a></h2>
<p>مصطفی روزی به گورستان برفت</p><p>با جنازهٔ مردی از یاران برفت</p><p>خاک را در گور او آگنده کرد</p><p>زیر خاک آن دانه‌اش را زنده کرد</p><p>این درختانند همچون خاکیان</p><p>دستها بر کرده‌اند از خاکدان</p><p>سوی خلقان صد اشارت می‌کنند</p><p>وانک گوشستش عبارت می‌کنند</p><p>با زبان سبز و با دست دراز</p><p>از ضمیر خاک می‌گویند راز</p><p>همچو بطان سر فرو برده به آب</p><p>گشته طاووسان و بوده چون غراب</p><p>در زمستانشان اگر محبوس کرد</p><p>آن غرابان را خدا طاووس کرد</p><p>در زمستانشان اگر چه داد مرگ</p><p>زنده‌شان کرد از بهار و داد برگ</p><p>منکران گویند خود هست این قدیم</p><p>این چرا بندیم بر رب کریم</p><p>کوری ایشان درون دوستان</p><p>حق برویانید باغ و بوستان</p><p>هر گلی کاندر درون بویا بود</p><p>آن گل از اسرار کل گویا بود</p><p>بوی ایشان رغم آنف منکران</p><p>گرد عالم می‌رود پرده‌دران</p><p>منکران همچون جعل زان بوی گل</p><p>یا چو نازک مغز در بانگ دهل</p><p>خویشتن مشغول می‌سازند و غرق</p><p>چشم می‌دزدند ازین لمعان برق</p><p>چشم می‌دزدند و آنجا چشم نی</p><p>چشم آن باشد که بیند مامنی</p><p>چون ز گورستان پیمبر باز گشت</p><p>سوی صدیقه شد و همراز گشت</p><p>چشم صدیقه چو بر رویش فتاد</p><p>پیش آمد دست بر وی می‌نهاد</p><p>بر عمامه و روی او و موی او</p><p>بر گریبان و بر و بازوی او</p><p>گفت پیغامبر چه می‌جویی شتاب</p><p>گفت باران آمد امروز از سحاب</p><p>جامه‌هاات می‌بجویم در طلب</p><p>تر نمی‌یابم ز باران ای عجب</p><p>گفت چه بر سر فکندی از ازار</p><p>گفت کردم آن ردای تو خمار</p><p>گفت بهر آن نمود ای پاک‌جیب</p><p>چشم پاکت را خدا باران غیب</p><p>نیست آن باران ازین ابر شما</p><p>هست ابری دیگر و دیگر سما</p><h2><a id="poem-7992" href="https://ganjoor.net/moulavi/masnavi/daftar1/sh100">بخش ۱۰۰ - تفسیر بیت حکم رضی‌الله عنه «آسمانهاست در ولایت جان   کارفرمای آسمان جهان» «در ره روح پست و بالاهاست  کوههای بلند و دریاهاست»</a></h2>
<p>غیب را ابری و آبی دیگرست</p><p>آسمان و آفتابی دیگرست</p><p>ناید آن الا که بر خاصان پدید</p><p>باقیان فی لبس من خلق جدید</p><p>هست باران از پی پروردگی</p><p>هست باران از پی پژمردگی</p><p>نفع باران بهاران بوالعجب</p><p>باغ را باران پاییزی چو تب</p><p>آن بهاری نازپروردش کند</p><p>وین خزانی ناخوش و زردش کند</p><p>همچنین سرما و باد و آفتاب</p><p>بر تفاوت دان و سررشته بیاب</p><p>همچنین در غیب انواعست این</p><p>در زیان و سود و در ربح و غبین</p><p>این دم ابدال باشد زان بهار</p><p>در دل و جان روید از وی سبزه‌زار</p><p>فعل باران بهاری با درخت</p><p>آید از انفاسشان در نیکبخت</p><p>گر درخت خشک باشد در مکان</p><p>عیب آن از باد جان‌افزا مدان</p><p>باد کار خویش کرد و بر وزید</p><p>آنک جانی داشت بر جانش گزید</p><h2><a id="poem-7993" href="https://ganjoor.net/moulavi/masnavi/daftar1/sh101">بخش ۱۰۱ - در معنی این حدیث کی اغتنموا برد الربیع الی آخره</a></h2>
<p>گفت پیغامبر ز سرمای بهار</p><p>تن مپوشانید یاران زینهار</p><p>زانک با جان شما آن می‌کند</p><p>کان بهاران با درختان می‌کند</p><p>لیک بگریزید از سرد خزان</p><p>کان کند کو کرد با باغ و رزان</p><p>راویان این را به ظاهر برده‌اند</p><p>هم بر آن صورت قناعت کرده‌اند</p><p>بی‌خبر بودند از جان آن گروه</p><p>کوه را دیده ندیده کان بکوه</p><p>آن خزان نزد خدا نفس و هواست</p><p>عقل و جان عین بهارست و بقاست</p><p>مر ترا عقلیست جزوی در نهان</p><p>کامل العقلی بجو اندر جهان</p><p>جزو تو از کل او کلی شود</p><p>عقل کل بر نفس چون غلی شود</p><p>پس بتاویل این بود کانفاس پاک</p><p>چون بهارست و حیات برگ و تاک</p><p>از حدیث اولیا نرم و درشت</p><p>تن مپوشان زانک دینت راست پشت</p><p>گرم گوید سرد گوید خوش بگیر</p><p>تا ز گرم و سرد بجهی وز سعیر</p><p>گرم و سردش نوبهار زندگیست</p><p>مایهٔ صدق و یقین و بندگیست</p><p>زان کزو بستان جانها زنده است</p><p>زین جواهر بحر دل آگنده است</p><p>بر دل عاقل هزاران غم بود</p><p>گر ز باغ دل خلالی کم شود</p><h2><a id="poem-7994" href="https://ganjoor.net/moulavi/masnavi/daftar1/sh102">بخش ۱۰۲ - پرسیدن صدیقه رضی‌الله عنها از مصطفی صلی‌الله علیه و سلم کی سر باران امروزینه چه بود</a></h2>
<p>گفت صدیقه که ای زبدهٔ وجود</p><p>حکمت باران امروزین چه بود</p><p>این ز بارانهای رحمت بود یا</p><p>بهر تهدیدست و عدل کبریا</p><p>این از آن لطف بهاریات بود</p><p>یا ز پاییزی پر آفات بود</p><p>گفت این از بهر تسکین غمست</p><p>کز مصیبت بر نژاد آدمست</p><p>گر بر آن آتش بماندی آدمی</p><p>بس خرابی در فتادی و کمی</p><p>این جهان ویران شدی اندر زمان</p><p>حرصها بیرون شدی از مردمان</p><p>استن این عالم ای جان غفلتست</p><p>هوشیاری این جهان را آفتست</p><p>هوشیاری زان جهانست و چو آن</p><p>غالب آید پست گردد این جهان</p><p>هوشیاری آفتاب و حرص یخ</p><p>هوشیاری آب و این عالم وسخ</p><p>زان جهان اندک ترشح می‌رسد</p><p>تا نغرد در جهان حرص و حسد</p><p>گر ترشح بیشتر گردد ز غیب</p><p>نه هنر ماند درین عالم نه عیب</p><p>این ندارد حد سوی آغاز رو</p><p>سوی قصهٔ مرد مطرب باز رو</p><h2><a id="poem-7995" href="https://ganjoor.net/moulavi/masnavi/daftar1/sh103">بخش ۱۰۳ - بقیهٔ قصهٔ پیر چنگی و بیان مخلص آن</a></h2>
<p>مطربی کز وی جهان شد پر طرب</p><p>رسته ز آوازش خیالات عجب</p><p>از نوایش مرغ دل پران شدی</p><p>وز صدایش هوش جان حیران شدی</p><p>چون برآمد روزگار و پیر شد</p><p>باز جانش از عجز پشه‌گیر شد</p><p>پشت او خم گشت همچون پشت خم</p><p>ابروان بر چشم همچون پالدم</p><p>گشت آواز لطیف جان‌فزاش</p><p>زشت و نزد کس نیرزیدی بلاش</p><p>آن نوای رشک زهره آمده</p><p>همچو آواز خر پیری شده</p><p>خود کدامین خوش که او ناخوش نشد</p><p>یا کدامین سقف کان مفرش نشد</p><p>غیر آواز عزیزان در صدور</p><p>که بود از عکس دمشان نفخ صور</p><p>اندرونی کاندرونها مست ازوست</p><p>نیستی کین هستهامان هست ازوست</p><p>کهربای فکر و هر آواز او</p><p>لذت الهام و وحی و راز او</p><p>چونک مطرب پیرتر گشت و ضعیف</p><p>شد ز بی کسبی رهین یک رغیف</p><p>گفت عمر و مهلتم دادی بسی</p><p>لطفها کردی خدایا با خسی</p><p>معصیت ورزیده‌ام هفتاد سال</p><p>باز نگرفتی ز من روزی نوال</p><p>نیست کسب امروز مهمان توم</p><p>چنگ بهر تو زنم کان توم</p><p>چنگ را برداشت و شد الله‌جو</p><p>سوی گورستان یثرب آه‌گو</p><p>گفت خواهم از حق ابریشم‌بها</p><p>کو به نیکویی پذیرد قلبها</p><p>چونک زد بسیار و گریان سر نهاد</p><p>چنگ بالین کرد و بر گوری فتاد</p><p>خواب بردش مرغ جانش از حبس رست</p><p>چنگ و چنگی را رها کرد و بجست</p><p>گشت آزاد از تن و رنج جهان</p><p>در جهان ساده و صحرای جان</p><p>جان او آنجا سرایان ماجرا</p><p>کاندرین جا گر بماندندی مرا</p><p>خوش بدی جانم درین باغ و بهار</p><p>مست این صحرا و غیبی لاله‌زار</p><p>بی پر و بی پا سفر می‌کردمی</p><p>بی لب و دندان شکر می‌خوردمی</p><p>ذکر و فکری فارغ از رنج دماغ</p><p>کردمی با ساکنان چرخ لاغ</p><p>چشم بسته عالمی می‌دیدمی</p><p>ورد و ریحان بی کفی می‌چیدمی</p><p>مرغ آبی غرق دریای عسل</p><p>عین ایوبی شراب و مغتسل</p><p>که بدو ایوب از پا تا به فرق</p><p>پاک شد از رنجها چون نور شرق</p><p>مثنوی در حجم گر بودی چو چرخ</p><p>در نگنجیدی درو زین نیم برخ</p><p>کان زمین و آسمان بس فراخ</p><p>کرد از تنگی دلم را شاخ شاخ</p><p>وین جهانی کاندرین خوابم نمود</p><p>از گشایش پر و بالم را گشود</p><p>این جهان و راهش ار پیدا بدی</p><p>کم کسی یک لحظه‌ای آنجا بدی</p><p>امر می‌آمد که نه طامع مشو</p><p>چون ز پایت خار بیرون شد برو</p><p>مول مولی می‌زد آنجا جان او</p><p>در فضای رحمت و احسان او</p><h2><a id="poem-7996" href="https://ganjoor.net/moulavi/masnavi/daftar1/sh104">بخش ۱۰۴ - در خواب گفتن هاتف مر عمر را رضی الله عنه کی چندین زر از بیت المال بن مرد ده کی در گورستان خفته است</a></h2>
<p>آن زمان حق بر عمر خوابی گماشت</p><p>تا که خویش از خواب نتوانست داشت</p><p>در عجب افتاد کین معهود نیست</p><p>این ز غیب افتاد بی مقصود نیست</p><p>سر نهاد و خواب بردش خواب دید</p><p>کامدش از حق ندا جانش شنید</p><p>آن ندایی کاصل هر بانگ و نواست</p><p>خود ندا آنست و این باقی صداست</p><p>ترک و کرد و پارسی‌گو و عرب</p><p>فهم کرده آن ندا بی‌گوش و لب</p><p>خود چه جای ترک و تاجیکست و زنگ</p><p>فهم کردست آن ندا را چوب و سنگ</p><p>هر دمی از وی همی‌آید الست</p><p>جوهر و اعراض می‌گردند هست</p><p>گر نمی‌آید بلی زیشان ولی</p><p>آمدنشان از عدم باشد بلی</p><p>زانچ گفتم من ز فهم سنگ و چوب</p><p>در بیانش قصه‌ای هش‌دار خوب</p><h2><a id="poem-7997" href="https://ganjoor.net/moulavi/masnavi/daftar1/sh105">بخش ۱۰۵ - نالیدن ستون حنانه چون برای پیغامبر صلی الله علیه و سلم منبر ساختند کی جماعت انبوه شد گفتند ما روی مبارک ترا بهنگام وعظ نمی‌بینیم و شنیدن رسول و صحابه آن ناله را و سال و جواب مصطفی صلی الله علیه و سلم با ستون صریح</a></h2>
<p>استن حنانه از هجر رسول</p><p>ناله می‌زد همچو ارباب عقول</p><p>گفت پیغامبر چه خواهی ای ستون</p><p>گفت جانم از فراقت گشت خون</p><p>مسندت من بودم از من تاختی</p><p>بر سر منبر تو مسند ساختی</p><p>گفت خواهی که ترا نخلی کنند</p><p>شرقی و غربی ز تو میوه چنند</p><p>یا در آن عالم حقت سروی کند</p><p>تا تر و تازه بمانی تا ابد</p><p>گفت آن خواهم که دایم شد بقاش</p><p>بشنو ای غافل کم از چوبی مباش</p><p>آن ستون را دفن کرد اندر زمین</p><p>تا چو مردم حشر گردد یوم دین</p><p>تا بدانی هر که را یزدان بخواند</p><p>از همه کار جهان بی کار ماند</p><p>هر که را باشد ز یزدان کار و بار</p><p>یافت بار آنجا و بیرون شد ز کار</p><p>آنک او را نبود از اسرار داد</p><p>کی کند تصدیق او نالهٔ جماد</p><p>گوید آری نه ز دل بهر وفاق</p><p>تا نگویندش که هست اهل نفاق</p><p>گر نیندی واقفان امر کن</p><p>در جهان رد گشته بودی این سخن</p><p>صد هزاران ز اهل تقلید و نشان</p><p>افکندشان نیم وهمی در گمان</p><p>که بظن تقلید و استدلالشان</p><p>قایمست و جمله پر و بالشان</p><p>شبهه‌ای انگیزد آن شیطان دون</p><p>در فتند این جمله کوران سرنگون</p><p>پای استدلالیان چوبین بود</p><p>پای چوبین سخت بی تمکین بود</p><p>غیر آن قطب زمان دیده‌ور</p><p>کز ثباتش کوه گردد خیره‌سر</p><p>پای نابینا عصا باشد عصا</p><p>تا نیفتد سرنگون او بر حصا</p><p>آن سواری کو سپه را شد ظفر</p><p>اهل دین را کیست سلطان بصر</p><p>با عصا کوران اگر ره دیده‌اند</p><p>در پناه خلق روشن‌دیده‌اند</p><p>گر نه بینایان بدندی و شهان</p><p>جمله کوران مرده‌اندی در جهان</p><p>نه ز کوران کشت آید نه درود</p><p>نه عمارت نه تجارتها و سود</p><p>گر نکردی رحمت و افضالتان</p><p>در شکستی چوب استدلالتان</p><p>این عصا چه بود قیاسات و دلیل</p><p>آن عصا که دادشان بینا جلیل</p><p>چون عصا شد آلت جنگ و نفیر</p><p>آن عصا را خرد بشکن ای ضریر</p><p>او عصاتان داد تا پیش آمدیت</p><p>آن عصا از خشم هم بر وی زدیت</p><p>حلقهٔ کوران به چه کار اندرید</p><p>دیدبان را در میانه آورید</p><p>دامن او گیر کو دادت عصا</p><p>در نگر کادم چه‌ها دید از عصا</p><p>معجزهٔ موسی و احمد را نگر</p><p>چون عصا شد مار و استن با خبر</p><p>از عصا ماری و از استن حنین</p><p>پنج نوبت می‌زنند از بهر دین</p><p>گرنه نامعقول بودی این مزه</p><p>کی بدی حاجت به چندین معجزه</p><p>هرچه معقولست عقلش می‌خورد</p><p>بی بیان معجزه بی جر و مد</p><p>این طریق بکر نامعقول بین</p><p>در دل هر مقبلی مقبول بین</p><p>همچنان کز بیم آدم دیو و دد</p><p>در جزایر در رمیدند از حسد</p><p>هم ز بیم معجزات انبیا</p><p>سر کشیده منکران زیر گیا</p><p>تا به ناموس مسلمانی زیند</p><p>در تسلس تا ندانی که کیند</p><p>همچو قلابان بر آن نقد تباه</p><p>نقره می‌مالند و نام پادشاه</p><p>ظاهر الفاظشان توحید و شرع</p><p>باطن آن همچو در نان تخم صرع</p><p>فلسفی را زهره نه تا دم زند</p><p>دم زند دین حقش بر هم زند</p><p>دست و پای او جماد و جان او</p><p>هر چه گوید آن دو در فرمان او</p><p>با زبانشان گر چه تهمت می‌نهند</p><p>دست و پاهاشان گواهی می‌دهند</p><h2><a id="poem-7998" href="https://ganjoor.net/moulavi/masnavi/daftar1/sh106">بخش ۱۰۶ - اظهار معجزهٔ پیغمبر صلی الله علیه و سلم به سخن آمدن سنگ‌ریزه در دست ابوجهل علیه اللعنه و گواهی دادن سنگ‌ریزه بر حقیت محمد صلی الله علیه و سلم به رسالت او</a></h2>
<p>سنگها اندر کف بوجهل بود</p><p>گفت ای احمد بگو این چیست زود</p><p>گر رسولی چیست در مشتم نهان</p><p>چون خبر داری ز راز آسمان</p><p>گفت چون خواهی بگویم آن چه‌هاست</p><p>یا بگویند آن که ما حقیم و راست</p><p>گفت بوجهل این دوم نادرترست</p><p>گفت آری حق از آن قادرترست</p><p>از میان مشت او هر پاره سنگ</p><p>در شهادت گفتن آمد بی درنگ</p><p>لا اله گفت و الا الله گفت</p><p>گوهر احمد رسول الله سفت</p><p>چون شنید از سنگها بوجهل این</p><p>زد ز خشم آن سنگها را بر زمین</p><h2><a id="poem-7999" href="https://ganjoor.net/moulavi/masnavi/daftar1/sh107">بخش ۱۰۷ - بقیهٔ قصهٔ مطرب و پیغام رسانیدن امیرالمؤمنین عمر رضی الله عنه باو آنچ هاتف آواز داد</a></h2>
<p>باز گرد و حال مطرب گوش‌دار</p><p>زانک عاجز گشت مطرب ز انتظار</p><p>بانگ آمد مر عمر را کای عمر</p><p>بندهٔ ما را ز حاجت باز خر</p><p>بنده‌ای داریم خاص و محترم</p><p>سوی گورستان تو رنجه کن قدم</p><p>ای عمر بر جه ز بیت المال عام</p><p>هفتصد دینار در کف نه تمام</p><p>پیش او بر کای تو ما را اختیار</p><p>این قدر بستان کنون معذور دار</p><p>این قدر از بهر ابریشم‌بها</p><p>خرج کن چون خرج شد اینجا بیا</p><p>پس عمر زان هیبت آواز جست</p><p>تا میان را بهر این خدمت ببست</p><p>سوی گورستان عمر بنهاد رو</p><p>در بغل همیان دوان در جست و جو</p><p>گرد گورستان دوانه شد بسی</p><p>غیر آن پیر او ندید آنجا کسی</p><p>گفت این نبود دگر باره دوید</p><p>مانده گشت و غیر آن پیر او ندید</p><p>گفت حق فرمود ما را بنده‌ایست</p><p>صافی و شایسته و فرخنده‌ایست</p><p>پیر چنگی کی بود خاص خدا</p><p>حبذا ای سر پنهان حبذا</p><p>بار دیگر گرد گورستان بگشت</p><p>همچو آن شیر شکاری گرد دشت</p><p>چون یقین گشتش که غیر پیر نیست</p><p>گفت در ظلمت دل روشن بسیست</p><p>آمد او با صد ادب آنجا نشست</p><p>بر عمر عطسه فتاد و پیر جست</p><p>مر عمر را دید ماند اندر شگفت</p><p>عزم رفتن کرد و لرزیدن گرفت</p><p>گفت در باطن خدایا از تو داد</p><p>محتسب بر پیرکی چنگی فتاد</p><p>چون نظر اندر رخ آن پیر کرد</p><p>دید او را شرمسار و روی‌زرد</p><p>پس عمر گفتش مترس از من مرم</p><p>کت بشارتها ز حق آورده‌ام</p><p>چند یزدان مدحت خوی تو کرد</p><p>تا عمر را عاشق روی تو کرد</p><p>پیش من بنشین و مهجوری مساز</p><p>تا بگوشت گویم از اقبال راز</p><p>حق سلامت می‌کند می‌پرسدت</p><p>چونی از رنج و غمان بی‌حدت</p><p>نک قراضهٔ چند ابریشم‌بها</p><p>خرج کن این را و باز اینجا بیا</p><p>پیر لرزان گشت چون این را شنید</p><p>دست می‌خایید و بر خود می‌طپید</p><p>بانگ می‌زد کای خدای بی‌نظیر</p><p>بس که از شرم آب شد بیچاره پیر</p><p>چون بسی بگریست و از حد رفت درد</p><p>چنگ را زد بر زمین و خرد کرد</p><p>گفت ای بوده حجابم از اله</p><p>ای مرا تو راه‌زن از شاه‌راه</p><p>ای بخورده خون من هفتاد سال</p><p>ای ز تو رویم سیه پیش کمال</p><p>ای خدای با عطای با وفا</p><p>رحم کن بر عمر رفته در جفا</p><p>داد حق عمری که هر روزی از آن</p><p>کس نداند قیمت آن در جهان</p><p>خرج کردم عمر خود را دم بدم</p><p>در دمیدم جمله را در زیر و بم</p><p>آه کز یاد ره و پردهٔ عراق</p><p>رفت از یادم دم تلخ فراق</p><p>وای کز تری زیر افکند خرد</p><p>خشک شد کشت دل من دل بمرد</p><p>وای کز آواز این بیست و چهار</p><p>کاروان بگذشت و بیگه شد نهار</p><p>ای خدا فریاد زین فریادخواه</p><p>داد خواهم نه ز کس زین دادخواه</p><p>داد خود از کس نیابم جز مگر</p><p>زانک او از من بمن نزدیکتر</p><p>کین منی از وی رسد دم دم مرا</p><p>پس ورا بینم چو این شد کم مرا</p><p>همچو آن کو با تو باشد زرشمر</p><p>سوی او داری نه سوی خود نظر</p><h2><a id="poem-8000" href="https://ganjoor.net/moulavi/masnavi/daftar1/sh108">بخش ۱۰۸ - گردانیدن عمر رضی الله عنه نظر او را از مقام گریه کی هستیست به مقام استغراق</a></h2>
<p>پس عمر گفتش که این زاری تو</p><p>هست هم آثار هشیاری تو</p><p>راه فانی گشته راهی دیگرست</p><p>زانک هشیاری گناهی دیگرست</p><p>هست هشیاری ز یاد ما مضی</p><p>ماضی و مستقبلت پردهٔ خدا</p><p>آتش اندر زن بهر دو تا بکی</p><p>پر گره باشی ازین هر دو چو نی</p><p>تا گره با نی بود همراز نیست</p><p>همنشین آن لب و آواز نیست</p><p>چون بطوفی خود بطوفی مرتدی</p><p>چون به خانه آمدی هم با خودی</p><p>ای خبرهات از خبرده بی‌خبر</p><p>توبهٔ تو از گناه تو بتر</p><p>ای تو از حال گذشته توبه‌جو</p><p>کی کنی توبه ازین توبه بگو</p><p>گاه بانگ زیر را قبله کنی</p><p>گاه گریهٔ زار را قبله زنی</p><p>چونک فاروق آینهٔ اسرار شد</p><p>جان پیر از اندرون بیدار شد</p><p>همچو جان بی‌گریه و بی‌خنده شد</p><p>جانش رفت و جان دیگر زنده شد</p><p>حیرتی آمد درونش آن زمان</p><p>که برون شد از زمین و آسمان</p><p>جست و جویی از ورای جست و جو</p><p>من نمی‌دانم تو می‌دانی بگو</p><p>حال و قالی از ورای حال و قال</p><p>غرقه گشته در جمال ذوالجلال</p><p>غرقه‌ای نه که خلاصی باشدش</p><p>یا به جز دریا کسی بشناسدش</p><p>عقل جزو از کل گویا نیستی</p><p>گر تقاضا بر تقاضا نیستی</p><p>چون تقاضا بر تقاضا می‌رسد</p><p>موج آن دریا بدینجا می‌رسد</p><p>چونک قصهٔ حال پیر اینجا رسید</p><p>پیر و حالش روی در پرده کشید</p><p>پیر دامن را ز گفت و گو فشاند</p><p>نیم گفته در دهان ما بماند</p><p>از پی این عیش و عشرت ساختن</p><p>صد هزاران جان بشاید باختن</p><p>در شکار بیشهٔ جان باز باش</p><p>همچو خورشید جهان جان‌باز باش</p><p>جان‌فشان افتاد خورشید بلند</p><p>هر دمی تی می‌شود پر می‌کنند</p><p>جان فشان ای آفتاب معنوی</p><p>مر جهان کهنه را بنما نوی</p><p>در وجود آدمی جان و روان</p><p>می‌رسد از غیب چون آب روان</p><h2><a id="poem-8001" href="https://ganjoor.net/moulavi/masnavi/daftar1/sh109">بخش ۱۰۹ - تفسیر دعای آن دو فرشته کی هر روز بر سر هر بازاری منادی می‌کنند کی اللهم اعط کل منفق خلفا اللهم اعط کل ممسک تلفا و بیان کردن کی آن منفق مجاهد راه حقست نی مسرف راه هوا</a></h2>
<p>گفت پیغامبر که دایم بهر پند</p><p>دو فرشته خوش منادی می‌کنند</p><p>کای خدایا منفقان را سیر دار</p><p>هر درمشان را عوض ده صد هزار</p><p>ای خدایا ممسکان را در جهان</p><p>تو مده الا زیان اندر زیان</p><p>ای بسا امساک کز انفاق به</p><p>مال حق را جز به امر حق مده</p><p>تا عوض یابی تو گنج بی‌کران</p><p>تا نباشی از عداد کافران</p><p>کاشتران قربان همی‌کردند تا</p><p>چیره گردد تیغشان بر مصطفی</p><p>امر حق را باز جو از واصلی</p><p>امر حق را در نیابد هر دلی</p><p>چون غلام یاغیی کو عدل کرد</p><p>مال شه بر یاغیان او بذل کرد</p><p>در نبی انذار اهل غفلتست</p><p>کان همه انفاقهاشان حسرتست</p><p>عدل این یاغی و داداش نزد شاه</p><p>چه فزاید دوری و روی سیاه</p><p>سروران مکه در حرب رسول</p><p>بودشان قربان به اومید قبول</p><p>بهر اینمؤمنهمی‌گوید ز بیم</p><p>در نماز اهد الصراط المستقیم</p><p>آن درم دادن سخی را لایقست</p><p>جان سپردن خود سخای عاشقست</p><p>نان دهی از بهر حق نانت دهند</p><p>جان دهی از بهر حق جانت دهند</p><p>گر بریزد برگهای این چنار</p><p>برگ بی‌برگیش بخشد کردگار</p><p>گر نماند از جود در دست تو مال</p><p>کی کند فضل الهت پای‌مال</p><p>هر که کارد گردد انبارش تهی</p><p>لیکش اندر مزرعه باشد بهی</p><p>وانک در انبار ماند و صرفه کرد</p><p>اشپش و موش حوادث پاک خورد</p><p>این جهان نفیست در اثبات جو</p><p>صورتت صفرست در معنیت جو</p><p>جان شور تلخ پیش تیغ بر</p><p>جان چون دریای شیرین را بخر</p><p>ور نمی‌دانی شدن زین آستان</p><p>باری از من گوش کن این داستان</p><h2><a id="poem-8002" href="https://ganjoor.net/moulavi/masnavi/daftar1/sh110">بخش ۱۱۰ - قصهٔ خلیفه کی در کرم در زمان خود از حاتم طائی گذشته بود و نظیر خود نداشت</a></h2>
<p>یک خلیفه بود در ایام پیش</p><p>کرده حاتم را غلام جود خویش</p><p>رایت اکرام و داد افراشته</p><p>فقر و حاجت از جهان بر داشته</p><p>بحر و در از بخششش صاف آمده</p><p>داد او از قاف تا قاف آمده</p><p>در جهان خاک ابر و آب بود</p><p>مظهر بخشایش وهاب بود</p><p>از عطااش بحر و کان در زلزله</p><p>سوی جودش قافله بر قافله</p><p>قبلهٔ حاجت در و دروازه‌اش</p><p>رفته در عالم بجود آوازه‌اش</p><p>هم عجم هم روم هم ترک و عرب</p><p>مانده از جود و سخااش در عجب</p><p>آب حیوان بود و دریای کرم</p><p>زنده گشته هم عرب زو هم عجم</p><h2><a id="poem-8003" href="https://ganjoor.net/moulavi/masnavi/daftar1/sh111">بخش ۱۱۱ - قصهٔ اعرابی درویش و ماجرای زن با او به سبب قلت و درویشی</a></h2>
<p>یک شب اعرابی زنی مر شوی را</p><p>گفت و از حد برد گفت و گوی را</p><p>کین همه فقر و جفا ما می‌کشیم</p><p>جمله عالم در خوشی ما ناخوشیم</p><p>نان‌مان نه نان خورش‌مان درد و رشک</p><p>کوزه‌مان نه آب‌مان از دیده اشک</p><p>جامهٔ ما روز تاب آفتاب</p><p>شب نهالین و لحاف از ماهتاب</p><p>قرص مه را قرص نان پنداشته</p><p>دست سوی آسمان برداشته</p><p>ننگ درویشان ز درویشی ما</p><p>روز شب از روزی اندیشی ما</p><p>خویش و بیگانه شده از ما رمان</p><p>بر مثال سامری از مردمان</p><p>گر بخواهم از کسی یک مشت نسک</p><p>مر مرا گوید خمش کن مرگ و جسک</p><p>مر عرب را فخر غزوست و عطا</p><p>در عرب تو همچو اندر خط خطا</p><p>چه غزا ما بی‌غزا خود کشته‌ایم</p><p>ما به تیغ فقر بی سر گشته‌ایم</p><p>چه عطا ما بر گدایی می‌تنیم</p><p>مر مگس را در هوا رگ می‌زنیم</p><p>گر کسی مهمان رسد گر من منم</p><p>شب بخسپد دلقش از تن بر کنم</p><h2><a id="poem-8004" href="https://ganjoor.net/moulavi/masnavi/daftar1/sh112">بخش ۱۱۲ - مغرور شدن مریدان محتاج به مدعیان مزور و ایشان را شیخ و محتشم و واصل پنداشتن و نقل را از نقد فرق نادانستن و بر بسته را از بر رسته</a></h2>
<p>بهر این گفتند دانایان بفن</p><p>میهمان محسنان باید شدن</p><p>تو مرید و میهمان آن کسی</p><p>کو ستاند حاصلت را از خسی</p><p>نیست چیره چون ترا چیره کند</p><p>نور ندهد مر ترا تیره کند</p><p>چون ورا نوری نبود اندر قران</p><p>نور کی یابند از وی دیگران</p><p>همچو اعمش کو کند داروی چشم</p><p>چه کشد در چشمها الا که یشم</p><p>حال ما اینست در فقر و عنا</p><p>هیچ مهمانی مبا مغرور ما</p><p>قحط ده سال ار ندیدی در صور</p><p>چشمها بگشا و اندر ما نگر</p><p>ظاهر ما چون درون مدعی</p><p>در دلش ظلمت زبانش شعشعی</p><p>از خدا بویی نه او را نه اثر</p><p>دعویش افزون ز شیث و بوالبشر</p><p>دیو ننموده ورا هم نقش خویش</p><p>او همی‌گوید ز ابدالیم بیش</p><p>حرف درویشان بدزدیده بسی</p><p>تا گمان آید که هست او خود کسی</p><p>خرده گیرد در سخن بر بایزید</p><p>ننگ دارد از درون او یزید</p><p>بی‌نوا از نان و خوان آسمان</p><p>پیش او ننداخت حق یک استخوان</p><p>او ندا کرده که خوان بنهاده‌ام</p><p>نایب حقم خلیفه‌زاده‌ام</p><p>الصلا ساده‌دلان پیچ پیچ</p><p>تا خورید از خوان جودم سیر هیچ</p><p>سالها بر وعدهٔ فردا کسان</p><p>گرد آن در گشته فردا نارسان</p><p>دیر باید تا که سر آدمی</p><p>آشکارا گردد از بیش و کمی</p><p>زیر دیوار بدن گنجست یا</p><p>خانهٔ مارست و مور و اژدها</p><p>چونک پیدا گشت کو چیزی نبود</p><p>عمر طالب رفت آگاهی چه سود</p><h2><a id="poem-8005" href="https://ganjoor.net/moulavi/masnavi/daftar1/sh113">بخش ۱۱۳ - در بیان آنک نادر افتد کی مریدی در مدعی مزور اعتقاد بصدق ببندد کی او کسی است و بدین اعتقاد به مقامی برسد کی شیخش در خواب ندیده باشد و آب و آتش او را گزند نکند و شیخش را گزند کند ولیکن بنادر نادر</a></h2>
<p>لیک نادر طالب آید کز فروغ</p><p>در حق او نافع آید آن دروغ</p><p>او به قصد نیک خود جایی رسد</p><p>گرچه جان پنداشت و آن آمد جسد</p><p>چون تحری در دل شب قبله را</p><p>قبله نی و آن نماز او روا</p><p>مدعی را قحط جان اندر سرست</p><p>لیک ما را قحط نان بر ظاهرست</p><p>ما چرا چون مدعی پنهان کنیم</p><p>بهر ناموس مزور جان کنیم</p><h2><a id="poem-8006" href="https://ganjoor.net/moulavi/masnavi/daftar1/sh114">بخش ۱۱۴ - صبر فرمودن اعرابی زن خود را و فضیلت صبر و فقر بیان کردن با زن</a></h2>
<p>شوی گفتش چند جویی دخل و کشت</p><p>خود چه ماند از عمر افزون‌تر گذشت</p><p>عاقل اندر بیش و نقصان ننگرد</p><p>زانک هر دو همچو سیلی بگذرد</p><p>خواه صاف و خواه سیل تیره‌رو</p><p>چون نمی‌پاید دمی از وی مگو</p><p>اندرین عالم هزاران جانور</p><p>می‌زید خوش‌عیش بی زیر و زبر</p><p>شکر می‌گوید خدا را فاخته</p><p>بر درخت و برگ شب نا ساخته</p><p>حمد می‌گوید خدا را عندلیب</p><p>کاعتماد رزق بر تست ای مجیب</p><p>باز دست شاه را کرده نوید</p><p>از همه مردار ببریده امید</p><p>همچنین از پشه‌گیری تا به پیل</p><p>شد عیال الله و حق نعم المعیل</p><p>این همه غمها که اندر سینه‌هاست</p><p>از بخار و گرد باد و بود ماست</p><p>این غمان بیخ‌کن چون داس ماست</p><p>این چنین شد و آنچنان وسواس ماست</p><p>دان که هر رنجی ز مردن پاره‌ایست</p><p>جزو مرگ از خود بران گر چاره‌ایست</p><p>چون ز جزو مرگ نتوانی گریخت</p><p>دان که کلش بر سرت خواهند ریخت</p><p>جزو مرگ ار گشت شیرین مر ترا</p><p>دان که شیرین می‌کند کل را خدا</p><p>دردها از مرگ می‌آید رسول</p><p>از رسولش رو مگردان ای فضول</p><p>هر که شیرین می‌زید او تلخ مرد</p><p>هر که او تن را پرستد جان نبرد</p><p>گوسفندان را ز صحرا می‌کشند</p><p>آنک فربه‌تر مر آن را می‌کشند</p><p>شب گذشت و صبح آمد ای تمر</p><p>چند گیری این فسانهٔ زر ز سر</p><p>تو جوان بودی و قانع‌تر بدی</p><p>زر طلب گشتی خود اول زر بدی</p><p>رز بدی پر میوه چون کاسد شدی</p><p>وقت میوه پختنت فاسد شدی</p><p>میوه‌ات باید که شیرین‌تر شود</p><p>چون رسن تابان نه واپس‌تر رود</p><p>جفت مایی جفت باید هم‌صفت</p><p>تا برآید کارها با مصلحت</p><p>جفت باید بر مثال همدگر</p><p>در دو جفت کفش و موزه در نگر</p><p>گر یکی کفش از دو تنگ آید به پا</p><p>هر دو جفتش کار ناید مر ترا</p><p>جفت در یک خرد وان دیگر بزرگ</p><p>جفت شیر بیشه دیدی هیچ گرگ</p><p>راست ناید بر شتر جفت جوال</p><p>آن یکی خالی و این پر مال مال</p><p>من روم سوی قناعت دل‌قوی</p><p>تو چرا سوی شناعت می‌روی</p><p>مرد قانع از سر اخلاص و سوز</p><p>زین نسق می‌گفت با زن تا بروز</p><h2><a id="poem-8007" href="https://ganjoor.net/moulavi/masnavi/daftar1/sh115">بخش ۱۱۵ - نصحیت کردن زن مر شوی را کی سخن افزون از قدم و از مقام خود مگو لم تقولون ما لا تفعلون کی این سخنها اگرچه راستست این مقام توکل ترا نیست و این سخن گفتن فوق مقام و معاملهٔ خود زیان دارد و کبر مقتا عند الله باشد</a></h2>
<p>زن برو زد بانگ کای ناموس‌کیش</p><p>من فسون تو نخواهم خورد بیش</p><p>ترهات از دعوی و دعوت مگو</p><p>رو سخن از کبر و از نخوت مگو</p><p>چند حرف طمطراق و کار بار</p><p>کار و حال خود ببین و شرم‌دار</p><p>کبر زشت و از گدایان زشت‌تر</p><p>روز سرد و برف وانگه جامه تر</p><p>چند دعوی و دم و باد و بروت</p><p>ای ترا خانه چو بیت العنکبوت</p><p>از قناعت کی تو جان افروختی</p><p>از قناعتها تو نام آموختی</p><p>گفت پیغامبر قناعت چیست گنج</p><p>گنج را تو وا نمی‌دانی ز رنج</p><p>این قناعت نیست جز گنج روان</p><p>تو مزن لاف ای غم و رنج روان</p><p>تو مخوانم جفت کمتر زن بغل</p><p>جفت انصافم نیم جفت دغل</p><p>چون قدم با میر و با بگ می‌زنی</p><p>چون ملخ را در هوا رگ می‌زنی</p><p>با سگان زین استخوان در چالشی</p><p>چون نی اشکم تهی در نالشی</p><p>سوی من منگر بخواری سست سست</p><p>تا نگویم آنچ در رگهای تست</p><p>عقل خود را از من افزون دیده‌ای</p><p>مر من کم‌عقل را چون دیده‌ای</p><p>همچو گرگ غافل اندر ما مجه</p><p>ای ز ننگ عقل تو بی‌عقل به</p><p>چونک عقل تو عقیلهٔ مردمست</p><p>آن نه عقلست آن که مار و کزدمست</p><p>خصم ظلم و مکر تو الله باد</p><p>فضل و عقل تو ز ما کوتاه باد</p><p>هم تو ماری هم فسون‌گر این عجب</p><p>مارگیر و ماری ای ننگ عرب</p><p>زاغ اگر زشتی خود بشناختی</p><p>همچو برف از درد و غم بگداختی</p><p>مرد افسونگر بخواند چون عدو</p><p>او فسون بر مار و مار افسون برو</p><p>گر نبودی دام او افسون مار</p><p>کی فسون مار را گشتی شکار</p><p>مرد افسون‌گر ز حرص کسب و کار</p><p>در نیابد آن زمان افسون مار</p><p>مار گوید ای فسون‌گر هین و هین</p><p>آن خود دیدی فسون من ببین</p><p>تو به نام حق فریبی مر مرا</p><p>تا کنی رسوای شور و شر مرا</p><p>نام حقم بست نی آن رای تو</p><p>نام حق را دام کردی وای تو</p><p>نام حق بستاند از تو داد من</p><p>من به نام حق سپردم جان و تن</p><p>یا به زخم من رگ جانت برد</p><p>یا که همچون من به زندانت برد</p><p>زن ازین گونه خشن گفتارها</p><p>خواند بر شوی جوان طومارها</p><h2><a id="poem-8008" href="https://ganjoor.net/moulavi/masnavi/daftar1/sh116">بخش ۱۱۶ - نصیحت کردن مرد مر زن را کی در فقیران به خواری منگر و در کار حق به گمان کمال نگر و طعنه مزن در فقر و فقیران به خیال و گمان بی‌نوایی خویشتن</a></h2>
<p>گفت ای زن تو زنی یا بوالحزن</p><p>فقر فخر آمد مرا بر سر مزن</p><p>مال و زر سر را بود همچون کلاه</p><p>کل بود او کز کله سازد پناه</p><p>آنک زلف جعد و رعنا باشدش</p><p>چون کلاهش رفت خوشتر آیدش</p><p>مرد حق باشد بمانند بصر</p><p>پس برهنه به که پوشیده نظر</p><p>وقت عرضه کردن آن برده‌فروش</p><p>بر کند از بنده جامهٔ عیب‌پوش</p><p>ور بود عیبی برهنه‌ش کی کند</p><p>بل بجامه خدعه‌ای با وی کند</p><p>گوید ای شرمنده است از نیک و بد</p><p>از برهنه کردن او از تو رمد</p><p>خواجه در عیبست غرقه تا به گوش</p><p>خواجه را مالست و مالش عیب‌پوش</p><p>کز طمع عیبش نبیند طامعی</p><p>گشت دلها را طمعها جامعی</p><p>ور گدا گوید سخن چون زر کان</p><p>ره نیابد کالهٔ او در دکان</p><p>کار درویشی ورای فهم تست</p><p>سوی درویشی بمنگر سست سست</p><p>زانک درویشان ورای ملک و مال</p><p>روزیی دارند ژرف از ذوالجلال</p><p>حق تعالی عادلست و عادلان</p><p>کی کنند استم‌گری بر بی‌دلان</p><p>آن یکی را نعمت و کالا دهند</p><p>وین دگر را بر سر آتش نهند</p><p>آتشش سوزا که دارد این گمان</p><p>بر خدا و خالق هر دو جهان</p><p>فقر فخری از گزافست و مجاز</p><p>نه هزاران عز پنهانست و ناز</p><p>از غضب بر من لقبها راندی</p><p>یارگیر و مارگیرم خواندی</p><p>گر بگیرم برکنم دندان مار</p><p>تاش از سر کوفتن نبود ضرار</p><p>زانک آن دندان عدو جان اوست</p><p>من عدو را می‌کنم زین علم دوست</p><p>از طمع هرگز نخوانم من فسون</p><p>این طمع را کرده‌ام من سرنگون</p><p>حاش لله طمع من از خلق نیست</p><p>از قناعت در دل من عالمیست</p><p>بر سر امرودبن بینی چنان</p><p>زان فرود آ تا نماند آن گمان</p><p>چون که بر گردی تو سرگشته شوی</p><p>خانه را گردنده بینی و آن توی</p><h2><a id="poem-8009" href="https://ganjoor.net/moulavi/masnavi/daftar1/sh117">بخش ۱۱۷ - در بیان آنک جنبیدن هر کسی از آنجا کی ویست هر کس را از چنبرهٔ وجود خود بیند تابهٔ کبود آفتاب را کبود نماید و سرخ سرخ نماید چون تابه‌ها از رنگها بیرون آید سپید شود از همه تابه‌های دیگر او راست‌گوتر باشد و امام باشد</a></h2>
<p>دید احمد را ابوجهل و بگفت</p><p>زشت نقشی کز بنی‌هاشم شکفت</p><p>گفت احمد مر ورا که راستی</p><p>راست گفتی گرچه کار افزاستی</p><p>دید صدیقش بگفت ای آفتاب</p><p>نی ز شرقی نی ز غربی خوش بتاب</p><p>گفت احمد راست گفتی ای عزیز</p><p>ای رهیده تو ز دنیای نه چیز</p><p>حاضران گفتند ای صدر الوری</p><p>راست‌گو گفتی دو ضدگو را چرا</p><p>گفت من آیینه‌ام مصقول دست</p><p>ترک و هندو در من آن بیند که هست</p><p>ای زن ار طماع می‌بینی مرا</p><p>زین تحری زنانه برتر آ</p><p>آن طمع را ماند و رحمت بود</p><p>کو طمع آنجا که آن نعمت بود</p><p>امتحان کن فقر را روزی دو تو</p><p>تا به فقر اندر غنا بینی دوتو</p><p>صبر کن با فقر و بگذار این ملال</p><p>زانک در فقرست عز ذوالجلال</p><p>سرکه مفروش و هزاران جان ببین</p><p>از قناعت غرق بحر انگبین</p><p>صد هزاران جان تلخی‌کش نگر</p><p>همچو گل آغشته اندر گلشکر</p><p>ای دریغا مر ترا گنجا بدی</p><p>تا ز جانم شرح دل پیدا شدی</p><p>این سخن شیرست در پستان جان</p><p>بی کشنده خوش نمی‌گردد روان</p><p>مستمع چون تشنه و جوینده شد</p><p>واعظ ار مرده بود گوینده شد</p><p>مستمع چون تازه آمد بی‌ملال</p><p>صدزبان گردد به گفتن گنگ و لال</p><p>چونک نامحرم در آید از درم</p><p>پرده در پنهان شوند اهل حرم</p><p>ور در آید محرمی دور از گزند</p><p>برگشایند آن ستیران روی‌بند</p><p>هرچه را خوب و خوش و زیبا کنند</p><p>از برای دیدهٔ بینا کنند</p><p>کی بود آواز چنگ و زیر و بم</p><p>از برای گوش بی‌حس اصم</p><p>مشک را بیهوده حق خوش‌دم نکرد</p><p>بهر حس کرد و پی اخشم نکرد</p><p>حق زمین و آسمان بر ساخته‌ست</p><p>در میان بس نار و نور افراخته‌ست</p><p>این زمین را از برای خاکیان</p><p>آسمان را مسکن افلاکیان</p><p>مرد سفلی دشمن بالا بود</p><p>مشتری هر مکان پیدا بود</p><p>ای ستیره هیچ تو بر خاستی</p><p>خویشتن را بهر کور آراستی</p><p>گر جهان را پر در مکنون کنم</p><p>روزی تو چون نباشد چون کنم</p><p>ترک جنگ و ره‌زنی ای زن بگو</p><p>ور نمی‌گویی به ترک من بگو</p><p>مر مرا چه جای جنگ نیک و بد</p><p>کین دلم از صلحها هم می‌رمد</p><p>گر خمش گردی و گر نه آن کنم</p><p>که همین دم ترک خان و مان کنم</p><h2><a id="poem-8010" href="https://ganjoor.net/moulavi/masnavi/daftar1/sh118">بخش ۱۱۸ - مراعات کردن زن شوهر را و استغفار کردن از گفتهٔ خویش</a></h2>
<p>زن چو دید او را که تند و توسنست</p><p>گشت گریان گریه خود دام زنست</p><p>گفت از تو کی چنین پنداشتم</p><p>از تو من اومید دیگر داشتم</p><p>زن در آمد ازطریق نیستی</p><p>گفت من خاک شماام نی ستی</p><p>جسم و جان و هرچه هستم آن تست</p><p>حکم و فرمان جملگی فرمان تست</p><p>گر ز درویشی دلم از صبر جست</p><p>بهر خویشم نیست آن بهر تو است</p><p>تو مرا در دردها بودی دوا</p><p>من نمی‌خواهم که باشی بی‌نوا</p><p>جان تو کز بهر خویشم نیست این</p><p>از برای تستم این ناله و حنین</p><p>خویش من والله که بهر خویش تو</p><p>هر نفس خواهد که میرد پیش تو</p><p>کاش جانت کش روان من فدا</p><p>از ضمیر جان من واقف بدی</p><p>چون تو با من این چنین بودی بظن</p><p>هم ز جان بیزار گشتم هم ز تن</p><p>خاک را بر سیم و زر کردیم چون</p><p>تو چنینی با من ای جان را سکون</p><p>تو که در جان و دلم جا می‌کنی</p><p>زین قدر از من تبرا می‌کنی</p><p>تو تبرا کن که هستت دستگاه</p><p>ای تبرای ترا جان عذرخواه</p><p>یاد می‌کن آن زمانی را که من</p><p>چون صنم بودم تو بودی چون شمن</p><p>بنده بر وفق تو دل افروختست</p><p>هرچه گویی پخت گوید سوختست</p><p>من سپاناخ تو با هرچم پزی</p><p>یا ترش‌با یا که شیرین می‌سزی</p><p>کفر گفتم نک بایمان آمدم</p><p>پیش حکمت از سر جان آمدم</p><p>خوی شاهانهٔ ترا نشناختم</p><p>پیش تو گستاخ خر در تاختم</p><p>چون ز عفو تو چراغی ساختم</p><p>توبه کردم اعتراض انداختم</p><p>می‌نهم پیش تو شمشیر و کفن</p><p>می‌کشم پیش تو گردن را بزن</p><p>از فراق تلخ می‌گویی سخن</p><p>هر چه خواهی کن ولیکن این مکن</p><p>در تو از من عذرخواهی هست سر</p><p>با تو بی من او شفیعی مستمر</p><p>عذر خواهم در درونت خلق تست</p><p>ز اعتماد او دل من جرم جست</p><p>رحم کن پنهان ز خود ای خشمگین</p><p>ای که خلقت به ز صد من انگبین</p><p>زین نسق می‌گفت با لطف و گشاد</p><p>در میانه گریه‌ای بر وی فتاد</p><p>گریه چون از حد گذشت و های های</p><p>زو که بی گریه بد او خود دلربای</p><p>شد از آن باران یکی برقی پدید</p><p>زد شراری در دل مرد وحید</p><p>آنک بندهٔ روی خوبش بود مرد</p><p>چون بود چون بندگی آغاز کرد</p><p>آنک از کبرش دلت لرزان بود</p><p>چون شوی چون پیش تو گریان شود</p><p>آنک از نازش دل و جان خون بود</p><p>چونک آید در نیاز او چون بود</p><p>آنک در جور و جفااش دام ماست</p><p>عذر ما چه بود چو او در عذر خاست</p><p>زین للناس حق آراستست</p><p>زانچ حق آراست چون دانند جست</p><p>چون پی یسکن الیهاش آفرید</p><p>کی تواند آدم از حوا برید</p><p>رستم زال ار بود وز حمزه بیش</p><p>هست در فرمان اسیر زال خویش</p><p>آنک عالم مست گفتش آمدی</p><p>کلمینی یا حمیرا می‌زدی</p><p>آب غالب شد بر آتش از لهیب</p><p>زآتش او جوشد چو باشد در حجیب</p><p>چونک دیگی حایل آمد هر دو را</p><p>نیست کرد آن آب را کردش هوا</p><p>ظاهرا بر زن چو آب ار غالبی</p><p>باطنا مغلوب و زن را طالبی</p><p>این چنین خاصیتی در آدمیست</p><p>مهر حیوان را کمست آن از کمیست</p><h2><a id="poem-8011" href="https://ganjoor.net/moulavi/masnavi/daftar1/sh119">بخش ۱۱۹ - در بیان این خبر کی انهن یغلبن العاقل و یغلبهن الجاهل</a></h2>
<p>گفت پیغامبر که زن بر عاقلان</p><p>غالب آید سخت و بر صاحب‌دلان</p><p>باز بر زن جاهلان چیره شوند</p><p>زانک ایشان تند و بس خیره روند</p><p>کم بودشان رقت و لطف و وداد</p><p>زانک حیوانیست غالب بر نهاد</p><p>مهر و رقت وصف انسانی بود</p><p>خشم و شهوت وصف حیوانی بود</p><p>پرتو حقست آن معشوق نیست</p><p>خالقست آن گوییا مخلوق نیست</p><h2><a id="poem-8012" href="https://ganjoor.net/moulavi/masnavi/daftar1/sh120">بخش ۱۲۰</a></h2>
<p>مرد زان گفتن پیشمان شد چنان</p><p>کز عوانی ساعت مردن عوان</p><p>گفت خصم جان جان چون آمدم</p><p>بر سر جان من لگدها چون زدم</p><p>چون قضا آید فرو پوشد بصر</p><p>تا نداند عقل ما پا را ز سر</p><p>چون قضا بگذشت خود را می‌خورد</p><p>پرده بدریده گریبان می‌درد</p><p>مرد گفت ای زن پیشمان می‌شوم</p><p>گر بدم کافر مسلمان می‌شوم</p><p>من گنه‌کار توم رحمی بکن</p><p>بر مکن یکبارگیم از بیخ و بن</p><p>کافر پیر ار پشیمان می‌شود</p><p>چونک عذر آرد مسلمان می‌شود</p><p>حضرت پر رحمتست و پر کرم</p><p>عاشق او هم وجود و هم عدم</p><p>کفر و ایمان عاشق آن کبریا</p><p>مس و نقره بندهٔ آن کیمیا</p><h2><a id="poem-8013" href="https://ganjoor.net/moulavi/masnavi/daftar1/sh121">بخش ۱۲۱ - در بیان آنک موسی و فرعون هر دو مسخر مشیت‌اند چنانک زهر و پازهر و ظلمات و نور و مناجات کردن فرعون بخلوت تا ناموس نشکند</a></h2>
<p>موسی و فرعون معنی را رهی</p><p>ظاهر آن ره دارد و این بی‌رهی</p><p>روز موسی پیش حق نالان شده</p><p>نیمشب فرعون هم گریان بده</p><p>کین چه غلست ای خدا بر گردنم</p><p>ورنه غل باشد کی گوید من منم</p><p>زانک موسی را منور کرده‌ای</p><p>مر مرا زان هم مکدر کرده‌ای</p><p>زانک موسی را تو مه‌رو کرده‌ای</p><p>ماه جانم را سیه‌رو کرده‌ای</p><p>بهتر از ماهی نبود استاره‌ام</p><p>چون خسوف آمد چه باشد چاره‌ام</p><p>نوبتم گر رب و سلطان می‌زنند</p><p>مه گرفت و خلق پنگان می‌زنند</p><p>می‌زنند آن طاس و غوغا می‌کنند</p><p>ماه را زان زخمه رسوا می‌کنند</p><p>من که فرعونم ز خلق ای وای من</p><p>زخم طاس آن ربی الاعلای من</p><p>خواجه‌تاشانیم اما تیشه‌ات</p><p>می‌شکافد شاخ را در بیشه‌ات</p><p>باز شاخی را موصل می‌کند</p><p>شاخ دیگر را معطل می‌کند</p><p>شاخ را بر تیشه دستی هست نی</p><p>هیچ شاخ از دست تیشه جست نی</p><p>حق آن قدرت که آن تیشه تراست</p><p>از کرم کن این کژیها را تو راست</p><p>باز با خود گفته فرعون ای عجب</p><p>من نه دریا ربناام جمله شب</p><p>در نهان خاکی و موزون می‌شوم</p><p>چون به موسی می‌رسم چون می‌شوم</p><p>رنگ زر قلب ده‌تو می‌شود</p><p>پیش آتش چون سیه‌رو می‌شود</p><p>نه که قلب و قالبم در حکم اوست</p><p>لحظه‌ای مغزم کند یک لحظه پوست</p><p>سبز گردم چونک گوید کشت باش</p><p>زرد گردم چونک گوید زشت باش</p><p>لحظه‌ای ماهم کند یک دم سیاه</p><p>خود چه باشد غیر این کار اله</p><p>پیش چوگانهای حکم کن فکان</p><p>می‌دویم اندر مکان و لامکان</p><p>چونک بی‌رنگی اسیر رنگ شد</p><p>موسیی با موسیی در جنگ شد</p><p>چون به بی‌رنگی رسی کان داشتی</p><p>موسی و فرعون دارند آشتی</p><p>گر ترا آید برین نکته سئوال</p><p>رنگ کی خالی بود از قیل و قال</p><p>این عجب کین رنگ از بی‌رنگ خاست</p><p>رنگ با بی‌رنگ چون در جنگ خاست</p><p>اصل روغن ز آب افزون می‌شود</p><p>عاقبت با آب ضد چون میشود</p><p>چونک روغن را ز آب اسرشته‌اند</p><p>آب با روغن چرا ضد گشته‌اند</p><p>چون گل از خارست و خار از گل چرا</p><p>هر دو در جنگند و اندر ماجرا</p><p>یا نه جنگست این برای حکمتست</p><p>همچو جنگ خر فروشان صنعتست</p><p>یا نه اینست و نه آن حیرانیست</p><p>گنج باید جست این ویرانیست</p><p>آنچ تو گنجش توهم می‌کنی</p><p>زان توهم گنج را گم می‌کنی</p><p>چون عمارت دان تو وهم و رایها</p><p>گنج نبود در عمارت جایها</p><p>در عمارت هستی و جنگی بود</p><p>نیست را از هستها ننگی بود</p><p>نه که هست از نیستی فریاد کرد</p><p>بلک نیست آن هست را واداد کرد</p><p>تو مگو که من گریزانم ز نیست</p><p>بلک او از تو گریزانست بیست</p><p>ظاهرا می‌خواندت او سوی خود</p><p>وز درون می‌راندت با چوب رد</p><p>نعلهای بازگونه‌ست ای سلیم</p><p>نفرت فرعون می‌دان از کلیم</p><h2><a id="poem-8014" href="https://ganjoor.net/moulavi/masnavi/daftar1/sh122">بخش ۱۲۲ - سبب حرمان اشقیا از دو جهان کی خسر الدنیا و اخرة</a></h2>
<p>چون حکیمک اعتقادی کرده است</p><p>کآسمان بیضه زمین چون زرده است</p><p>گفت سایل چون بماند این خاکدان</p><p>در میان این محیط آسمان</p><p>همچو قندیلی معلق در هوا</p><p>نه باسفل می‌رود نه بر علا</p><p>آن حکیمش گفت کز جذب سما</p><p>از جهات شش بماند اندر هوا</p><p>چون ز مغناطیس قبهٔ ریخته</p><p>درمیان ماند آهنی آویخته</p><p>آن دگر گفت آسمان با صفا</p><p>کی کشد در خود زمین تیره را</p><p>بلک دفعش می‌کند از شش جهات</p><p>زان بماند اندر میان عاصفات</p><p>پس ز دفع خاطر اهل کمال</p><p>جان فرعونان بماند اندر ضلال</p><p>پس ز دفع این جهان و آن جهان</p><p>مانده‌اند این بی‌رهان بی این و آن</p><p>سر کشی از بندگان ذوالجلال</p><p>دان که دارند از وجود تو ملال</p><p>کهربا دارند چون پیدا کنند</p><p>کاه هستی ترا شیدا کنند</p><p>کهربای خویش چون پنهان کنند</p><p>زود تسلیم ترا طغیان کنند</p><p>آنچنان که مرتبهٔ حیوانیست</p><p>کو اسیر و سغبهٔ انسانیست</p><p>مرتبهٔ انسان به دست اولیا</p><p>سغبه چون حیوان شناسش ای کیا</p><p>بندهٔ خود خواند احمد در رشاد</p><p>جمله عالم را بخوان قل یا عباد</p><p>عقل تو همچون شتربان تو شتر</p><p>می‌کشاند هر طرف در حکم مر</p><p>عقل عقلند اولیا و عقلها</p><p>بر مثال اشتران تا انتها</p><p>اندریشان بنگر آخر ز اعتبار</p><p>یک قلاووزست جان صد هزار</p><p>چه قلاووز و چه اشتربان بیاب</p><p>دیده‌ای کان دیده بیند آفتاب</p><p>یک جهان در شب بمانده میخ‌دوز</p><p>منتظر موقوف خورشیدست و روز</p><p>اینت خورشیدی نهان در ذره‌ای</p><p>شیر نر در پوستین بره‌ای</p><p>اینت دریایی نهان در زیر کاه</p><p>پا برین که هین منه با اشتباه</p><p>اشتباهی و گمانی را درون</p><p>رحمت حقست بهر رهنمون</p><p>هر پیمبر فرد آمد در جهان</p><p>فرد بود آن رهنمایش در نهان</p><p>عالک کبری بقدرت سحر کرد</p><p>کرد خود را در کهین نقشی نورد</p><p>ابلهانش فرد دیدند و ضعیف</p><p>کی ضعیفست آن که با شه شد حریف</p><p>ابلهان گفتند مردی بیش نیست</p><p>وای آنکو عاقبت‌اندیش نیست</p><h2><a id="poem-8015" href="https://ganjoor.net/moulavi/masnavi/daftar1/sh123">بخش ۱۲۳ - حقیر و بی‌خصم دیدن دیده‌های حس صالح و ناقهٔ صالح علیه‌السلام را چون خواهد کی حق لشکری را هلاک کند در نظر ایشان حقیر نماید خصمان را و اندک اگرچه غالب باشد آن خصم و یقللکم فی اعینهم لیقضی الله امرا کان مفعولا</a></h2>
<p>ناقهٔ صالح بصورت بد شتر</p><p>پی بریدندش ز جهل آن قوم مر</p><p>از برای آب چون خصمش شدند</p><p>نان کور و آب کور ایشان بدند</p><p>ناقة الله آب خورد از جوی و میغ</p><p>آب حق را داشتند از حق دریغ</p><p>ناقهٔ صالح چو جسم صالحان</p><p>شد کمینی در هلاک طالحان</p><p>تا بر آن امت ز حکم مرگ و درد</p><p>ناقةالله و سقیاها چه کرد</p><p>شحنهٔ قهر خدا زیشان بجست</p><p>خونبهای اشتری شهری درست</p><p>روح همچون صالح و تن ناقه است</p><p>روح اندر وصل و تن در فاقه است</p><p>روح صالح قابل آفات نیست</p><p>زخم بر ناقه بود بر ذات نیست</p><p>روح صالح قابل آزار نیست</p><p>نور یزدان سغبهٔ کفار نیست</p><p>حق از آن پیوست با جسمی نهان</p><p>تاش آزارند و بینند امتحان</p><p>بی‌خبر کزار این آزار اوست</p><p>آب این خم متصل با آب جوست</p><p>زان تعلق کرد با جسمی اله</p><p>تا که گردد جمله عالم را پناه</p><p>ناقهٔ جسم ولی را بنده باش</p><p>تا شوی با روح صالح خواجه‌تاش</p><p>گفت صالح چونک کردید این حسد</p><p>بعد سه روز از خدا نقمت رسد</p><p>بعد سه روز دگر از جانستان</p><p>آفتی آید که دارد سه نشان</p><p>رنگ روی جمله‌تان گردد دگر</p><p>رنگ رنگ مختلف اندر نظر</p><p>روز اول رویتان چون زعفران</p><p>در دوم رو سرخ همچون ارغوان</p><p>در سوم گردد همه روها سیاه</p><p>بعد از آن اندر رسد قهر اله</p><p>گر نشان خواهید از من زین وعید</p><p>کرهٔ ناقه به سوی که دوید</p><p>گر توانیدش گرفتن چاره هست</p><p>ورنه خود مرغ امید از دام جست</p><p>کس نتانست اندر آن کره رسید</p><p>رفت در کهسارها شد ناپدید</p><p>گفت دیدیت آن قضا معلن شدست</p><p>صورت اومید را گردن زدست</p><p>کرهٔ ناقه چه باشد خاطرش</p><p>که بجا آرید ز احسان و برش</p><p>گر بجا آید دلش رستید از آن</p><p>ورنه نومیدیت و ساعد را گزان</p><p>چون شنیدند این وعید منکدر</p><p>چشم بنهادند و آن را منتظر</p><p>روز اول روی خود دیدند زرد</p><p>می‌زدند از ناامیدی آه سرد</p><p>سرخ شد روی همه روز دوم</p><p>نوبت اومید و توبه گشت گم</p><p>شد سیه روز سیم روی همه</p><p>حکم صالح راست شد بی ملحمه</p><p>چون همه در ناامیدی سر زدند</p><p>همچو مرغان در دو زانو آمدند</p><p>در نبی آورد جبریل امین</p><p>شرح این زانو زدن را جاثمین</p><p>زانو آن دم زن که تعلیمت کنند</p><p>وز چنین زانو زدن بیمت کنند</p><p>منتظر گشتند زخم قهر را</p><p>قهر آمد نیست کرد آن شهر را</p><p>صالح از خلوت بسوی شهر رفت</p><p>شهر دید اندر میان دود و نفت</p><p>ناله از اجزای ایشان می‌شنید</p><p>نوحه پیدا نوحه‌گویان ناپدید</p><p>ز استخوانهاشان شنید او ناله‌ها</p><p>اشک‌ریزان جانشان چون ژاله‌ها</p><p>صالح آن بشنید و گریه ساز کرد</p><p>نوحه بر نوحه‌گران آغاز کرد</p><p>گفت ای قومی به باطل زیسته</p><p>وز شما من پیش حق بگریسته</p><p>حق بگفته صبر کن بر جورشان</p><p>پندشان ده بس نماند از دورشان</p><p>من بگفته پند شد بند از جفا</p><p>شیر پند از مهر جوشد وز صفا</p><p>بس که کردید از جفا بر جای من</p><p>شیر پند افسرد در رگهای من</p><p>حق مرا گفته ترا لطفی دهم</p><p>بر سر آن زخمها مرهم نهم</p><p>صاف کرده حق دلم را چون سما</p><p>روفته از خاطرم جور شما</p><p>در نصیحت من شده بار دگر</p><p>گفته امثال و سخنها چون شکر</p><p>شیر تازه از شکر انگیخته</p><p>شیر و شهدی با سخن آمیخته</p><p>در شما چون زهر گشته آن سخن</p><p>زانک زهرستان بدیت از بیخ و بن</p><p>چون شوم غمگین که غم شد سرنگون</p><p>غم شما بودیت ای قوم حرون</p><p>هیچ کس بر مرگ غم نوحه کند</p><p>ریش سر چون شد کسی مو بر کند</p><p>رو بخود کرد و بگفت ای نوحه‌گر</p><p>نوحه‌ات را می‌نیرزند آن نفر</p><p>کژ مخوان ای راست‌خوانندهٔ مبین</p><p>کیف آسی خلف قوم ظالمین</p><p>باز اندر چشم و دل او گریه یافت</p><p>رحمتی بی‌علتی در وی بتافت</p><p>قطره می‌بارید و حیران گشته بود</p><p>قطره‌ای بی‌علت از دریای جود</p><p>عقل او می‌گفت کین گریه ز چیست</p><p>بر چنان افسوسیان شاید گریست</p><p>بر چه می‌گریی بگو بر فعلشان</p><p>بر سپاه کینه‌توز بد نشان</p><p>بر دل تاریک پر زنگارشان</p><p>بر زبان زهر همچون مارشان</p><p>بر دم و دندان سگسارانه‌شان</p><p>بر دهان و چشم کزدم خانه‌شان</p><p>بر ستیز و تسخر و افسوسشان</p><p>شکر کن چون کرد حق محبوسشان</p><p>دستشان کژ پایشان کژ چشم کژ</p><p>مهرشان کژ صلحشان کژ خشم کژ</p><p>از پی تقلید و معقولات نقل</p><p>پا نهاده بر سر این پیر عقل</p><p>پیرخر نه جمله گشته پیر خر</p><p>از ریای چشم و گوش همدگر</p><p>از بهشت آورد یزدان بندگان</p><p>تا نمایدشان سقر پروردگان</p>
</body></html>