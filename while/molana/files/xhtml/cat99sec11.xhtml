<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3101" href="https://ganjoor.net/moulavi/shams/ghazalsh/sh477">غزل شمارهٔ ۴۷۷</a></h2>
<p>ز آفتاب سعادت مرا شراباتست</p><p>که ذره‌های تنم حلقه خراباتست</p><p>صلای چهره خورشید ما که فردوسست</p><p>صلای سایه زلفین او که جناتست</p><p>به آسمان و زمین لطف ایتیا فرمود</p><p>که آسمان و زمین مست آن مراعاتست</p><p>ز هست و نیست برون‌ست تختگاه ملک</p><p>هزار ساله از آن سوی نفی و اثباتست</p><p>هزار در ز صفا اندرون دل بازست</p><p>شتاب کن که ز تأخیرها بس آفاتست</p><p>حیات‌های حیات آفرین بود آن جا</p><p>از آنک شاه حقایق نه شاه شهماتست</p><p>ز نردبان درون هر نفس به معراجند</p><p>پیاله‌های پر از خون نگر که آیاتست</p><p>در آن هوا که خداوند شمس تبریزیست</p><p>نه لاف چرخه چرخ‌ست و نی سماواتست</p><h2><a id="poem-3102" href="https://ganjoor.net/moulavi/shams/ghazalsh/sh478">غزل شمارهٔ ۴۷۸</a></h2>
<p>وجود من به کف یار جز که ساغر نیست</p><p>نگاه کن به دو چشمم اگرت باور نیست</p><p>چو ساغرم دل پرخون من و تن لاغر</p><p>به دست عشق که زرد و نزار و لاغر نیست</p><p>به غیر خون مسلمان نمی‌خورد این عشق</p><p>بیا به گوش تو گویم عجب که کافر نیست</p><p>هزار صورت زاید چو آدم و حوا</p><p>جهان پرست ز نقش وی او مصور نیست</p><p>صلاح ذره صحرا و قطره دریا</p><p>بداند و مدد آرد که علم او کر نیست</p><p>به هر دمی دل ما را گشاید و بندد</p><p>چرا دلش نشناسد به فعلش ار خر نیست</p><p>خر از گشادن و بستن به دست خربنده</p><p>شدست عارف و داند که اوست دیگر نیست</p><p>چو بیندش سر و گوش خرانه جنباند</p><p>ندای او بشناسد که او منکر نیست</p><p>ز دست او علف و آب‌های خوش خوردست</p><p>عجب عجب ز خدا مر تو را چنان خور نیست</p><p>هزار بار ببستت به درد و ناله زدی</p><p>چه منکری که خدا در خلاص مضطر نیست</p><p>چو کافران ننهی سر مگر به وقت بلا</p><p>به نیم حبه نیرزد سری کز آن سر نیست</p><p>هزار صورت جان در هوا همی‌پرد</p><p>مثال جعفر طیار اگر چه جعفر نیست</p><p>ولیک مرغ قفس از هوا کجا داند</p><p>گمان برد ز نژندی که خود مرا پر نیست</p><p>سر از شکاف قفس هر نفس کند بیرون</p><p>سرش بگنجد و تن نی از آنک کل سر نیست</p><p>شکاف پنج حس تو شکاف آن قفس است</p><p>هزار منظر بینی و ره به منظر نیست</p><p>تن تو هیزم خشکست و آن نظر آتش</p><p>چو نیک درنگری جمله جز که آذر نیست</p><p>نه هیزمست که آتش شدست در سوزش</p><p>بدانک هیزم نورست اگر چه انور نیست</p><p>برای گوش کسانی که بعد ما آیند</p><p>بگویم و بنهم عمر ما مأخر نیست</p><p>که گوششان بگرفتست عشق و می‌آرد</p><p>ز راه‌های نهانی که عقل رهبر نیست</p><p>بخفت چشم محمد ضعیف گشت رباب</p><p>مخسب گنج زرست این سخن اگر زر نیست</p><p>خلایق اختر و خورشید شمس تبریزی</p><p>کدام اختر کز شمس او منور نیست</p><h2><a id="poem-3103" href="https://ganjoor.net/moulavi/shams/ghazalsh/sh479">غزل شمارهٔ ۴۷۹</a></h2>
<p>ستیزه کن که ز خوبان ستیزه شیرینست</p><p>بهانه کن که بتان را بهانه آیینست</p><p>از آن لب شکرینت بهانه‌های دروغ</p><p>به جای فاتحه و کاف‌ها و یاسینست</p><p>وفا طمع نکنم زانک جور خوبان را</p><p>طبیعت است و سرشت است و عادت و دینست</p><p>اگر ترش کنی و رو ز ما بگردانی</p><p>به قاصد است و به مکر است و آن دروغینست</p><p>ز دست غیر تو اندر دهان من حلوا</p><p>به جان پاک عزیزان که گرز رویینست</p><p>هزار وعده ده آنگه خلاف کن همه را</p><p>که آن سراب که ارزد صد آب خوش اینست</p><p>زر او دهد که رخش از فراق همچو زر است</p><p>چرا دهد زر و سیم آن پری که سیمینست</p><p>جواب همچو شکر او دهد که محتاج است</p><p>جواب تلخ تو را صد هزار تمکینست</p><p>جمال و حسن تو گنج است و خوی بد چون مار</p><p>بقای گنج تو بادا که آن برونینست</p><p>قماش هستی ما را به ناز خویش بسوز</p><p>که آن زکات لطیفت نصیب مسکینست</p><p>برون در همه را چون سگان کو بنشان</p><p>که در شرف سر کوی تو طور سینینست</p><p>خورند چوب خلیفه شهان چو شاه شوند</p><p>جفای عشق کشیدن فن سلاطین است</p><p>امام فاتحه خواند ملک کند آمین</p><p>مرا چو فاتحه خواندم امید آمینست</p><p>هر آن فریب کز اندیشه تو می‌زاید</p><p>هزار گوهر و لعلش بها و کابینست</p><p>چنانک مدرسه فقه را برون شوها است</p><p>بدانک مدرسه عشق را قوانینست</p><p>خمش کنیم که تا شرح آن بگوید شاه</p><p>که زنده شخص جهان زان گزیده تلقینست</p><h2><a id="poem-3104" href="https://ganjoor.net/moulavi/shams/ghazalsh/sh480">غزل شمارهٔ ۴۸۰</a></h2>
<p>به حق آن که در این دل به جز ولای تو نیست</p><p>ولی او نشوم کو ز اولیای تو نیست</p><p>مباد جانم بی‌غم اگر فدای تو نیست</p><p>مباد چشمم روشن اگر سقای تو نیست</p><p>وفا مباد امیدم اگر به غیر تو است</p><p>خراب باد وجودم اگر برای تو نیست</p><p>کدام حسن و جمالی که آن نه عکس تو است</p><p>کدام شاه و امیری که او گدای تو نیست</p><p>رضا مده که دلم کام دشمنان گردد</p><p>ببین که کام دل من به جز رضای تو نیست</p><p>قضا نتانم کردن دمی که بی‌تو گذشت</p><p>ولی چه چاره که مقدور جز قضای تو نیست</p><p>دلا بباز تو جان را بر او چه می‌لرزی</p><p>بر او ملرز فدا کن چه شد خدای تو نیست</p><p>ملرز بر خود تا بر تو دیگران لرزند</p><p>به جان تو که تو را دشمنی ورای تو نیست</p><h2><a id="poem-3105" href="https://ganjoor.net/moulavi/shams/ghazalsh/sh481">غزل شمارهٔ ۴۸۱</a></h2>
<p>چه گوهری تو که کس را به کف بهای تو نیست</p><p>جهان چه دارد در کف که آن عطای تو نیست</p><p>سزای آنک زید بی‌رخ تو زین بترست</p><p>سزای بنده مده گر چه او سزای تو نیست</p><p>نثار خاک تو خواهم به هر دمی دل و جان</p><p>که خاک بر سر جانی که خاک پای تو نیست</p><p>مبارکست هوای تو بر همه مرغان</p><p>چه نامبارک مرغی که در هوای تو نیست</p><p>میان موج حوادث هر آنک استادست</p><p>به آشنا نرهد چونک آشنای تو نیست</p><p>بقا ندارد عالم وگر بقا دارد</p><p>فناش گیر چو او محرم بقای تو نیست</p><p>چه فرخست رخی کو شهیت را ماتست</p><p>چه خوش لقا بود آن کس که بی‌لقای تو نیست</p><p>ز زخم تو نگریزم که سخت خام بود</p><p>دلی که سوخته آتش بلای تو نیست</p><p>دلی که نیست نشد روی در مکان دارد</p><p>ز لامکانش برانی که رو که جای تو نیست</p><p>کرانه نیست ثنا و ثناگران تو را</p><p>کدام ذره که سرگشته ثنای تو نیست</p><p>نظیر آنک نظامی به نظم می‌گوید</p><p>جفا مکن که مرا طاقت جفای تو نیست</p><h2><a id="poem-3106" href="https://ganjoor.net/moulavi/shams/ghazalsh/sh482">غزل شمارهٔ ۴۸۲</a></h2>
<p>برات عاشق نو کن رسید روز برات</p><p>زکات لعل ادا کن رسید وقت زکات</p><p>برات و قدر خیالت دو عید چیست وصال</p><p>چو این و آن نبود هست نوبت حسرات</p><p>به باغ‌های حقایق برات دوست رسید</p><p>ز تخته بند زمستان شکوفه یافت نجات</p><p>چو طوطیان خبر قند دوست آوردند</p><p>ز دشت و کوه برویید صد هزار نبات</p><p>دو شادیست عروسان باغ را امروز</p><p>وفات در بگشاد و خریف یافت وفات</p><p>بیا که نور سماوات خاک را آراست</p><p>شکوفه نور حقست و درخت چون مشکات</p><p>جهان پر از خضر سبزپوش دانی چیست</p><p>که جوش کرد ز خاک و درخت آب حیات</p><p>ز لامکان برسیدست حور سوی ملک</p><p>ز بی‌جهت برسیدست خلد سوی جهات</p><p>طیور نعره ارنی همی‌زنند چرا</p><p>که طور یافت ربیع و کلیم جان میقات</p><p>به باغ آی و قیامت ببین و حشر عیان</p><p>که رعد نفخه صور آمد و نشور موات</p><p>اذان فاخته دیدیم و قامت اشجار</p><p>خموش کن که سخن شرط نیست وقت صلات</p><h2><a id="poem-3107" href="https://ganjoor.net/moulavi/shams/ghazalsh/sh483">غزل شمارهٔ ۴۸۳</a></h2>
<p>هر آنک از سبب وحشت غمی تنهاست</p><p>بدانک خصم دلست و مراقب تن‌هاست</p><p>به چنگ و تنتن این تن نهاده‌ای گوشی</p><p>تن تو توده خاکست و دمدمه ش چو هواست</p><p>هوای نفس تو همچون هوای گردانگیز</p><p>عدو دیده و بیناییست و خصم ضیاست</p><p>تویی مگر مگس این مطاعم عسلین</p><p>که زامقلو تو را درد و زانقلوه عناست</p><p>در آن زمان که در این دوغ می‌فتی چو مگس</p><p>عجب که توبه و عقل و رأیت تو کجاست</p><p>به عهد و توبه چرا چون فتیله می‌پیچی</p><p>که عهد تو چو چراغی رهین هر نکباست</p><p>بگو به یوسف یعقوب هجر را دریاب</p><p>که بی ز پیرهن نصرت تو حبس عماست</p><p>چو گوشت پاره ضریریست مانده بر جایی</p><p>چو مرده‌ای‌ست ضریر و عقیله احیاست</p><p>به جای دارو او خاک می‌زند در چشم</p><p>بدان گمان که مگر سرمه است و خاک و دواست</p><p>چو لا تعاف من الکافرین دیارا</p><p>دعای نوح نبیست و او مجاب دعاست</p><p>همیشه کشتی احمق غریق طوفان‌ست</p><p>که زشت صنعت و مبغوض گوهر و رسواست</p><p>اگر چه بحر کرم موج می‌زند هر سو</p><p>به حکم عدل خبیثات مر خبیثین راست</p><p>قفا همی‌خور و اندرمکش کلا گردن</p><p>چنان گلو که تو داری سزای صفع و قفاست</p><p>گلو گشاده چو فرج فراخ ماده خران</p><p>که کیر خر نرهد زو چو پیش او برخاست</p><p>بخور تو ای سگ گرگین شکنبه و سرگین</p><p>شکمبه و دهن سگ بلی سزا به سزاست</p><p>بیا بخور خر مرده سگ شکار نه‌ای</p><p>ز پوز و ز شکم و طلعت تو خود پیداست</p><p>سگ محله و بازار صید کی گیرد</p><p>مقام صید سر کوه و بیشه و صحراست</p><p>رها کن این همه را نام یار و دلبر گو</p><p>که زشت‌ها که بدو دررسد همه زیباست</p><p>که کیمیاست پناه وی و تعلق او</p><p>مصرف همه ذرات اسفل و اعلاست</p><p>نهان کند دو جهان را درون یک ذره</p><p>که از تصرف او عقل گول و نابیناست</p><p>بدانک زیرکی عقل جمله دهلیزیست</p><p>اگر به علم فلاطون بود برون سراست</p><p>جنون عشق به از صد هزار گردون عقل</p><p>که عقل دعوی سر کرد و عشق بی‌سر و پاست</p><p>هر آنک سر بودش بیم سر همش باشد</p><p>حریف بیم نباشد هر آنک شیر وغاست</p><p>رود درونه سم الخیاط رشته عشق</p><p>که سر ندارد و بی‌سر مجرد و یکتاست</p><p>قلاوزی کندش سوزن و روان کندش</p><p>که تا وصال ببخشد به پاره‌ها که جداست</p><p>حدیث سوزن و رشته بهل که باریکست</p><p>حدیث موسی جان کن که با ید بیضاست</p><p>حدیث قصه آن بحر خوشدلی‌ها گو</p><p>که قطره قطره او مایه دو صد دریاست</p><p>چو کاسه بر سر بحری و بی‌خبر از بحر</p><p>ببین ز موج تو را هر نفس چه گردشهاست</p><h2><a id="poem-3108" href="https://ganjoor.net/moulavi/shams/ghazalsh/sh484">غزل شمارهٔ ۴۸۴</a></h2>
<p>هر آنچ دور کند مر تو را ز دوست بدست</p><p>به هر چه روی نهی بی‌وی ار نکوست بدست</p><p>چو مغز خام بود در درون پوست نکوست</p><p>چو پخته گشت از این پس بدانک پوست بدست</p><p>درون بیضه چو آن مرغ پر و بال گرفت</p><p>بدانک بیضه از این پس حجاب اوست بدست</p><p>به خلق خوب اگر با جهان بسازد کس</p><p>چو خلق حق نشناسد نه نیک خوست بدست</p><p>فراق دوست اگر اندک‌ست اندک نیست</p><p>درون چشم اگر نیم تای موست بدست</p><p>در این فراق چو عمری به جست و جو بگذشت</p><p>به وقت مرگ اگر نیز جست و جوست بدست</p><p>غزل رها کن از این پس صلاح دین را بین</p><p>از آنک خلعت نو را غزل رفوست بدست</p><h2><a id="poem-3109" href="https://ganjoor.net/moulavi/shams/ghazalsh/sh485">غزل شمارهٔ ۴۸۵</a></h2>
<p>سه روز شد که نگارین من دگرگونست</p><p>شکر ترش نبود آن شکر ترش چونست</p><p>به چشمه‌ای که در او آب زندگانی بود</p><p>سبو ببردم و دیدم که چشمه پرخونست</p><p>به روضه‌ای که در او صد هزار گل می‌رست</p><p>به جای میوه و گل خار و سنگ و هامونست</p><p>فسون بخوانم و بر روی آن پری بدمم</p><p>از آنک کار پری خوان همیشه افسونست</p><p>پری من به فسون‌ها زبون شیشه نشد</p><p>که کار او ز فسون و فسانه بیرونست</p><p>میان ابروی او خشم‌های دیرینه‌ست</p><p>گره در ابروی لیلی هلاک مجنونست</p><p>بیا بیا که مرا بی‌تو زندگانی نیست</p><p>ببین ببین که مرا بی‌تو چشم جیحونست</p><p>به حق روی چو ماهت که چشم روشن کن</p><p>اگر چه جرم من از جمله خلق افزونست</p><p>به گرد خویش برآید دلم که جرمم چیست</p><p>از آنک هر سببی با نتیجه مقرونست</p><p>ندا همی‌رسدم از نقیب حکم ازل</p><p>که گرد خویش مجو کاین سبب نه زان کونست</p><p>خدای بخشد و گیرد بیارد و ببرد</p><p>که کار او نه به میزان عقل موزونست</p><p>بیا بیا که هم اکنون به لطف کن فیکون</p><p>بهشت در بگشاید که غیر ممنونست</p><p>ز عین خار ببینی شکوفه‌های عجیب</p><p>ز عین سنگ ببینی که گنج قارونست</p><p>که لطف تا ابدست و از آن هزار کلید</p><p>نهان میانه کاف و سفینه نونست</p><h2><a id="poem-3110" href="https://ganjoor.net/moulavi/shams/ghazalsh/sh486">غزل شمارهٔ ۴۸۶</a></h2>
<p>به حق چشم خمار لطیف تابانت</p><p>به حلقه حلقه آن طره پریشانت</p><p>بدان حلاوت بی‌مر و تنگ‌های شکر</p><p>که تعبیه‌ست در آن لعل شکرافشانت</p><p>به کهربایی کاندر دو لعل تو درجست</p><p>که گشت از آن مه و خورشید و ذره جویانت</p><p>به حق غنچه و گل‌های لعل روحانی</p><p>که دام بلبل عقل‌ست در گلستانت</p><p>به آب حسن و به تاب جمال جان پرور</p><p>کز آن گشاد دهان را انار خندانت</p><p>بدان جمال الهی که قبله دل‌هاست</p><p>که دم به دم ز طرب سجده می‌برد جانت</p><p>تو یوسفی و تو را معجزات بسیارست</p><p>ولی بس‌ست خود آن روی خوب برهانت</p><p>چه جای یوسف بس یوسفان اسیر توند</p><p>خدای عز و جل کی دهد بدیشانت</p><p>ز هر گیاه و ز هر برگ رویدی نرگس</p><p>برای دیدنت از جا بدی به بستانت</p><p>چو سوخت ز آتش عشق تو جان گرم روان</p><p>کجا دهد شه سردان به دست سردانت</p><p>شعاع روی تو پوشیده کرد صورت تو</p><p>که غرقه کرد چو خورشید نور سبحانت</p><p>هزار صورت هر دم ز نور خورشیدت</p><p>برآید از دل پاک و نماید احسانت</p><p>درون خویش اگر خواهدت دل ناپاک</p><p>ز ابلهی و خری می‌کشد به زندانت</p><p>نه هیچ عاقل بفریبدت به حیلت عقل</p><p>نه پای بند کند جاده هیچ سلطانت</p><p>تو را که در دو جهان می‌نگنجی از عظمت</p><p>ابوهریره گمان چون برد در انبانت</p><p>به هر غزل که ستایم تو را ز پرده شعر</p><p>دلم ز پرده ستاید هزار چندانت</p><p>دلم کی باشد و من کیستم ستایش چیست</p><p>ولیک جان را گلشن کنم به ریحانت</p><p>بیا تو مفخر آفاق شمس تبریزی</p><p>که تو غریب مهی و غریب ارکانت</p><h2><a id="poem-3111" href="https://ganjoor.net/moulavi/shams/ghazalsh/sh487">غزل شمارهٔ ۴۸۷</a></h2>
<p>چو عید و چون عرفه عارفان این عرفات</p><p>به هر که قدر تو دانست می‌دهند برات</p><p>هلال وار ز راه دراز می‌آیند</p><p>برای کارگزاری ز قاضی الحاجات</p><p>به مفلسان که ز بازارشان نصیبی نیست</p><p>ز مخزن زر سلطان همی‌کشند زکات</p><p>پی گشادن درهای بسته می‌آیند</p><p>گرفته زیر بغل‌ها کلیدهای نجات</p><p>به دست هر جان زنبیل زفت می‌آید</p><p>شنیده بانگ تعالو لتأخذوا الصدقات</p><p>بیا بیا گذری کن ببین زکات ملک</p><p>به طور موسی عمران و غلغل میقات</p><p>دریده پهلوی همیان از آن زر بسیار</p><p>دریده قوصره‌هاشان ز بار قند و نبات</p><p>ز خرمن دو جهان مور خود چه تاند برد</p><p>خمش کن و بنشین دور و می‌شنو صلوات</p><h2><a id="poem-3112" href="https://ganjoor.net/moulavi/shams/ghazalsh/sh488">غزل شمارهٔ ۴۸۸</a></h2>
<p>در این سلام مرا با تو دار و گیر جداست</p><p>دمی عظیم نهان‌ست و در حجاب خداست</p><p>ز چنگ سخت عجیب‌ست آن ترنگ ترنگ</p><p>چه‌هاست نعره برآورده کان چه‌هاست چه‌هاست</p><p>شراب لعل بیاورد شاه کاین رکنی‌ست</p><p>خمش که وقت جنون و نه وقت کشف غطاست</p><h2><a id="poem-3113" href="https://ganjoor.net/moulavi/shams/ghazalsh/sh489">غزل شمارهٔ ۴۸۹</a></h2>
<p>اگر تو مست وصالی رخ تو ترش چراست</p><p>برون شیشه ز حال درون شیشه گواست</p><p>پدید باشد مستی میان صد هشیار</p><p>ز بوی رنگ و ز چشم و فتادن از چپ و راست</p><p>علی الخصوص شرابی که اولیا نوشند</p><p>که جوش و نوش و قوامش ز خم لطف خداست</p><p>خم شراب میان هزار خم دگر</p><p>به کف و تف و به جوش و به غلغله پیداست</p><p>چو جوش دیدی می‌دان که آتش‌ست ز جان</p><p>خروش دیدی می‌دانک شعله سوداست</p><p>بدانک سرکه فروشی شراب کی دهدت</p><p>که جرعه‌اش را صد من شکر به نقد بهاست</p><p>بهای باده من المؤمنین انفسهم</p><p>هوای نفس بمان گر هوات بیع و شراست</p><p>هوای نفس رها کردی و عوض نرسید</p><p>مگو چنین که بر آن مکرم این دروغ خطاست</p><p>کسی که شب به خرابات قاب قوسینست</p><p>درون دیده پرنور او خمار لقاست</p><p>طهارتی‌ست ز غم باده شراب طهور</p><p>در آن دماغ که باده‌ست باد غم ز کجاست</p><p>ابیت عند ربی نام آن خراباتست</p><p>نشان یطعم و یسقن هم از پیمبر ماست</p><h2><a id="poem-3114" href="https://ganjoor.net/moulavi/shams/ghazalsh/sh490">غزل شمارهٔ ۴۹۰</a></h2>
<p>مرا چو زندگی از یاد روی چون مه توست</p><p>همیشه سجده گهم آستان خرگه توست</p><p>به هر شبی کشدم تا به روز زنده کند</p><p>نوای آن سگ کو پاسبان درگه توست</p><p>ز پیش آب و گل من بدید روح تو را</p><p>خرد بگفت که سجده کنش که او شه توست</p><p>سجود کرد و در آن سجده ماند تا به ابد</p><p>نهاده روی بر آن خاک خوش که او ره توست</p><p>چه باشدت اگر این شوره خاک را که منم</p><p>به نعل بازنوازی که آن گذرگه توست</p><p>ایا دو دیده تبریز شمس دین به حق</p><p>تو کهربای دلی دل به عاشقی که توست</p><h2><a id="poem-3115" href="https://ganjoor.net/moulavi/shams/ghazalsh/sh491">غزل شمارهٔ ۴۹۱</a></h2>
<p>جهان و کار جهان سر به سر اگر بادست</p><p>چرا ز باد مکافات داد و بیدادست</p><p>به باد و بود محمد نگر که چون باقیست</p><p>ز بعد ششصد و پنجاه سخت بنیادست</p><p>ز باد بولهب و جنس او نمی‌بینی</p><p>که از برای فضیحت فسانه شان یادست</p><p>چنین ثبات و بقا باد را کجا باشد</p><p>در این ثبات که قاف کمتر آحادست</p><p>نبود باد دم عیسی و دعای عزیر</p><p>عنایت ازلی بد که نور استادست</p><p>اگر چه باد سخن بگذرد سخن باقیست</p><p>اگر چه باد صبا بگذرد چمن شادست</p><p>ز بیم باد جهان همچو برگ می‌لرزد</p><p>درون باد ندانی که تیغ پولادست</p><p>کهی بود که به جز باد در جهان نشناخت</p><p>کهی کهی نکند ز آنک که نه فرهادست</p><p>تو باخبر نشوی گر کنم بسی فریاد</p><p>که از درون دلم موج‌های فریادست</p><p>اگر تو بحر ببینی و موج بر تو زند</p><p>یقین شود که نه بادست ملک آبادست</p><h2><a id="poem-3116" href="https://ganjoor.net/moulavi/shams/ghazalsh/sh492">غزل شمارهٔ ۴۹۲</a></h2>
<p>ز دام چند بپرسی و دانه را چه شدست</p><p>به بام چند برآیی و خانه را چه شدست</p><p>فسرده چند نشینی میان هستی خویش</p><p>تنور آتش عشق و زبانه را چه شدست</p><p>بگرد آتش عشقش ز دور می‌گردی</p><p>اگر تو نقره صافی میانه را چه شدست</p><p>ز دردی غم و اندیشه سیر چون نشوی</p><p>جمال یار و شراب مغانه را چه شدست</p><p>اگر چه سرد وجودیت گرم درپیچید</p><p>به ره کنش به بهانه بهانه را چه شدست</p><p>شکایت ار ز زمانه کند بگو تو برو</p><p>زمانه بی‌تو خوشست و زمانه را چه شدست</p><p>درخت وار چرا شاخ شاخ وسوسه‌ای</p><p>یگانه باش چو بیخ و یگانه را چه شدست</p><p>در آن ختن که در او شخص هست و صورت نیست</p><p>مگو فلان چه کس است و فلانه را چه شدست</p><p>نشان عشق شد این دل ز شمس تبریزی</p><p>ببین ز دولت عشقش نشانه را چه شدست</p><h2><a id="poem-3117" href="https://ganjoor.net/moulavi/shams/ghazalsh/sh493">غزل شمارهٔ ۴۹۳</a></h2>
<p>تو مردی و نظرت در جهان جان نگریست</p><p>چو باز زنده شدی زین سپس بدانی زیست</p><p>هر آن کسی که چو ادریس مرد و بازآمد</p><p>مدرس ملکوتست و بر غیوب حفیست</p><p>بیا بگو به کدامین ره از جهان رفتی</p><p>و زان طرف به کدامین ره آمدی که خفیست</p><p>رهی که جمله جان‌ها به هر شبی بپرند</p><p>که شهر شهر قفس‌ها به شب ز مرغ تهیست</p><p>چو مرغ پای ببسته‌ست دور می‌نپرد</p><p>به چرخ می‌نرسد وز دوار او عجمیست</p><p>علاقه را چو ببرد به مرگ و بازپرد</p><p>حقیقت و سر هر چیز را ببیند چیست</p><p>خموش باش که پرست عالم خمشی</p><p>مکوب طبل مقالت که گفت طبل تهیست</p><h2><a id="poem-3118" href="https://ganjoor.net/moulavi/shams/ghazalsh/sh494">غزل شمارهٔ ۴۹۴</a></h2>
<p>به شاه نهانی رسیدی که نوشت</p><p>می آسمانی چشیدی که نوشت</p><p>نگار ختن را حیات چمن را</p><p>میان گلستان کشیدی که نوشت</p><p>ایا جان دلبر ایا جمله شکر</p><p>چه ماهی چه شاهی چه عیدی که نوشت</p><p>ز مستان سلامت ز رندان پیامت</p><p>که قفل طرب را کلیدی که نوشت</p><p>چه رعنا رقیبی چه شیرین طبیبی</p><p>که در سر شرابی پزیدی که نوشت</p><p>دلا خوش گزیدی غم شمس تبریز</p><p>گزیده کسی را گزیدی که نوشت</p><h2><a id="poem-3119" href="https://ganjoor.net/moulavi/shams/ghazalsh/sh495">غزل شمارهٔ ۴۹۵</a></h2>
<p>اگر مر تو را صلح آهنگ نیست</p><p>مرا با تو ای جان سر جنگ نیست</p><p>تو در جنگ آیی روم من به صلح</p><p>خدای جهان را جهان تنگ نیست</p><p>جهانیست جنگ و جهانیست صلح</p><p>جهان معانی به فرسنگ نیست</p><p>هم آب و هم آتش برادر بدند</p><p>ببین اصل هر دو به جز سنگ نیست</p><p>که بی این دو عالم ندارد نظام</p><p>اگر روم خوبست بی‌زنگ نیست</p><p>مرا عقل صد بار پیغام داد</p><p>خمش کن که فخرست آن ننگ نیست</p><h2><a id="poem-3120" href="https://ganjoor.net/moulavi/shams/ghazalsh/sh496">غزل شمارهٔ ۴۹۶</a></h2>
<p>طرب ای بحر اصل آب حیات</p><p>ای تو ذات و دگر مهان چو صفات</p><p>اه چه گفتم کجاست تا به کجا</p><p>کو یکی وصف لایق چو تو ذات</p><p>هر که در عشق روت غوطی خورد</p><p>ریش خندی زند به هست و فوات</p><p>شرق تا غرب شکرین گردد</p><p>گر نماید بدو شکرت نبات</p><p>جان من جام عشق دلبر دید</p><p>لعل چون خون خویش گفت که‌هات</p><p>جان بنوشید و از سرش تا پای</p><p>آتشی برفروخت از شررات</p><p>مست شد جان چنان که نشناسد</p><p>خویشتن را ز می جز از طاعات</p><p>بانگ آمد ز عرش مژده تو را</p><p>که ز من درگذشت نور عطات</p><p>مژده از بخششی که نتوان یافت</p><p>به دو صد سال خون چشم و عنات</p><p>که به هر قطره از پیاله او</p><p>مرده زنده شود عجوز فتات</p><p>گرش از عشق دوست بو بودی</p><p>کی نگوسار گشتی هرگز لات</p><p>چون شدی مست او کجا دانی</p><p>تو رکوع و سجود در صلوات</p><p>چونک بیخود شدی ز پرتو عشق</p><p>جسم آن شاه ماست جان صلات</p><p>چو بمردی به پای شمس الدین</p><p>زنده گشتی تو ایمنی ز ممات</p><p>داد مخدوم از خداوندیش</p><p>بهر ملک ابد مثال و برات</p><h2><a id="poem-3121" href="https://ganjoor.net/moulavi/shams/ghazalsh/sh497">غزل شمارهٔ ۴۹۷</a></h2>
<p>صوفیان آمدند از چپ و راست</p><p>در به در کو به کو که باده کجاست</p><p>در صوفی دل‌ست و کویش جان</p><p>باده صوفیان ز خم خداست</p><p>سر خم را گشاد ساقی و گفت</p><p>الصلا هر کسی که عاشق ماست</p><p>این چنین باده و چنین مستی</p><p>در همه مذهبی حلال و رواست</p><p>توبه بشکن که در چنین مجلس</p><p>از خطا توبه صد هزار خطاست</p><p>چون شکستی تو زاهدان را نیز</p><p>الصلا زن که روز روز صلاست</p><p>مردمت گر ز چشم خویش انداخت</p><p>مردم چشم عاشقانت جاست</p><p>گر برفت آب روی کمتر غم</p><p>جای عاشق برون آب و هواست</p><p>آشنایان اگر ز ما گشتند</p><p>غرقه را آشنا در آن دریاست</p><h2><a id="poem-3122" href="https://ganjoor.net/moulavi/shams/ghazalsh/sh498">غزل شمارهٔ ۴۹۸</a></h2>
<p>فعل نیکان محرض نیکیست</p><p>همچو مطرب که باعث سیکیست</p><p>بهر تحریض بندگان یزدان</p><p>از بد و نیک شاکر و شاکیست</p><p>نکر فرعون و شکر موسی کرد</p><p>به بهانه ز حال ما حاکیست</p><p>جنس فرعون هر کی در منیست</p><p>جنس موسی هر آنک در پاکیست</p><p>از پی غم یقین همه شادیست</p><p>و از پی شادی تو غمناکیست</p><p>خاک باشی گزید احمد از آن</p><p>شاه معراج و پیک افلاکیست</p><p>خاک باشی بروید از تو نبات</p><p>گنج دل یافت آنک او خاکیست</p><p>ما همه چون یکیم بی‌من و تو</p><p>پس خمش باش این سخن با کیست</p><h2><a id="poem-3123" href="https://ganjoor.net/moulavi/shams/ghazalsh/sh499">غزل شمارهٔ ۴۹۹</a></h2>
<p>عشق جز دولت و عنایت نیست</p><p>جز گشاد دل و هدایت نیست</p><p>عشق را بوحنیفه درس نکرد</p><p>شافعی را در او روایت نیست</p><p>لایجوز و یجوز تا اجل‌ست</p><p>علم عشاق را نهایت نیست</p><p>عاشقان غرقه‌اند در شکراب</p><p>از شکر مصر را شکایت نیست</p><p>جان مخمور چون نگوید شکر</p><p>باده‌ای را که حد و غایت نیست</p><p>هر که را پرغم و ترش دیدی</p><p>نیست عاشق و زان ولایت نیست</p><p>گر نه هر غنچه پرده باغی‌ست</p><p>غیرت و رشک را سرایت نیست</p><p>مبتدی باشد اندر این ره عشق</p><p>آنک او واقف از بدایت نیست</p><p>نیست شو نیست از خودی زیرا</p><p>بتر از هستیت جنایت نیست</p><p>هیچ راعی مشو رعیت شو</p><p>راعیی جز سد رعایت نیست</p><p>بس بدی بنده را کفی بالله</p><p>لیکش این دانش و کفایت نیست</p><p>گوید این مشکل و کنایاتست</p><p>این صریح است این کنایت نیست</p><p>پای کوری به کوزه‌ای برزد</p><p>گفت فراش را وقایت نیست</p><p>کوزه و کاسه چیست بر سر ره</p><p>راه را زین خزف نقایت نیست</p><p>کوزه‌ها را ز راه برگیرید</p><p>یا که فراش در سعایت نیست</p><p>گفت ای کور کوزه بر ره نیست</p><p>لیک بر ره تو را درایت نیست</p><p>ره رها کرده‌ای سوی کوزه</p><p>می‌روی آن به جز غوایت نیست</p><p>خواجه جز مستی تو در ره دین</p><p>آیتی ز ابتدا و غایت نیست</p><p>آیتی تو و طالب آیت</p><p>به ز آیت طلب خود آیت نیست</p><p>بی رهی ور نه در ره کوشش</p><p>هیچ کوشنده بی‌جرایت نیست</p><p>چونک مثقال ذره یره است</p><p>ذره زله بی‌نکایت نیست</p><p>ذره خیر بی‌گشادی نیست</p><p>چشم بگشا اگر عمایت نیست</p><p>هر نباتی نشانی آب است</p><p>چیست کان را از او جبایت نیست</p><p>بس کن این آب را نشانی‌هاست</p><p>تشنه را حاجت وصایت نیست</p><h2><a id="poem-3124" href="https://ganjoor.net/moulavi/shams/ghazalsh/sh500">غزل شمارهٔ ۵۰۰</a></h2>
<p>قبله امروز جز شهنشه نیست</p><p>هر که آید به در بگو ره نیست</p><p>عذر گو وز بهانه آگه باش</p><p>همه خفتند و یک کس آگه نیست</p><p>نگذارد نه کوته و نه دراز</p><p>آتشی کو دراز و کوته نیست</p><p>در چه طبع تو خیالاتست</p><p>یوسفی بی‌خیال در چه نیست</p><p>چون که گندم رسید مغز آکند</p><p>همره ماست و همره که نیست</p><p>پاره پاره کند یکایک را</p><p>عشق آن یک که پاره ده نیست</p><p>گه گهی می‌کشند گوش تو را</p><p>سوی آن عالمی که گه گه نیست</p><p>شمس تبریز شاه ترکانست</p><p>رو به صحرا که شه به خرگه نیست</p><h2><a id="poem-3125" href="https://ganjoor.net/moulavi/shams/ghazalsh/sh501">غزل شمارهٔ ۵۰۱</a></h2>
<p>امشب از چشم و مغز خواب گریخت</p><p>دید دل را چنین خراب گریخت</p><p>خواب دل را خراب دید و یباب</p><p>بی نمک بود از این کباب گریخت</p><p>خواب مسکین به زیر پنجه عشق</p><p>زخم‌ها خورد وز اضطراب گریخت</p><p>عشق همچون نهنگ لب بگشاد</p><p>خواب چون ماهی اندر آب گریخت</p><p>خواب چون دید خصم بی‌زنهار</p><p>مول مولی بزد شتاب گریخت</p><p>ماه ما شب برآمد و این خواب</p><p>همچو سایه ز آفتاب گریخت</p><p>خواب چون دید دولت بیدار</p><p>همچو گنجشک از عقاب گریخت</p><p>شکرلله همای بازآمد</p><p>چونک باز آمد این غراب گریخت</p><p>عشق از خواب یک سؤالی کرد</p><p>چون فروماند از جواب گریخت</p><p>خواب می‌بست شش جهت را در</p><p>چون خدا کرد فتح باب گریخت</p><p>شمس تبریز از خیالت خواب</p><p>چون خطاییست کز صواب گریخت</p><h2><a id="poem-3126" href="https://ganjoor.net/moulavi/shams/ghazalsh/sh502">غزل شمارهٔ ۵۰۲</a></h2>
<p>اندرآ عیش بی‌تو شادان نیست</p><p>کیست کو بنده تو از جان نیست</p><p>ای تو در جان چو جان ما در تن</p><p>سخت پنهان ولیک پنهان نیست</p><p>دست بر هر کجا نهی جانست</p><p>دست بر جان نهادن آسان نیست</p><p>جان که صافی شدست در قالب</p><p>جز که آیینه دار جانان نیست</p><p>جمع شد آفتاب و مه این دم</p><p>وقت افسانه پریشان نیست</p><p>مستی افزون شدست و می‌ترسم</p><p>کاین سخن را مجال جولان نیست</p><p>دست نه بر دهان من تا من</p><p>آن نگویم چو گفت را آن نیست</p><h2><a id="poem-3127" href="https://ganjoor.net/moulavi/shams/ghazalsh/sh503">غزل شمارهٔ ۵۰۳</a></h2>
<p>بر شکرت جمع مگس‌ها چراست</p><p>نکته لاحول مگسران کجاست</p><p>هر نظری بر رخ او راست نیست</p><p>جز نظری کو ز ازل بود راست</p><p>اسب خسان را به رخی پی بزن</p><p>عشوه ده ای شاه که این روی ماست</p><p>عشوه و عیاری و جور و دغل</p><p>تو نکنی ور کنی از تو رواست</p><p>از تو اگر سنگ رسد گوهرست</p><p>گر تو کنی جور به از صد وفاست</p><p>تیره نظر چونک ببیند دو نقش</p><p>جامه درد نعره زند کاین صفاست</p><p>چونک هر اندیشه خیالی گزید</p><p>مجلس عشاق خیالش جداست</p><p>کعبه چو از سنگ پرستان پرست</p><p>روی به ما آر که قبله خداست</p><p>آنک از این قبله گدایی کند</p><p>در نظرش سنجر و سلطان گداست</p><p>جز که به تبریز بر شمس دین</p><p>روح نیاسود و نخفت و نخاست</p><h2><a id="poem-3128" href="https://ganjoor.net/moulavi/shams/ghazalsh/sh504">غزل شمارهٔ ۵۰۴</a></h2>
<p>خیز که امروز جهان آن ماست</p><p>جان و جهان ساقی و مهمان ماست</p><p>در دل و در دیده دیو و پری</p><p>دبدبه فر سلیمان ماست</p><p>رستم دستان و هزاران چو او</p><p>بنده و بازیچه دستان ماست</p><p>بس نبود مصر مرا این شرف</p><p>این که شهش یوسف کنعان ماست</p><p>خیز که فرمان ده جان و جهان</p><p>از کرم امروز به فرمان ماست</p><p>زهره و مه دف زن شادی ماست</p><p>بلبل جان مست گلستان ماست</p><p>کاسه ارزاق پیاپی شده‌ست</p><p>کیسه اقبال حرمدان ماست</p><p>شاه شهی بخش طرب ساز ماست</p><p>یار پری روی پری خوان ماست</p><p>آن ملک مفخر چوگان و گوی</p><p>شکر که امروز به میدان ماست</p><p>آن ملک مملکت جان و دل</p><p>در دل و در جان پریشان ماست</p><p>کیست در آن گوشه دل تن زده</p><p>پیش کشش کو شکرستان ماست</p><p>خازن رضوان که مه جنت‌ست</p><p>مست رضای دل رضوان ماست</p><p>شور درافکنده و پنهان شده</p><p>او نمک عمر و نمکدان ماست</p><p>گوشه گرفتست و جهان مست اوست</p><p>او خضر و چشمه حیوان ماست</p><p>چون نمک دیگ و چو جان در بدن</p><p>از همه ظاهرتر و پنهان ماست</p><p>نیست نماینده و خود جمله اوست</p><p>خود همه ماییم چو او آن ماست</p><p>بیش مگو حجت و برهان که عشق</p><p>در خمشی حجت و برهان ماست</p><h2><a id="poem-3129" href="https://ganjoor.net/moulavi/shams/ghazalsh/sh505">غزل شمارهٔ ۵۰۵</a></h2>
<p>پیشتر آ روی تو جز نور نیست</p><p>کیست که از عشق تو مخمور نیست</p><p>نی غلطم در طلب جان جان</p><p>پیش میا پس به مرو دور نیست</p><p>طلعت خورشید کجا برنتافت</p><p>ماه بر کیست که مشهور نیست</p><p>پرده اندیشه جز اندیشه نیست</p><p>ترک کن اندیشه که مستور نیست</p><p>ای شکری دور ز وهم مگس</p><p>وی عسلی کز تن زنبور نیست</p><p>هر که خورد غصه و غم بعد از این</p><p>با رخ چون ماه تو معذور نیست</p><p>هر دل بی‌عشق اگر پادشاست</p><p>جز کفن اطلس و جز گور نیست</p><p>تابش اندیشه هر منکری</p><p>مقت خدا بیند اگر کور نیست</p><p>پیر و جوان کو خورد آب حیات</p><p>مرگ بر او نافذ و میسور نیست</p><p>پرده حق خواست شدن ماه و خور</p><p>عشق شناسید که او حور نیست</p><p>مفخر تبریز تویی شمس دین</p><p>گفتن اسرار تو دستور نیست</p><h2><a id="poem-3130" href="https://ganjoor.net/moulavi/shams/ghazalsh/sh506">غزل شمارهٔ ۵۰۶</a></h2>
<p>کار من اینست که کاریم نیست</p><p>عاشقم از عشق تو عاریم نیست</p><p>تا که مرا شیر غمت صید کرد</p><p>جز که همین شیر شکاریم نیست</p><p>در تک این بحر چه خوش گوهری</p><p>که مثل موج قراریم نیست</p><p>بر لب بحر تو مقیمم مقیم</p><p>مست لبم گر چه کناریم نیست</p><p>وقف کنم اشکم خود بر میت</p><p>کز می تو هیچ خماریم نیست</p><p>می‌رسدم باده تو ز آسمان</p><p>منت هر شیره فشاریم نیست</p><p>باده‌ات از کوه سکونت برد</p><p>عیب مکن زان که وقاریم نیست</p><p>ملک جهان گیرم چون آفتاب</p><p>گر چه سپاهی و سواریم نیست</p><p>می‌کشم از مصر شکر سوی روم</p><p>گر چه شتربان و قطاریم نیست</p><p>گر چه ندارم به جهان سروری</p><p>دردسر بیهده باریم نیست</p><p>بر سر کوی تو مرا خانه گیر</p><p>کز سر کوی تو گذاریم نیست</p><p>همچو شکر با گلت آمیختم</p><p>نیست عجب گر سر خاریم نیست</p><p>قطب جهانی همه را رو به توست</p><p>جز که به گرد تو دواریم نیست</p><p>خویش من آنست که از عشق زاد</p><p>خوشتر از این خویش و تباریم نیست</p><p>چیست فزون از دو جهان شهر عشق</p><p>بهتر از این شهر و دیاریم نیست</p><p>گر ننگارم سخنی بعد از این</p><p>نیست از آن رو که نگاریم نیست</p><h2><a id="poem-3131" href="https://ganjoor.net/moulavi/shams/ghazalsh/sh507">غزل شمارهٔ ۵۰۷</a></h2>
<p>کیست که او بنده رای تو نیست</p><p>کیست که او مست لقای تو نیست</p><p>غصه کشی کو که ز خوف تو نیست</p><p>یا طربی کان ز رجای تو نیست</p><p>بخل کفی کو که ز قبض تو نیست</p><p>یا کرمی کان ز عطای تو نیست</p><p>لعل لبی کو که ز کان تو نیست</p><p>محتشمی کو که گدای تو نیست</p><p>متصل اوصاف تو با جان‌ها</p><p>یک رگ بی‌بند و گشای تو نیست</p><p>هر دو جهان چون دو کف و تو چو جان</p><p>کف چه دهد کان ز سخای تو نیست</p><p>چشم کی دیدست در این باغ کون</p><p>رقص گلی کان ز هوای تو نیست</p><p>غافل ناله کند از جور خلق</p><p>خلق به جز شبه عصای تو نیست</p><p>جنبش این جمله عصاها ز توست</p><p>هر یک جز درد و دوای تو نیست</p><p>زخم معلم زند آن چوب کیست</p><p>کیست که او بند قضای تو نیست</p><p>همچو سگان چوب تو را می‌گزند</p><p>در سرشان فهم جزای تو نیست</p><p>دفع بلای تن و آزار خلق</p><p>جز به مناجات و ثنای تو نیست</p><p>بشکنی این چوب نه چوبش کمست</p><p>دفع دو سه چوب رهای تو نیست</p><p>صاحب حوت از غم امت گریخت</p><p>جان به کجا برد که جای تو نیست</p><p>بس کن وز محنت یونس بترس</p><p>با قدر استیزه به پای تو نیست</p><h2><a id="poem-3132" href="https://ganjoor.net/moulavi/shams/ghazalsh/sh508">غزل شمارهٔ ۵۰۸</a></h2>
<p>شیر خدا بند گسستن گرفت</p><p>ساقی جان شیشه شکستن گرفت</p><p>دزد دلم گشت گرفتار یار</p><p>دزد مرا دست ببستن گرفت</p><p>دوش چه شب بود که در نیم شب</p><p>برق ز رخسار تو جستن گرفت</p><p>عشق تو آورد شراب و کباب</p><p>عقل به یک گوشه نشستن گرفت</p><p>ساغر می قهقهه آغاز کرد</p><p>خابیه خونابه گرستن گرفت</p><p>در دل خم باده چو انداخت تیر</p><p>بال و پر غصه گسستن گرفت</p><p>پیر خرد دید که سرده توی</p><p>دست ز مستان تو شستن گرفت</p><p>طفل دلم را به کرم شیر ده</p><p>چون سر پستان تو جستن گرفت</p><p>جان من از شیر تو شد شیرگیر</p><p>وز سگی نفس برستن گرفت</p><p>ساقی باقی چو به جان باده داد</p><p>عمر ابد یافت و بزستن گرفت</p><p>بیش مگو راز که دلبر به خشم</p><p>جانب من کژ نگرستن گرفت</p><h2><a id="poem-3133" href="https://ganjoor.net/moulavi/shams/ghazalsh/sh509">غزل شمارهٔ ۵۰۹</a></h2>
<p>مرغ دلم باز پریدن گرفت</p><p>طوطی جان قند چریدن گرفت</p><p>اشتر دیوانه سرمست من</p><p>سلسله عقل دریدن گرفت</p><p>جرعه آن باده بی‌زینهار</p><p>بر سر و بر دیده دویدن گرفت</p><p>شیر نظر با سگ اصحاب کهف</p><p>خون مرا باز خوریدن گرفت</p><p>باز در این جوی روان گشت آب</p><p>بر لب جو سبزه دمیدن گرفت</p><p>باد صبا باز وزان شد به باغ</p><p>بر گل و گلزار وزیدن گرفت</p><p>عشق فروشید به عیبی مرا</p><p>سوخت دلش بازخریدن گرفت</p><p>راند مرا رحمتش آمد بخواند</p><p>جانب ما خوش نگریدن گرفت</p><p>دشمن من دید که با دوستم</p><p>او ز حسد دست گزیدن گرفت</p><p>دل برهید از دغل روزگار</p><p>در بغل عشق خزیدن گرفت</p><p>ابروی غماز اشارت کنان</p><p>جانب آن چشم خمیدن گرفت</p><p>عشق چو دل را به سوی خویش خواند</p><p>دل ز همه خلق رمیدن گرفت</p><p>خلق عصااند عصا را فکند</p><p>قبضه هر کور که دیدن گرفت</p><p>خلق چو شیرند رها کرد شیر</p><p>طفل که او لوت کشیدن گرفت</p><p>روح چو بازیست که پران شود</p><p>کز سوی شه طبل شنیدن گرفت</p><p>بس کن زیرا که حجاب سخن</p><p>پرده به گرد تو تنیدن گرفت</p><h2><a id="poem-3134" href="https://ganjoor.net/moulavi/shams/ghazalsh/sh510">غزل شمارهٔ ۵۱۰</a></h2>
<p>باز به بط گفت که صحرا خوشست</p><p>گفت شبت خوش که مرا جا خوشست</p><p>سر بنهم من که مرا سر خوشست</p><p>راه تو پیما که سرت ناخوشست</p><p>گر چه که تاریک بود مسکنم</p><p>در نظر یوسف زیبا خوشست</p><p>دوست چو در چاه بود چه خوشست</p><p>دوست چو بالاست به بالا خوشست</p><p>در بن دریا به تک آب تلخ</p><p>در طلب گوهر رعنا خوشست</p><p>بلبل نالنده به گلشن به دشت</p><p>طوطی گوینده شکرخا خوشست</p><p>تابش تسبیح فرشته‌ست و روح</p><p>کاین فلک نادره مینا خوشست</p><p>چونک خدا روفت دلت را ز حرص</p><p>رو به دل آور دل یکتا خوشست</p><p>از تو چو انداخت خدا رنج کار</p><p>رو به تماشا که تماشا خوشست</p><p>گفت تماشای جهان عکس ماست</p><p>هم بر ما باش که با ما خوشست</p><p>عکس در آیینه اگر چه نکوست</p><p>لیک خود آن صورت احیا خوشست</p><p>زردی رو عکس رخ احمرست</p><p>بگذر از این عکس که حمرا خوشست</p><p>نور خدایی‌ست که ذرات را</p><p>رقص کنان بی‌سر و بی‌پا خوشست</p><p>رقص در این نور خرد کن کز او</p><p>تحت ثری تا به ثریا خوشست</p><p>ذره شدی بازمرو که مشو</p><p>صبر و وفا کن که وفاها خوشست</p><p>بس کن چون دیده ببین و مگو</p><p>دیده مجو دیده بینا خوشست</p><p>مفخر تبریز شهم شمس دین</p><p>با همه فرخنده و تنها خوشست</p><h2><a id="poem-3135" href="https://ganjoor.net/moulavi/shams/ghazalsh/sh511">غزل شمارهٔ ۵۱۱</a></h2>
<p>همچو گل سرخ برو دست دست</p><p>همچو میی خلق ز تو مست مست</p><p>بازوی تو قوس خدا یافت یافت</p><p>تیر تو از چرخ برون جست جست</p><p>غیرت تو گفت برو راه نیست</p><p>رحمت تو گفت بیا هست هست</p><p>لطف تو دریاست و منم ماهیش</p><p>غیرت تو ساخت مرا شست شست</p><p>مرهم تو طالب مجروح‌هاست</p><p>نیست غم ار شست توام خست خست</p><p>ای که تو نزدیکتر از دم به من</p><p>دم نزنم پیش تو جز پست پست</p><p>گر چه یکی یوسف و صد گرگ بود</p><p>از دم یعقوب کرم رست رست</p><p>مست همه گرد در این شهر ما</p><p>دزد و عسس را شه ما بست بست</p><h2><a id="poem-3136" href="https://ganjoor.net/moulavi/shams/ghazalsh/sh512">غزل شمارهٔ ۵۱۲</a></h2>
<p>صبر مرا آینه بیماریست</p><p>آینه عاشق غمخواریست</p><p>درد نباشد ننماید صبور</p><p>که دل او روشن یا تاریست</p><p>آینه جویی‌ست نشان جمال</p><p>که رخم از عیب و کلف عاریست</p><p>ور کلفی باشد عاریتیست</p><p>قابل داروست و تب افشاریست</p><p>آینه رنج ز فرعون دور</p><p>کان رخ او رنگی و زنگاریست</p><p>چند هزاران سر طفلان برید</p><p>کم ز قضا دردسری ساریست</p><p>من در آن خوف ببندم تمام</p><p>چون که مرا حکم و شهی جاریست</p><p>گفت قضا بر سر و سبلت مخند</p><p>کاین قلمی رفته ز جباریست</p><p>کور شو امروز که موسی رسید</p><p>در کف او خنجر قهاریست</p><p>حلق بکش پیش وی و سر مپیچ</p><p>کاین نه زمان فن و مکاریست</p><p>سبط که سرشان بشکستی به ظلم</p><p>بعد توشان دولت و پاداریست</p><p>خار زدی در دل و در دیدشان</p><p>این دمشان نوبت گلزاریست</p><p>خلق مرا زهر خورانیده‌ای</p><p>از منشان داد شکرباریست</p><p>از تو کشیدند خمار دراز</p><p>تا به ابدشان می و خماریست</p><p>هیزم دیک فقرا ظالمست</p><p>پخته بدو گردد کو ناریست</p><p>دم نزدم زان که دم من سکست</p><p>نوبت خاموشی و ستاریست</p><p>خامش کن که تا بگوید حبیب</p><p>آن سخنان کز همه متواریست</p><h2><a id="poem-3137" href="https://ganjoor.net/moulavi/shams/ghazalsh/sh513">غزل شمارهٔ ۵۱۳</a></h2>
<p>کیست در این شهر که او مست نیست</p><p>کیست در این دور کز این دست نیست</p><p>کیست که از دمدمه روح قدس</p><p>حامله چون مریم آبست نیست</p><p>کیست که هر ساعت پنجاه بار</p><p>بسته آن طره چون شست نیست</p><p>چیست در آن مجلس بالای چرخ</p><p>از می و شاهد که در این پست نیست</p><p>می‌نهلد می که خرد دم زند</p><p>تا بنگویند که پیوست نیست</p><p>جان بر او بسته شد و لنگ ماند</p><p>زانک از این جاش برون جست نیست</p><p>بوالعجب بوالعجبان را نگر</p><p>هیچ تو دیدی که کسی هست نیست</p><p>برپرد آن دل که پرش شه شکست</p><p>بر سر این چرخ کش اشکست نیست</p><p>نیست شو و واره از این گفت و گوی</p><p>کیست کز این ناطقه وارست نیست</p><h2><a id="poem-3138" href="https://ganjoor.net/moulavi/shams/ghazalsh/sh514">غزل شمارهٔ ۵۱۴</a></h2>
<p>قصد سرم داری خنجر به مشت</p><p>خوشتر از این نیز توانیم کشت</p><p>برگ گل از لطف تو نرمی بیافت</p><p>بر مثل خار چرایی درشت</p><p>تیغ زدی بر سرم ای آفتاب</p><p>تا شدم از تیغ تو من گرم پشت</p><p>تیغ حجابست رها کن حجاب</p><p>بر رخ من گرم بزن یک دو مشت</p><p>وصف طلاق زن همسایه کرد</p><p>گفت به خاری زن خود هشت هشت</p><p>گفت چرا هشت جوابش بداد</p><p>در عوض زشت بدان قحبه رشت</p><p>بهر طلاقست امل کو چو مار</p><p>حبس حطامست و کند خشت خشت</p><p>آتش در مال زن و در حطام</p><p>تا برهی ز آتش وز زاردشت</p><p>بس کن و کم گوی سخن کم نویس</p><p>بس بودت دفتر جان سر نوشت</p><h2><a id="poem-3139" href="https://ganjoor.net/moulavi/shams/ghazalsh/sh515">غزل شمارهٔ ۵۱۵</a></h2>
<p>خانه دل باز کبوتر گرفت</p><p>مشغله و بقر بقو درگرفت</p><p>غلغل مستان چو به گردون رسید</p><p>کرکس زرین فلک پر گرفت</p><p>بوطربون گشت مه و مشتری</p><p>زهره مطرب طرب از سر گرفت</p><p>خالق ارواح ز آب و ز گل</p><p>آینه‌ای کرد و برابر گرفت</p><p>ز آینه صد نقش شد و هر یکی</p><p>آنچ مر او راست میسر گرفت</p><p>هر که دلی داشت به پایش فتاد</p><p>هر که سر او سر منبر گرفت</p><p>خرمن ارواح نهایت نداشت</p><p>مورچه‌ای چیز محقر گرفت</p><p>گر ز تو پر گشت جهان همچو برف</p><p>نیست شوی چون تف خود درگرفت</p><p>نیست شو ای برف و همه خاک شو</p><p>بنگر کاین خاک چه زیور گرفت</p><p>خاک به تدریج بدان جا رسید</p><p>کز فر او هر دو جهان فر گرفت</p><p>بس که زبان این دم معزول شد</p><p>بس که جهان جان سخنور گرفت</p><h2><a id="poem-3140" href="https://ganjoor.net/moulavi/shams/ghazalsh/sh516">غزل شمارهٔ ۵۱۶</a></h2>
<p>بازرسیدیم ز میخانه مست</p><p>بازرهیدیم ز بالا و پست</p><p>جمله مستان خوش و رقصان شدند</p><p>دست زنید ای صنمان دست دست</p><p>ماهی و دریا همه مستی کنند</p><p>چونک سر زلف تو افتاده شست</p><p>زیر و زبر گشت خرابات ما</p><p>خنب نگون گشت و قرابه شکست</p><p>پیر خرابات چو آن شور دید</p><p>بر سر بام آمد و از بام جست</p><p>جوش برآورد یکی می کز او</p><p>هست شود نیست شود نیست هست</p><p>شیشه چو بشکست و به هر سوی ریخت</p><p>چند کف پای حریفان که خست</p><p>آن که سر از پای نداند کجاست</p><p>مست فتادست به کوی الست</p><p>باده پرستان همه در عشرتند</p><p>تنتن تنتن شنو ای تن پرست</p><h2><a id="poem-3141" href="https://ganjoor.net/moulavi/shams/ghazalsh/sh517">غزل شمارهٔ ۵۱۷</a></h2>
<p>ای ز بگه خاسته سر مست مست</p><p>مست شرابی و شراب الست</p><p>عشق رسانید تو را همچو جام</p><p>از بر ما تا بر خود دست دست</p><p>بازوی تو قوس خدا یافت یافت</p><p>تیر تو از چرخ برون جست جست</p><p>هر گهری کان ز خزینه خداست</p><p>در دو لب لعل تو آن هست هست</p><p>فاش شد این عشق تو بی‌قصد ما</p><p>بند بدرید ز دل جست جست</p><p>فاش شد آن راز که در نیم شب</p><p>زیر زبان گفته بدم پست پست</p><p>کرم خورد چوب و بروید ز چوب</p><p>عشق ز من رست و مرا خست خست</p><h2><a id="poem-3142" href="https://ganjoor.net/moulavi/shams/ghazalsh/sh518">غزل شمارهٔ ۵۱۸</a></h2>
<p>نفسی بهوی الحبیب فارت</p><p>لما رات الکوس دارت</p><p>مدت یدها الی رحیق</p><p>و النفس بنوره استنارت</p><p>لما شربته نفس و ترا</p><p>خفت و تصاعدت و طارت</p><p>لاقت قمرا اذا تجلی</p><p>الشمس من الحیا توارت</p><p>جادت بالروح حین لاقت</p><p>لا التفتت و لا استشارت</p><h2><a id="poem-3143" href="https://ganjoor.net/moulavi/shams/ghazalsh/sh519">غزل شمارهٔ ۵۱۹</a></h2>
<p>ای دل فرورو در غمش کالصبر مفتاح الفرج</p><p>تا رو نماید مرهمش کالصبر مفتاح الفرج</p><p>چندان فروخور آن دهان تا پیشت آید ناگهان</p><p>کرسی و عرش اعظمش کالصبر مفتاح الفرج</p><p>خندان شو از نور جهان تا تو شوی سور جهان</p><p>ایمن شوی از ماتمش کالصبر مفتاح الفرج</p><p>باری دلم از مرد و زن برکند مهر خویشتن</p><p>تا عشق شد خال و عمش کالصبر مفتاح الفرج</p><p>گر سینه آیینه کنی بی‌کبر و بی‌کینه کنی</p><p>در وی ببینی هر دمش کالصبر مفتاح الفرج</p><p>چون آسمان گر خم دهی در امر و فرمان وارهی</p><p>زین آسمان و از خمش کالصبر مفتاح الفرج</p><p>هم بجهی از ما و منی هم دیو را گردن زنی</p><p>در دست پیچی پرچمش کالصبر مفتاح الفرج</p><p>اقبال خویش آید تو را دولت به پیش آید تو را</p><p>فرخ شوی از مقدمش کالصبر مفتاح الفرج</p><p>دیویست در اسرار تو کز وی نگون شد کار تو</p><p>بربند این دم محکمش کالصبر مفتاح الفرج</p><p>دارد خدا خوش عالمی منگر در این عالم دمی</p><p>جز حق نباشد محرمش کالصبر مفتاح الفرج</p><p>خامش بیان سر مکن خامش که سر من لدن</p><p>چون می‌زند اندرهمش کالصبر مفتاح الفرج</p><h2><a id="poem-3144" href="https://ganjoor.net/moulavi/shams/ghazalsh/sh520">غزل شمارهٔ ۵۲۰</a></h2>
<p>ای مبارک ز تو صبوح و صباح</p><p>ای مظفر فر از تو قلب و جناح</p><p>ای شراب طهور از کف حور</p><p>بر حریفان مجلس تو مباح</p><p>ای گشاده هزار در بر ما</p><p>وی بداده به دست ما مفتاح</p><p>وانمودی هر آنچ می‌گویند</p><p>مؤذنان صبح فالق الاصباح</p><p>هرچ دادی عوض نمی‌خواهی</p><p>گر چه گفتند السماح رباح</p><h2><a id="poem-3145" href="https://ganjoor.net/moulavi/shams/ghazalsh/sh521">غزل شمارهٔ ۵۲۱</a></h2>
<p>یا راهبا انظر الی مصباح</p><p>متشعشعا و استغن عن اصباح</p><p>انظر الی راح تناهی لطفه</p><p>و سبی النهی یا لطف‌ها من راح</p><p>فالراح نسخ للعقول بنوره</p><p>کالشمس عزل للنجوم و ماح</p><p>الجد یسجد راحنا متخاضعا</p><p>و اعوذ من راح یزید مزاحی</p><p>اهل المزاح و اهل راح‌هالک</p><p>لا خیر فیهم مسکرا او صاحی</p><p>العقل مساح الزمان و اهله</p><p>فتجانبوا من عاقل مساح</p><p>الراح اجنحه لسکری انها</p><p>یجتازهم بحرا بلا ملاح</p><p>ذا الراح لا شرقیه غربیه</p><p>من دنه مسکیه نفاح</p><p>نسخ الهموم و لیس ذاک لغفله</p><p>زاد العقول و مدها بلقاح</p><p>فتحوا العیون بطیبه و نسیمه</p><p>سکروا به فاذا هم بملاح</p><p>صاروا سکاری نحو باب ملیکنا</p><p>ملک الملوک و روحهم کریاح</p><p>ملک البصیره شمس دین سیدی</p><p>ظلنا به ذی عزه مرتاح</p><p>هاتوا من التبریز من صهبائهم</p><p>من مازح متروق وشاح</p>
</body></html>