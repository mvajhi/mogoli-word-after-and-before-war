<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر چهارم - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8427" href="https://ganjoor.net/moulavi/masnavi/daftar4/sh20">بخش ۲۰ - در بیان آنک حکما گویند آدمی عالم صغریست و حکمای اللهی گویند آدمی عالم کبریست زیرا آن علم حکما بر صورت آدمی مقصور بود و علم این حکما در حقیقت حقیقت آدمی موصول بود</a></h2>
<p>پس به صورت عالم اصغر توی</p><p>پس به معنی عالم اکبر توی</p><p>ظاهر آن شاخ اصل میوه است</p><p>باطنا بهر ثمر شد شاخ هست</p><p>گر نبودی میل و اومید ثمر</p><p>کی نشاندی باغبان بیخ شجر</p><p>پس به معنی آن شجر از میوه زاد</p><p>گر به صورت از شجر بودش ولاد</p><p>مصطفی زین گفت که آدم و انبیا</p><p>خلف من باشند در زیر لوا</p><p>بهر این فرموده است آن ذو فنون</p><p>رمز نحن اخرون السابقون</p><p>گر بصورت من ز آدم زاده‌ام</p><p>من به معنی جد جد افتاده‌ام</p><p>کز برای من بدش سجدهٔ ملک</p><p>وز پی من رفت بر هفتم فلک</p><p>پس ز من زایید در معنی پدر</p><p>پس ز میوه زاد در معنی شجر</p><p>اول فکر آخر آمد در عمل</p><p>خاصه فکری کو بود وصف ازل</p><p>حاصل اندر یک زمان از آسمان</p><p>می‌رود می‌آید ایدر کاروان</p><p>نیست بر این کاروان این ره دراز</p><p>کی مفازه زفت آید با مفاز</p><p>دل به کعبه می‌رود در هر زمان</p><p>جسم طبع دل بگیرد ز امتنان</p><p>این دراز و کوتهی مر جسم راست</p><p>چه دراز و کوته آنجا که خداست</p><p>چون خدا مر جسم را تبدیل کرد</p><p>رفتنش بی‌فرسخ و بی‌میل کرد</p><p>صد امیدست این زمان بردار گام</p><p>عاشقانه ای فتی خل الکلام</p><p>گرچه پلهٔ چشم بر هم می‌زنی</p><p>در سفینه خفته‌ای ره می‌کنی</p><h2><a id="poem-8428" href="https://ganjoor.net/moulavi/masnavi/daftar4/sh21">بخش ۲۱ - تفسیر این حدیث کی مثل امتی کمثل سفینة نوح من تمسک بها  نجا و من تخلف عنها غرق</a></h2>
<p>بهر این فرمود پیغامبر که من</p><p>هم‌چو کشتی‌ام به طوفان زمن</p><p>ما و اصحابم چو آن کشتی نوح</p><p>هر که دست اندر زند یابد فتوح</p><p>چونک با شیخی تو دور از زشتیی</p><p>روز و شب سیاری و در کشتیی</p><p>در پناه جان جان‌بخشی توی</p><p>کشتی اندر خفته‌ای ره می‌روی</p><p>مسکل از پیغامبر ایام خویش</p><p>تکیه کم کن بر فن و بر کام خویش</p><p>گرچه شیری چون روی ره بی‌دلیل</p><p>خویش‌بین و در ضلالی و ذلیل</p><p>هین مپر الا که با پرهای شیخ</p><p>تا ببینی عون و لشکرهای شیخ</p><p>یک زمانی موج لطفش بال تست</p><p>آتش قهرش دمی حمال تست</p><p>قهر او را ضد لطفش کم شمر</p><p>اتحاد هر دو بین اندر اثر</p><p>یک زمان چون خاک سبزت می‌کند</p><p>یک زمان پر باد و گبزت می‌کند</p><p>جسم عارف را دهد وصف جماد</p><p>تا برو روید گل و نسرین شاد</p><p>لیک او بیند نبیند غیر او</p><p>جز به مغز پاک ندهد خلد بو</p><p>مغز را خالی کن از انکار یار</p><p>تا که ریحان یابد از گلزار یار</p><p>تا بیابی بوی خلد از یار من</p><p>چون محمد بوی رحمن از یمن</p><p>در صف معراجیان گر بیستی</p><p>چون براقت بر کشاند نیستی</p><p>نه چو معراج زمینی تا قمر</p><p>بلک چون معراج کلکی تا شکر</p><p>نه چو معراج بخاری تا سما</p><p>بل چو معراج جنینی تا نهی</p><p>خوش براقی گشت خنگ نیستی</p><p>سوی هستی آردت گر نیستی</p><p>کوه و دریاها سمش مس می‌کند</p><p>تا جهان حس را پس می‌کند</p><p>پا بکش در کشتی و می‌رو روان</p><p>چون سوی معشوق جان جان روان</p><p>دست نه و پای نه رو تا قدم</p><p>آن چنانک تاخت جانها از عدم</p><p>بردریدی در سخن پردهٔ قیاس</p><p>گر نبودی سمع سامع را نعاس</p><p>ای فلک بر گفت او گوهر ببار</p><p>از جهان او جهانا شرم دار</p><p>گر بباری گوهرت صد تا شود</p><p>جامدت بیننده و گویا شود</p><p>پس نثاری کرده باشی بهر خود</p><p>چونک هر سرمایهٔ تو صد شود</p><h2><a id="poem-8429" href="https://ganjoor.net/moulavi/masnavi/daftar4/sh22">بخش ۲۲ - قصهٔ هدیه فرستادن بلقیس از شهر سبا  سوی سلیمان علیه‌السلام</a></h2>
<p>هدیهٔ بلقیس چل استر بدست</p><p>بار آنها جمله خشت زر بدست</p><p>چون به صحرای سلیمانی رسید</p><p>فرش آن را جمله زر پخته دید</p><p>بر سر زر تا چهل منزل براند</p><p>تا که زر را در نظر آبی نماند</p><p>بارها گفتند زر را وا بریم</p><p>سوی مخزن ما چه بیگار اندریم</p><p>عرصه‌ای کش خاک زر ده دهیست</p><p>زر به هدیه بردن آنجا ابلهیست</p><p>ای ببرده عقل هدیه تا اله</p><p>عقل آنجا کمترست از خاک راه</p><p>چون کساد هدیه آنجا شد پدید</p><p>شرمساریشان همی واپس کشید</p><p>باز گفتند ار کساد و ار روا</p><p>چیست بر ما بنده فرمانیم ما</p><p>گر زر و گر خاک ما را بردنیست</p><p>امر فرمان‌ده به جا آوردنیست</p><p>گر بفرمایند که واپس برید</p><p>هم به فرمان تحفه را باز آورید</p><p>خنده‌ش آمد چون سلیمان آن بدید</p><p>کز شما من کی طلب کردم ثرید</p><p>من نمی‌گویم مرا هدیه دهید</p><p>بلک گفتم لایق هدیه شوید</p><p>که مرا از غیب نادر هدیه‌هاست</p><p>که بشر آن را نیارد نیز خواست</p><p>می‌پرستید اختری کو زر کند</p><p>رو باو آرید کو اختر کند</p><p>می‌پرستید آفتاب چرخ را</p><p>خوار کرده جان عالی‌نرخ را</p><p>آفتاب از امر حق طباخ ماست</p><p>ابلهی باشد که گوییم او خداست</p><p>آفتابت گر بگیرد چون کنی</p><p>آن سیاهی زو تو چون بیرون کنی</p><p>نه به درگاه خدا آری صداع</p><p>که سیاهی را ببر وا ده شعاع</p><p>گر کشندت نیم‌شب خورشید کو</p><p>تا بنالی یا امان خواهی ازو</p><p>حادثات اغلب به شب واقع شود</p><p>وان زمان معبود تو غایب بود</p><p>سوی حق گر راستانه خم شوی</p><p>وا رهی از اختران محرم شوی</p><p>چون شوی محرم گشایم با تو لب</p><p>تا ببینی آفتابی نیم‌شب</p><p>جز روان پاک او را شرق نه</p><p>در طلوعش روز و شب را فرق نه</p><p>روز آن باشد که او شارق شود</p><p>شب نماند شب چو او بارق شود</p><p>چون نماید ذره پیش آفتاب</p><p>هم‌چنانست آفتاب اندر لباب</p><p>آفتابی را که رخشان می‌شود</p><p>دیده پیشش کند و حیران می‌شود</p><p>هم‌چو ذره بینیش در نور عرش</p><p>پیش نور بی حد موفور عرش</p><p>خوار و مسکین بینی او را بی‌قرار</p><p>دیده را قوت شده از کردگار</p><p>کیمیایی که ازو یک ماثری</p><p>بر دخان افتاد گشت آن اختری</p><p>نادر اکسیری که از وی نیم تاب</p><p>بر ظلامی زد به گردش آفتاب</p><p>بوالعجب میناگری کز یک عمل</p><p>بست چندین خاصیت را بر زحل</p><p>باقی اخترها و گوهرهای جان</p><p>هم برین مقیاس ای طالب بدان</p><p>دیدهٔ حسی زبون آفتاب</p><p>دیدهٔ ربانیی جو و بیاب</p><p>تا زبون گردد به پیش آن نظر</p><p>شعشعات آفتاب با شرر</p><p>که آن نظر نوری و این ناری بود</p><p>نار پیش نور بس تاری بود</p><h2><a id="poem-8430" href="https://ganjoor.net/moulavi/masnavi/daftar4/sh23">بخش ۲۳ - کرامات و نور شیخ عبدالله مغربی قدس الله سره</a></h2>
<p>گفت عبدالله شیخ مغربی</p><p>شصت سال از شب ندیدم من شبی</p><p>من ندیدم ظلمتی در شصت سال</p><p>نه به روز و نه به شب نه ز اعتلال</p><p>صوفیان گفتند صدق قال او</p><p>شب همی‌رفتیم در دنبال او</p><p>در بیابانهای پر از خار و گو</p><p>او چو ماه بدر ما را پیش‌رو</p><p>روی پس ناکرده می‌گفتی به شب</p><p>هین گو آمد میل کن در سوی چپ</p><p>باز گفتی بعد یک دم سوی راست</p><p>میل کن زیرا که خاری پیش پاست</p><p>روز گشتی پاش را ما پای‌بوس</p><p>گشته و پایش چو پاهای عروس</p><p>نه ز خاک و نه ز گل بر وی اثر</p><p>نه از خراش خار و آسیب حجر</p><p>مغربی را مشرقی کرده خدای</p><p>کرده مغرب را چو مشرق نورزای</p><p>نور این شمس شموسی فارس است</p><p>روز خاص و عام را او حارس است</p><p>چون نباشد حارس آن نور مجید</p><p>که هزاران آفتاب آرد پدید</p><p>تو به نور او همی رو در امان</p><p>در میان اژدها و کزدمان</p><p>پیش پیشت می‌رود آن نور پاک</p><p>می‌کند هر ره‌زنی را چاک‌چاک</p><p>یوم لا یخزی النبی راست دان</p><p>نور یسعی بین ایدیهم بخوان</p><p>گرچه گردد در قیامت آن فزون</p><p>از خدا اینجا بخواهید آزمون</p><p>کو ببخشد هم به میغ و هم به ماغ</p><p>نور جان والله اعلم بالبلاغ</p><h2><a id="poem-8431" href="https://ganjoor.net/moulavi/masnavi/daftar4/sh24">بخش ۲۴ - بازگردانیدن سلیمان علیه‌السلام رسولان بلقیس را به آن هدیه‌ها کی آورده بودند سوی بلقیس و دعوت  کردن بلقیس را به ایمان  و ترک آفتاب‌پرستی</a></h2>
<p>باز گردید ای رسولان خجل</p><p>زر شما را دل به من آرید دل</p><p>این زر من بر سر آن زر نهید</p><p>کوری تن فرج استر را دهید</p><p>فرج استر لایق حلقهٔ زرست</p><p>زر عاشق روی زرد اصفرست</p><p>که نظرگاه خداوندست آن</p><p>کز نظرانداز خورشیدست کان</p><p>کو نظرگاه شعاع آفتاب</p><p>کو نظرگاه خداوند لباب</p><p>از گرفت من ز جان اسپر کنید</p><p>گرچه اکنون هم گرفتار منید</p><p>مرغ فتنه دانه بر بامست او</p><p>پر گشاده بستهٔ دامست او</p><p>چون به دانه داد او دل را به جان</p><p>ناگرفته مر ورا بگرفته دان</p><p>آن نظرها که به دانه می‌کند</p><p>آن گره دان کو به پا برمی‌زند</p><p>دانه گوید گر تو می‌دزدی نظر</p><p>من همی دزدم ز تو صبر و مقر</p><p>چون کشیدت آن نظر اندر پیم</p><p>پس بدانی کز تو من غافل نیم</p><h2><a id="poem-8432" href="https://ganjoor.net/moulavi/masnavi/daftar4/sh25">بخش ۲۵ - قصهٔ عطاری کی سنگ ترازوی او گل  سرشوی بود و دزدیدن  مشتری گل خوار از آن گل هنگام سنجیدن شکر دزدیده و پنهان</a></h2>
<p>پیش عطاری یکی گل‌خوار رفت</p><p>تا خرد ابلوج قند خاص زفت</p><p>پس بر عطار طرار دودل</p><p>موضع سنگ ترازو بود گل</p><p>گفت گل سنگ ترازوی منست</p><p>گر ترا میل شکر بخریدنست</p><p>گفت هستم در مهمی قندجو</p><p>سنگ میزان هر چه خواهی باش گو</p><p>گفت با خود پیش آنک گل‌خورست</p><p>سنگ چه بود گل نکوتر از زرست</p><p>هم‌چو آن دلاله که گفت ای پسر</p><p>نو عروسی یافتم بس خوب‌فر</p><p>سخت زیبا لیک هم یک چیز هست</p><p>که آن ستیره دختر حلواگرست</p><p>گفت بهتر این چنین خود گر بود</p><p>دختر او چرب و شیرین‌تر بود</p><p>گر نداری سنگ و سنگت از گلست</p><p>این به و به گل مرا میوهٔ دلست</p><p>اندر آن کفهٔ ترازو ز اعتداد</p><p>او به جای سنگ آن گل را نهاد</p><p>پس برای کفهٔ دیگر به دست</p><p>هم به قدر آن شکر را می‌شکست</p><p>چون نبودش تیشه‌ای او دیر ماند</p><p>مشتری را منتظر آنجا نشاند</p><p>رویش آن سو بود گل‌خور ناشکفت</p><p>گل ازو پوشیده دزدیدن گرفت</p><p>ترس ترسان که نباید ناگهان</p><p>چشم او بر من فتد از امتحان</p><p>دید عطار آن و خود مشغول کرد</p><p>که فزون‌تر دزد هین ای روی‌زرد</p><p>گر بدزدی وز گل من می‌بری</p><p>رو که هم از پهلوی خود می‌خوری</p><p>تو همی ترسی ز من لیک از خری</p><p>من همی‌ترسم که تو کمتر خوری</p><p>گرچه مشغولم چنان احمق نیم</p><p>که شکر افزون کشی تو از نیم</p><p>چون ببینی مر شکر را ز آزمود</p><p>پس بدانی احمق و غافل کی بود</p><p>مرغ زان دانه نظر خوش می‌کند</p><p>دانه هم از دور راهش می‌زند</p><p>کز زنای چشم حظی می‌بری</p><p>نه کباب از پهلوی خود می‌خوری</p><p>این نظر از دور چون تیرست و سم</p><p>عشقت افزون می‌شود صبر تو کم</p><p>مال دنیا دام مرغان ضعیف</p><p>ملک عقبی دام مرغان شریف</p><p>تا بدین ملکی که او دامست ژرف</p><p>در شکار آرند مرغان شگرف</p><p>من سلیمان می‌نخواهم ملکتان</p><p>بلک من برهانم از هر هلکتان</p><p>کین زمان هستید خود مملوک ملک</p><p>مالک ملک آنک بجهید او ز هلک</p><p>بازگونه ای اسیر این جهان</p><p>نام خود کردی امیر این جهان</p><p>ای تو بندهٔ این جهان محبوس جان</p><p>چند گویی خویش را خواجهٔ جهان</p><h2><a id="poem-8433" href="https://ganjoor.net/moulavi/masnavi/daftar4/sh26">بخش ۲۶ - دلداری کردن و نواختن سلیمان علیه‌السلام مر آن رسولان را  و دفع وحشت و آزار از دل ایشان و عذر قبول ناکردن هدیه شرح  کردن با ایشان</a></h2>
<p>ای رسولان می‌فرستمتان رسول</p><p>رد من بهتر شما را از قبول</p><p>پیش بلقیس آنچ دیدیت از عجب</p><p>باز گویید از بیابان ذهب</p><p>تا بداند که به زر طامع نه‌ایم</p><p>ما زر از زرآفرین آورده‌ایم</p><p>آنک گر خواهد همه خاک زمین</p><p>سر به سر زر گردد و در ثمین</p><p>حق برای آن کند ای زرگزین</p><p>روز محشر این زمین را نقره گین</p><p>فارغیم از زر که ما بس پر فنیم</p><p>خاکیان را سر به سر زرین کنیم</p><p>از شما کی کدیهٔ زر می‌کنیم</p><p>ما شما را کیمیاگر می‌کنیم</p><p>ترک آن گیرید گر ملک سباست</p><p>که برون آب و گل بس ملکهاست</p><p>تخته‌بندست آن که تختش خوانده‌ای</p><p>صدر پنداری و بر در مانده‌ای</p><p>پادشاهی نیستت بر ریش خود</p><p>پادشاهی چون کنی بر نیک و بد</p><p>بی‌مراد تو شود ریشت سپید</p><p>شرم دار از ریش خود ای کژ امید</p><p>مالک الملک است هر کش سر نهد</p><p>بی‌جهان خاک صد ملکش دهد</p><p>لیک ذوق سجده‌ای پیش خدا</p><p>خوشتر آید از دو صد دولت ترا</p><p>پس بنالی که نخواهم ملکها</p><p>ملک آن سجده مسلم کن مرا</p><p>پادشاهان جهان از بدرگی</p><p>بو نبردند از شراب بندگی</p><p>ورنه ادهم‌وار سرگردان و دنگ</p><p>ملک را برهم زدندی بی‌درنگ</p><p>لیک حق بهر ثبات این جهان</p><p>مهرشان بنهاد بر چشم و دهان</p><p>تا شود شیرین بریشان تخت و تاج</p><p>که ستانیم از جهانداران خراج</p><p>از خراج ار جمع آری زر چو ریگ</p><p>آخر آن از تو بماند مردریگ</p><p>همره جانت نگردد ملک و زر</p><p>زر بده سرمه ستان بهر نظر</p><p>تا ببینی کین جهان چاهیست تنگ</p><p>یوسفانه آن رسن آری به چنگ</p><p>تا بگوید چون ز چاه آیی به بام</p><p>جان که یا بشرای هذا لی غلام</p><p>هست در چاه انعکاسات نظر</p><p>کمترین آنک نماید سنگ زر</p><p>وقت بازی کودکان را ز اختلال</p><p>می‌نماید آن خزفها زر و مال</p><p>عارفانش کیمیاگر گشته‌اند</p><p>تا که شد کانها بر ایشان نژند</p><h2><a id="poem-8434" href="https://ganjoor.net/moulavi/masnavi/daftar4/sh27">بخش ۲۷ - دیدن درویش جماعت مشایخ را در  خواب و درخواست کردن روزی حلال بی‌مشغول شدن به کسب و از عبادت ماندن و ارشاد ایشان او را و میوه‌های تلخ و ترش کوهی بر وی شیرین شدن به داد آن مشایخ</a></h2>
<p>آن یکی درویش گفت اندر سمر</p><p>خضریان را من بدیدم خواب در</p><p>گفتم ایشان را که روزی حلال</p><p>از کجا نوشم که نبود آن وبال</p><p>مر مرا سوی کهستان راندند</p><p>میوه‌ها زان بیشه می‌افشاندند</p><p>که خدا شیرین بکرد آن میوه را</p><p>در دهان تو به همتهای ما</p><p>هین بخور پاک و حلال و بی‌حساب</p><p>بی صداع و نقل و بالا و نشیب</p><p>پس مرا زان رزق نطقی رو نمود</p><p>ذوق گفت من خردها می‌ربود</p><p>گفتم این فتنه‌ست ای رب جهان</p><p>بخششی ده از همه خلقان نهان</p><p>شد سخن از من دل خوش یافتم</p><p>چون انار از ذوق می‌بشکافتم</p><p>گفتم ار چیزی نباشد در بهشت</p><p>غیر این شادی که دارم در سرشت</p><p>هیچ نعمت آرزو ناید دگر</p><p>زین نپردازم به حور و نیشکر</p><p>مانده بود از کسب یک دو حبه‌ام</p><p>دوخته در آستین جبه‌ام</p><h2><a id="poem-8435" href="https://ganjoor.net/moulavi/masnavi/daftar4/sh28">بخش ۲۸ - نیت کردن او کی این زر بدهم بدان  هیزم‌کش چون من روزی یافتم به کرامات مشایخ و رنجیدن آن هیزم‌کش از ضمیر و نیت او</a></h2>
<p>آن یکی درویش هیزم می‌کشید</p><p>خسته و مانده ز بیشه در رسید</p><p>پس بگفتم من ز روزی فارغم</p><p>زین سپس از بهر رزقم نیست غم</p><p>میوهٔ مکروه بر من خوش شدست</p><p>رزق خاصی جسم را آمد به دست</p><p>چونک من فارغ شدستم از گلو</p><p>حبه‌ای چندست این بدهم بدو</p><p>بدهم این زر را بدین تکلیف‌کش</p><p>تا دو سه روزک شود از قوت خوش</p><p>خود ضمیرم را همی‌دانست او</p><p>زانک سمعش داشت نور از شمع هو</p><p>بود پیشش سر هر اندیشه‌ای</p><p>چون چراغی در درون شیشه‌ای</p><p>هیچ پنهان می‌نشد از وی ضمیر</p><p>بود بر مضمون دلها او امیر</p><p>پس همی منگید با خود زیر لب</p><p>در جواب فکرتم آن بوالعجب</p><p>که چنین اندیشی از بهر ملوک</p><p>کیف تلقی الرزق ان لم یرزقوک</p><p>من نمی‌کردم سخن را فهم لیک</p><p>بر دلم می‌زد عتابش نیک نیک</p><p>سوی من آمد به هیبت هم‌چو شیر</p><p>تنگ هیزم را ز خود بنهاد زیر</p><p>پرتو حالی که او هیزم نهاد</p><p>لرزه بر هر هفت عضو من فتاد</p><p>گفت یا رب گر ترا خاصان هی‌اند</p><p>که مبارک‌دعوت و فرخ‌پی‌اند</p><p>لطف تو خواهم که میناگر شود</p><p>این زمان این تنگ هیزم زر شود</p><p>در زمان دیدم که زر شد هیزمش</p><p>هم‌چو آتش بر زمین می‌تافت خوش</p><p>من در آن بی‌خود شدم تا دیرگه</p><p>چونک با خویش آمدم من از وله</p><p>بعد از آن گفت ای خداگر آن کبار</p><p>بس غیورند و گریزان ز اشتهار</p><p>باز این را بند هیزم ساز زود</p><p>بی‌توقف هم بر آن حالی که بود</p><p>در زمان هیزم شد آن اغصان زر</p><p>مست شد در کار او عقل و نظر</p><p>بعد از آن برداشت هیزم را و رفت</p><p>سوی شهر از پیش من او تیز و تفت</p><p>خواستم تا در پی آن شه روم</p><p>پرسم از وی مشکلات و بشنوم</p><p>بسته کرد آن هیبت او مر مرا</p><p>پیش خاصان ره نباشد عامه را</p><p>ور کسی را ره شود گو سر فشان</p><p>کان بود از رحمت و از جذبشان</p><p>پس غنیمت دار آن توفیق را</p><p>چون بیابی صحبت صدیق را</p><p>نه چو آن ابله که یابد قرب شاه</p><p>سهل و آسان در فتد آن دم ز راه</p><p>چون ز قربانی دهندش بیشتر</p><p>پس بگوید ران گاوست این مگر</p><p>نیست این از ران گاو ای مفتری</p><p>ران گاوت می‌نماید از خری</p><p>بذل شاهانه‌ست این بی رشوتی</p><p>بخشش محضست این از رحمتی</p><h2><a id="poem-8436" href="https://ganjoor.net/moulavi/masnavi/daftar4/sh29">بخش ۲۹ - تحریض سلیمان علیه‌السلام مر رسولان  را بر تعجیل به هجرت  بلقیس بهر ایمان</a></h2>
<p>هم‌چنان که شه سلیمان در نبرد</p><p>جذب خیل و لشکر بلقیس کرد</p><p>که بیایید ای عزیزان زود زود</p><p>که برآمد موجها از بحر جود</p><p>سوی ساحل می‌فشاند بی‌خطر</p><p>جوش موجش هر زمانی صد گهر</p><p>الصلا گفتیم ای اهل رشاد</p><p>کین زمان رضوان در جنت گشاد</p><p>پس سلیمان گفت ای پیکان روید</p><p>سوی بلقیس و بدین دین بگروید</p><p>پس بگوییدش بیا اینجا تمام</p><p>زود که ان الله یدعوا بالسلام</p><p>هین بیا ای طالب دولت شتاب</p><p>که فتوحست این زمان و فتح باب</p><p>ای که تو طالب نه‌ای تو هم بیا</p><p>تا طلب یابی ازین یار وفا</p><h2><a id="poem-8437" href="https://ganjoor.net/moulavi/masnavi/daftar4/sh30">بخش ۳۰ - سبب هجرت ابراهیم ادهم قدس الله سره و ترک ملک خراسان</a></h2>
<p>ملک برهم زن تو ادهم‌وار زود</p><p>تا بیابی هم‌چو او ملک خلود</p><p>خفته بود آن شه شبانه بر سریر</p><p>حارسان بر بام اندر دار و گیر</p><p>قصد شه از حارسان آن هم نبود</p><p>که کند زان دفع دزدان و رنود</p><p>او همی دانست که آن کو عادلست</p><p>فارغست از واقعه آمن دلست</p><p>عدل باشد پاسبان گامها</p><p>نه به شب چوبک‌زنان بر بامها</p><p>لیک بد مقصودش از بانگ رباب</p><p>هم‌چو مشتاقان خیال آن خطاب</p><p>نالهٔ سرنا و تهدید دهل</p><p>چیزکی ماند بدان ناقور کل</p><p>پس حکیمان گفته‌اند این لحنها</p><p>از دوار چرخ بگرفتیم ما</p><p>بانگ گردشهای چرخست این که خلق</p><p>می‌سرایندش به طنبور و به حلق</p><p>مؤمنان گویند که آثار بهشت</p><p>نغز گردانید هر آواز زشت</p><p>ما همه اجزای آدم بوده‌ایم</p><p>در بهشت آن لحنها بشنوده‌ایم</p><p>گرچه بر ما ریخت آب و گل شکی</p><p>یادمان آمد از آنها چیزکی</p><p>لیک چون آمیخت با خاک کرب</p><p>کی دهند این زیر و آن بم آن طرب</p><p>آب چون آمیخت با بول و کمیز</p><p>گشت ز آمیزش مزاجش تلخ و تیز</p><p>چیزکی از آب هستش در جسد</p><p>بول گیرش آتشی را می‌کشد</p><p>گر نجس شد آب این طبعش بماند</p><p>که آتش غم را به طبع خود نشاند</p><p>پس غدای عاشقان آمد سماع</p><p>که درو باشد خیال اجتماع</p><p>قوتی گیرد خیالات ضمیر</p><p>بلک صورت گردد از بانگ و صفیر</p><p>آتش عشق از نواها گشت تیز</p><p>آن چنان که آتش آن جوزریز</p><h2><a id="poem-8438" href="https://ganjoor.net/moulavi/masnavi/daftar4/sh31">بخش ۳۱ - حکایت آن مرد تشنه کی از سر جوز بن جوز می‌ریخت در جوی آب کی در گو بود و به آب نمی‌رسید تا به افتادن جوز بانگ آب# بشنود و او را چو سماع خوش بانگ آب اندر طرب می‌آورد</a></h2>
<p>در نغولی بود آب آن تشنه راند</p><p>بر درخت جوز جوزی می‌فشاند</p><p>می‌فتاد از جوزبن جوز اندر آب</p><p>بانگ می‌آمد همی دید او حباب</p><p>عاقلی گفتش که بگذار ای فتی</p><p>جوزها خود تشنگی آرد ترا</p><p>بیشتر در آب می‌افتد ثمر</p><p>آب در پستیست از تو دور در</p><p>تا تو از بالا فرو آیی به زور</p><p>آب جویش برده باشد تا به دور</p><p>گفت قصدم زین فشاندن جوز نیست</p><p>تیزتر بنگر برین ظاهر مه‌ایست</p><p>قصد من آنست که آید بانگ آب</p><p>هم ببینم بر سر آب این حباب</p><p>تشنه را خود شغل چه بود در جهان</p><p>گرد پای حوض گشتن جاودان</p><p>گرد جو و گرد آب و بانگ آب</p><p>هم‌چو حاجی طایف کعبهٔ صواب</p><p>هم‌چنان مقصود من زین مثنوی</p><p>ای ضیاء الحق حسام‌الدین توی</p><p>مثنوی اندر فروع و در اصول</p><p>جمله آن تست کردستی قبول</p><p>در قبول آرند شاهان نیک و بد</p><p>چون قبول آرند نبود بیش رد</p><p>چون نهالی کاشتی آبش بده</p><p>چون گشادش داده‌ای بگشا گره</p><p>قصدم از الفاظ او راز توست</p><p>قصدم از انشایش آواز توست</p><p>پیش من آوازت آواز خداست</p><p>عاشق از معشوق حاشا که جداست</p><p>اتصالی بی‌تکیف بی‌قیاس</p><p>هست رب‌الناس را با جان ناس</p><p>لیک گفتم ناس من نسناس نی</p><p>ناس غیر جان جان‌اشناس نی</p><p>ناس مردم باشد و کو مردمی</p><p>تو سر مردم ندیدستی دمی</p><p>ما رمیت اذ رمیت خوانده‌ای</p><p>لیک جسمی در تجزی مانده‌ای</p><p>ملک جسمت را چو بلقیس ای غبی</p><p>ترک کن بهر سلیمان نبی</p><p>می‌کنم لا حول نه از گفت خویش</p><p>بلک از وسواس آن اندیشه کیش</p><p>کو خیالی می‌کند در گفت من</p><p>در دل از وسواس و انکارات ظن</p><p>می‌کنم لا حول یعنی چاره نیست</p><p>چون ترا در دل بضدم گفتنیست</p><p>چونک گفت من گرفتت در گلو</p><p>من خمش کردم تو آن خود بگو</p><p>آن یکی نایی خوش نی می‌زدست</p><p>ناگهان از مقعدش بادی بجست</p><p>نای را بر کون نهاد او که ز من</p><p>گر تو بهتر می‌زنی بستان بزن</p><p>ای مسلمان خود ادب اندر طلب</p><p>نیست الا حمل از هر بی‌ادب</p><p>هر که را بینی شکایت می‌کند</p><p>که فلان کس راست طبع و خوی بد</p><p>این شکایت‌گر بدان که بدخو است</p><p>که مر آن بدخوی را او بدگو است</p><p>زانک خوش‌خو آن بود کو در خمول</p><p>باشد از بدخو و بدطبعان حمول</p><p>لیک در شیخ آن گله ز آمر خداست</p><p>نه پی خشم و ممارات و هواست</p><p>آن شکایت نیست هست اصلاح جان</p><p>چون شکایت کردن پیغامبران</p><p>ناحمولی انبیا از امر دان</p><p>ورنه حمالست بد را حلمشان</p><p>طبع را کشتند در حمل بدی</p><p>ناحمولی گر بود هست ایزدی</p><p>ای سلیمان در میان زاغ و باز</p><p>حلم حق شو با همه مرغان بساز</p><p>ای دو صد بلقیس حلمت را زبون</p><p>که اهد قومی انهم لا یعلمون</p><h2><a id="poem-8439" href="https://ganjoor.net/moulavi/masnavi/daftar4/sh32">بخش ۳۲ - تهدید فرستادن سلیمان علیه‌السلام پیش بلقیس کی اصرار میندیش بر شرک و تاخیر مکن</a></h2>
<p>هین بیا بلقیس ورنه بد شود</p><p>لشکرت خصمت شود مرتد شود</p><p>پرده‌دار تو درت را بر کند</p><p>جان تو با تو به جان خصمی کند</p><p>جمله ذرات زمین و آسمان</p><p>لشکر حق‌اند گاه امتحان</p><p>باد را دیدی که با عادان چه کرد</p><p>آب را دیدی که در طوفان چه کرد</p><p>آنچ بر فرعون زد آن بحر کین</p><p>وآنچ با قارون نمودست این زمین</p><p>وآنچ آن بابیل با آن پیل کرد</p><p>وآنچ پشه کلهٔ نمرود خورد</p><p>وآنک سنگ انداخت داودی بدست</p><p>گشت شصد پاره و لشکر شکست</p><p>سنگ می‌بارید بر اعدای لوط</p><p>تا که در آب سیه خوردند غوط</p><p>گر بگویم از جمادات جهان</p><p>عاقلانه یاری پیغامبران</p><p>مثنوی چندان شود که چل شتر</p><p>گر کشد عاجز شود از بار پر</p><p>دست بر کافر گواهی می‌دهد</p><p>لشکر حق می‌شود سر می‌نهد</p><p>ای نموده ضد حق در فعل درس</p><p>در میان لشکر اویی بترس</p><p>جزو جزوت لشکر از در وفاق</p><p>مر ترا اکنون مطیع‌اند از نفاق</p><p>گر بگوید چشم را کو را فشار</p><p>درد چشم از تو بر آرد صد دمار</p><p>ور به دندان گوید او بنما وبال</p><p>پس ببینی تو ز دندان گوشمال</p><p>باز کن طب را بخوان باب العلل</p><p>تا ببینی لشکر تن را عمل</p><p>چونک جان جان هر چیزی ویست</p><p>دشمنی با جان جان آسان کیست</p><p>خود رها کن لشکر دیو و پری</p><p>کز میان جان کنندم صفدری</p><p>ملک را بگذار بلقیس از نخست</p><p>چون مرا یابی همه ملک آن تست</p><p>خود بدانی چون بر من آمدی</p><p>که تو بی من نقش گرمابه بدی</p><p>نقش اگر خود نقش سلطان یا غنیست</p><p>صورتست از جان خود بی چاشنیست</p><p>زینت او از برای دیگران</p><p>باز کرده بیهده چشم و دهان</p><p>ای تو در بیگار خود را باخته</p><p>دیگران را تو ز خود نشناخته</p><p>تو به هر صورت که آیی بیستی</p><p>که منم این والله آن تو نیستی</p><p>یک زمان تنها بمانی تو ز خلق</p><p>در غم و اندیشه مانی تا به حلق</p><p>این تو کی باشی که تو آن اوحدی</p><p>که خوش و زیبا و سرمست خودی</p><p>مرغ خویشی صید خویشی دام خویش</p><p>صدر خویشی فرش خویشی بام خویش</p><p>جوهر آن باشد که قایم با خودست</p><p>آن عرض باشد که فرع او شدست</p><p>گر تو آدم‌زاده‌ای چون او نشین</p><p>جمله ذریات را در خود ببین</p><p>چیست اندر خم که اندر نهر نیست</p><p>چیست اندر خانه کاندر شهر نیست</p><p>این جهان خمست و دل چون جوی آب</p><p>این جهان حجره‌ست و دل شهر عجاب</p><h2><a id="poem-8440" href="https://ganjoor.net/moulavi/masnavi/daftar4/sh33">بخش ۳۳ - پیدا کردن سلیمان علیه‌السلام کی مرا خالصا لامر الله جهدست در ایمان تو یک ذره غرضی نیست مرا نه در نفس تو و حسن تو و نه در ملک تو خود بینی چون چشم جان باز شود به نورالله</a></h2>
<p>هین بیا که من رسولم دعوتی</p><p>چون اجل شهوت‌کشم نه شهوتی</p><p>ور بود شهوت امیر شهوتم</p><p>نه اسیر شهوت روی بتم</p><p>بت‌شکن بودست اصل اصل ما</p><p>چون خلیل حق و جمله انبیا</p><p>گر در آییم ای رهی در بتکده</p><p>بت سجود آرد نه ما در معبده</p><p>احمد و بوجهل در بتخانه رفت</p><p>زین شدن تا آن شدن فرقیست زفت</p><p>این در آید سر نهند او را بتان</p><p>آن در آید سر نهد چون امتان</p><p>این جهان شهوتی بتخانه‌ایست</p><p>انبیا و کافران را لانه‌ایست</p><p>لیک شهوت بندهٔ پاکان بود</p><p>زر نسوزد زانک نقد کان بود</p><p>کافران قلب‌اند و پاکان هم‌چو زر</p><p>اندرین بوته درند این دو نفر</p><p>قلب چون آمد سیه شد در زمان</p><p>زر در آمد شد زری او عیان</p><p>دست و پا انداخت زر در بوته خوش</p><p>در رخ آتش همی خندد رگش</p><p>جسم ما روپوش ما شد در جهان</p><p>ما چو دریا زیر این که در نهان</p><p>شاه دین را منگر ای نادان بطین</p><p>کین نظر کردست ابلیس لعین</p><p>کی توان اندود این خورشید را</p><p>با کف گل تو بگو آخر مرا</p><p>گر بریزی خاک و صد خاکسترش</p><p>بر سر نور او برآید بر سرش</p><p>که کی باشد کو بپوشد روی آب</p><p>طین کی باشد کو بپوشد آفتاب</p><p>خیز بلقیسا چو ادهم شاه‌وار</p><p>دود ازین ملک دو سه روزه بر آر</p><h2><a id="poem-8441" href="https://ganjoor.net/moulavi/masnavi/daftar4/sh34">بخش ۳۴ - باقی قصهٔ ابراهیم ادهم قدس‌الله سره</a></h2>
<p>بر سر تختی شنید آن نیک‌نام</p><p>طقطقی و های و هویی شب ز بام</p><p>گامهای تند بر بام سرا</p><p>گفت با خود این چنین زهره کرا</p><p>بانگ زد بر روزن قصر او که کیست</p><p>این نباشد آدمی مانا پریست</p><p>سر فرو کردند قومی بوالعجب</p><p>ما همی گردیم شب بهر طلب</p><p>هین چه می‌جویید گفتند اشتران</p><p>گفت اشتر بام بر کی جست هان</p><p>پس بگفتندش که تو بر تخت جاه</p><p>چون همی جویی ملاقات اله</p><p>خود همان بد دیگر او را کس ندید</p><p>چون پری از آدمی شد ناپدید</p><p>معنی‌اش پنهان و او در پیش خلق</p><p>خلق کی بینند غیر ریش و دلق</p><p>چون ز چشم خویش و خلقان دور شد</p><p>هم‌چو عنقا در جهان مشهور شد</p><p>جان هر مرغی که آمد سوی قاف</p><p>جملهٔ عالم ازو لافند لاف</p><p>چون رسید اندر سبا این نور شرق</p><p>غلغلی افتاد در بلقیس و خلق</p><p>روحهای مرده جمله پر زدند</p><p>مردگان از گور تن سر بر زدند</p><p>یک دگر را مژده می‌دادند هان</p><p>نک ندایی می‌رسد از آسمان</p><p>زان ندا دینها همی‌گردند گبز</p><p>شاخ و برگ دل همی گردند سبز</p><p>از سلیمان آن نفس چون نفخ صور</p><p>مردگان را وا رهانید از قبور</p><p>مر ترا بادا سعادت بعد ازین</p><p>این گذشت الله اعلم بالیقین</p><h2><a id="poem-8442" href="https://ganjoor.net/moulavi/masnavi/daftar4/sh35">بخش ۳۵ - بقیهٔ قصهٔ اهل سبا و نصیحت و ارشاد سلیمان علیه‌السلام آل بلقیس را هر یکی را اندر خور خود و مشکلات دین و دل او و صید کردن هر جنس مرغ ضمیری به صفیر آن جنس مرغ و طعمهٔ او</a></h2>
<p>قصه گویم از سبا مشتاق‌وار</p><p>چون صبا آمد به سوی لاله‌زار</p><p>لاقت الاشباح یوم وصلها</p><p>عادت الاولاد صوب اصلها</p><p>امة العشق الخفی فی الامم</p><p>مثل جود حوله لوم السقم</p><p>ذلة الارواح من اشباحها</p><p>عزة الاشباح من ارواحها</p><p>ایها العشاق السقیا لکم</p><p>انتم الباقون و البقیالکم</p><p>ایها السالون قوموا واعشقوا</p><p>ذاک ریح یوسف فاستنشقوا</p><p>منطق‌الطیر سلیمانی بیا</p><p>بانگ هر مرغی که آید می‌سرا</p><p>چون به مرغانت فرستادست حق</p><p>لحن هر مرغی بدادستت سبق</p><p>مرغ جبری را زبان جبر گو</p><p>مرغ پر اشکسته را از صبر گو</p><p>مرغ صابر را تو خوش دار و معاف</p><p>مرغ عنقا را بخوان اوصاف قاف</p><p>مر کبوتر را حذر فرما ز باز</p><p>باز را از حلم گو و احتراز</p><p>وان خفاشی را که ماند او بی‌نوا</p><p>می‌کنش با نور جفت و آشنا</p><p>کبک جنگی را بیاموزان تو صلح</p><p>مر خروسان را نما اشراط صبح</p><p>هم‌چنان می‌رو ز هدهد تا عقاب</p><p>ره نما والله اعلم بالصواب</p><h2><a id="poem-8443" href="https://ganjoor.net/moulavi/masnavi/daftar4/sh36">بخش ۳۶ - آزاد شدن بلقیس از ملک و مست  شدن او از شوق ایمان و التفات همت او از همهٔ ملک منقطع شدن وقت هجرت الا از تخت</a></h2>
<p>چون سلیمان سوی مرغان سبا</p><p>یک صفیری کرد بست آن جمله را</p><p>جز مگر مرغی که بد بی‌جان و پر</p><p>یا چو ماهی گنگ بود از اصل کر</p><p>نی غلط گفتم که کر گر سر نهد</p><p>پیش وحی کبریا سمعش دهد</p><p>چونک بلقیس از دل و جان عزم کرد</p><p>بر زمان رفته هم افسوس خورد</p><p>ترک مال و ملک کرد او آن چنان</p><p>که بترک نام و ننگ آن عاشقان</p><p>آن غلامان و کنیزان بناز</p><p>پیش چشمش هم‌چو پوسیده پیاز</p><p>باغها و قصرها و آب رود</p><p>پیش چشم از عشق گلحن می‌نمود</p><p>عشق در هنگام استیلا و خشم</p><p>زشت گرداند لطیفان را به چشم</p><p>هر زمرد را نماید گندنا</p><p>غیرت عشق این بود معنی لا</p><p>لااله الا هو اینست ای پناه</p><p>که نماید مه ترا دیگ سیاه</p><p>هیچ مال و هیچ مخزن هیچ رخت</p><p>می دریغش نامد الا جز که تخت</p><p>پس سلیمان از دلش آگاه شد</p><p>کز دل او تا دل او راه شد</p><p>آن کسی که بانگ موران بشنود</p><p>هم فغان سر دوران بشنود</p><p>آنک گوید راز قالت نملة</p><p>هم بداند راز این طاق کهن</p><p>دید از دورش که آن تسلیم کیش</p><p>تلخش آمد فرقت آن تخت خویش</p><p>گر بگویم آن سبب گردد دراز</p><p>که چرا بودش به تخت آن عشق و ساز</p><p>گرچه این کلک قلم خود بی‌حسیست</p><p>نیست جنس کاتب او را مونسیست</p><p>هم‌چنین هر آلت پیشه‌وری</p><p>هست بی‌جان مونس جانوری</p><p>این سبب را من معین گفتمی</p><p>گر نبودی چشم فهمت را نمی</p><p>از بزرگی تخت کز حد می‌فزود</p><p>نقل کردن تخت را امکان نبود</p><p>خرده کاری بود و تفریقش خطر</p><p>هم‌چو اوصال بدن با همدگر</p><p>پس سلیمان گفت گر چه فی‌الاخیر</p><p>سرد خواهد شد برو تاج و سریر</p><p>چون ز وحدت جان برون آرد سری</p><p>جسم را با فر او نبود فری</p><p>چون برآید گوهر از قعر بحار</p><p>بنگری اندر کف و خاشاک خوار</p><p>سر بر آرد آفتاب با شرر</p><p>دم عقرب را کی سازد مستقر</p><p>لیک خود با این همه بر نقد حال</p><p>جست باید تخت او را انتقال</p><p>تا نگردد خسته هنگام لقا</p><p>کودکانه حاجتش گردد روا</p><p>هست بر ما سهل و او را بس عزیز</p><p>تا بود بر خوان حوران دیو نیز</p><p>عبرت جانش شود آن تخت ناز</p><p>هم‌چو دلق و چارقی پیش ایاز</p><p>تا بداند در چه بود آن مبتلا</p><p>از کجاها در رسید او تا کجا</p><p>خاک را و نطفه را و مضغه را</p><p>پیش چشم ما همی‌دارد خدا</p><p>کز کجا آوردمت ای بدنیت</p><p>که از آن آید همی خفریقیت</p><p>تو بر آن عاشق بدی در دور آن</p><p>منکر این فضل بودی آن زمان</p><p>این کرم چون دفع آن انکار تست</p><p>که میان خاک می‌کردی نخست</p><p>حجت انکار شد انشار تو</p><p>از دوا بدتر شد این بیمار تو</p><p>خاک را تصویر این کار از کجا</p><p>نطفه را خصمی و انکار از کجا</p><p>چون در آن دم بی‌دل و بی‌سر بدی</p><p>فکرت و انکار را منکر بدی</p><p>از جمادی چونک انکارت برست</p><p>هم ازین انکار حشرت شد درست</p><p>پس مثال تو چو آن حلقه‌زنیست</p><p>کز درونش خواجه گوید خواجه نیست</p><p>حلقه‌زن زین نیست دریابد که هست</p><p>پس ز حلقه بر ندارد هیچ دست</p><p>پس هم انکارت مبین می‌کند</p><p>کز جماد او حشر صد فن می‌کند</p><p>چند صنعت رفت ای انکار تا</p><p>آب و گل انکار زاد از هل اتی</p><p>آب وگل می‌گفت خود انکار نیست</p><p>بانگ می‌زد بی‌خبر که اخبار نیست</p><p>من بگویم شرح این از صد طریق</p><p>لیک خاطر لغزد از گفت دقیق</p><h2><a id="poem-8444" href="https://ganjoor.net/moulavi/masnavi/daftar4/sh37">بخش ۳۷ - چاره کردن سلیمان علیه‌السلام در احضار تخت بلقیس از سبا</a></h2>
<p>گفت عفریتی که تختش را به فن</p><p>حاضر آرم تا تو زین مجلس شدن</p><p>گفت آصف من به اسم اعظمش</p><p>حاضر آرم پیش تو در یک دمش</p><p>گرچه عفریت اوستاد سحر بود</p><p>لیک آن از نفخ آصف رو نمود</p><p>حاضر آمد تخت بلقیس آن زمان</p><p>لیک ز آصف نه از فن عفریتیان</p><p>گفت حمدالله برین و صد چنین</p><p>که بدیدستم ز رب العالمین</p><p>پس نظر کرد آن سلیمان سوی تخت</p><p>گفت آری گول‌گیری ای درخت</p><p>پیش چوب و پیش سنگ نقش کند</p><p>ای بسا گولان که سرها می‌نهند</p><p>ساجد و مسجود از جان بی‌خبر</p><p>دیده از جان جنبشی واندک اثر</p><p>دیده در وقتی که شد حیران و دنگ</p><p>که سخن گفت و اشارت کرد سنگ</p><p>نرد خدمت چون بنا موضع بباخت</p><p>شیر سنگین را شقی شیری شناخت</p><p>از کرم شیر حقیقی کرد جود</p><p>استخوانی سوی سگ انداخت زود</p><p>گفت گرچه نیست آن سگ بر قوام</p><p>لیک ما را استخوان لطفیست عام</p><h2><a id="poem-8445" href="https://ganjoor.net/moulavi/masnavi/daftar4/sh38">بخش ۳۸ - قصهٔ یاری خواستن حلیمه از بتان چون عقیب فطام مصطفی را علیه‌السلام گم کرد و لرزیدن و سجدهٔ بتان و گواهی دادن ایشان بر عظمت کار  مصطفی صلی‌الله علیه و سلم</a></h2>
<p>قصهٔ راز حلیمه گویمت</p><p>تا زداید داستان او غمت</p><p>مصطفی را چون ز شیر او باز کرد</p><p>بر کفش برداشت چون ریحان و ورد</p><p>می‌گریزانیدش از هر نیک و بد</p><p>تا سپارد آن شهنشه را به جد</p><p>چون همی آورد امانت را ز بیم</p><p>شد به کعبه و آمد او اندر حطیم</p><p>از هوا بشنید بانگی کای حطیم</p><p>تافت بر تو آفتابی بس عظیم</p><p>ای حطیم امروز آید بر تو زود</p><p>صد هزاران نور از خورشید جود</p><p>ای حطیم امروز آرد در تو رخت</p><p>محتشم شاهی که پیک اوست بخت</p><p>ای حطیم امروز بی‌شک از نوی</p><p>منزل جانهای بالایی شوی</p><p>جان پاکان طلب طلب و جوق جوق</p><p>آیدت از هر نواحی مست شوق</p><p>گشت حیران آن حلیمه زان صدا</p><p>نه کسی در پیش نه سوی قفا</p><p>شش جهت خالی ز صورت وین ندا</p><p>شد پیاپی آن ندا را جان فدا</p><p>مصطفی را بر زمین بنهاد او</p><p>تا کند آن بانگ خوش را جست و جو</p><p>چشم می‌انداخت آن دم سو به سو</p><p>که کجا است این شه اسرارگو</p><p>کین چنین بانگ بلند از چپ و راست</p><p>می‌رسد یا رب رساننده کجاست</p><p>چون ندید او خیره و نومید شد</p><p>جسم لرزان هم‌چو شاخ بید شد</p><p>باز آمد سوی آن طفل رشید</p><p>مصطفی را بر مکان خود ندید</p><p>حیرت اندر حیرت آمد بر دلش</p><p>گشت بس تاریک از غم منزلش</p><p>سوی منزلها دوید و بانگ داشت</p><p>که کی بر دردانه‌ام غارت گماشت</p><p>مکیان گفتند ما را علم نیست</p><p>ما ندانستیم که آنجا کودکیست</p><p>ریخت چندان اشک و کرد او بس فغان</p><p>که ازو گریان شدند آن دیگران</p><p>سینه کوبان آن چنان بگریست خوش</p><p>که اختران گریان شدند از گریه‌اش</p><h2><a id="poem-8446" href="https://ganjoor.net/moulavi/masnavi/daftar4/sh39">بخش ۳۹ - حکایت آن پیر عرب کی دلالت کرد حلیمه را به استعانت به بتان</a></h2>
<p>پیرمردی پیشش آمد با عصا</p><p>کای حلیمه چه فتاد آخر ترا</p><p>که چنین آتش ز دل افروختی</p><p>این جگرها را ز ماتم سوختی</p><p>گفت احمد را رضیعم معتمد</p><p>پس بیاوردم که بسپارم به جد</p><p>چون رسیدم در حطیم آوازها</p><p>می‌رسید و می‌شنیدم از هوا</p><p>من چو آن الحان شنیدم از هوا</p><p>طفل را بنهادم آنجا زان صدا</p><p>تا ببینم این ندا آواز کیست</p><p>که ندایی بس لطیف و بس شهیست</p><p>نه از کسی دیدم بگرد خود نشان</p><p>نه ندا می منقطع شد یک زمان</p><p>چونک واگشتم ز حیرتهای دل</p><p>طفل را آنجا ندیدم وای دل</p><p>گفتش ای فرزند تو انده مدار</p><p>که نمایم مر ترا یک شهریار</p><p>که بگوید گر بخواهد حال طفل</p><p>او بداند منزل و ترحال طفل</p><p>پس حلیمه گفت ای جانم فدا</p><p>مر ترا ای شیخ خوب خوش‌ندا</p><p>هین مرا بنمای آن شاه نظر</p><p>کش بود از حال طفل من خبر</p><p>برد او را پیش عزی کین صنم</p><p>هست در اخبار غیبی مغتنم</p><p>ما هزاران گم شده زو یافتیم</p><p>چون به خدمت سوی او بشتافتیم</p><p>پیر کرد او را سجود و گفت زود</p><p>ای خداوند عرب ای بحر جود</p><p>گفت ای عزی تو بس اکرامها</p><p>کرده‌ای تا رسته‌ایم از دامها</p><p>بر عرب حقست از اکرام تو</p><p>فرض گشته تا عرب شد رام تو</p><p>این حلیمهٔ سعدی از اومید تو</p><p>آمد اندر ظل شاخ بید تو</p><p>که ازو فرزند طفلی گم شدست</p><p>نام آن کودک محمد آمدست</p><p>چون محمد گفت آن جمله بتان</p><p>سرنگون گشت و ساجد آن زمان</p><p>که برو ای پیر این چه جست و جوست</p><p>آن محمد را که عزل ما ازوست</p><p>ما نگون و سنگسار آییم ازو</p><p>ما کساد و بی‌عیار آییم ازو</p><p>آن خیالاتی که دیدندی ز ما</p><p>وقت فترت گاه گاه اهل هوا</p><p>گم شود چون بارگاه او رسید</p><p>آب آمد مر تیمم را درید</p><p>دور شو ای پیر فتنه کم فروز</p><p>هین ز رشک احمدی ما را مسوز</p><p>دور شو بهر خدا ای پیر تو</p><p>تا نسوزی ز آتش تقدیر تو</p><p>این چه دم اژدها افشردنست</p><p>هیچ دانی چه خبر آوردنست</p><p>زین خبر جوشد دل دریا و کان</p><p>زین خبر لرزان شود هفت آسمان</p><p>چون شنید از سنگها پیر این سخن</p><p>پس عصا انداخت آن پیر کهن</p><p>پس ز لرزه و خوف و بیم آن ندا</p><p>پیر دندانها به هم بر می‌زدی</p><p>آنچنان که اندر زمستان مرد عور</p><p>او همی لرزید و می‌گفت ای ثبور</p><p>چون در آن حالت بدید او پیر را</p><p>زان عجب گم کرد زن تدبیر را</p><p>گفت پیر اگر چه من در محنتم</p><p>حیرت اندر حیرت اندر حیرتم</p><p>ساعتی بادم خطیبی می‌کند</p><p>ساعتی سنگم ادیبی می‌کند</p><p>باد با حرفم سخنها می‌دهد</p><p>سنگ و کوهم فهم اشیا می‌دهد</p><p>گاه طفلم را ربوده غیبیان</p><p>غیبیان سبز پر آسمان</p><p>از کی نالم با کی گویم این گله</p><p>من شدم سودایی اکنون صد دله</p><p>غیرتش از شرح غیبم لب ببست</p><p>این قدر گویم که طفلم گم شدست</p><p>گر بگویم چیز دیگر من کنون</p><p>خلق بندندم به زنجیر جنون</p><p>گفت پیرش کای حلیمه شاد باش</p><p>سجدهٔ شکر آر و رو را کم خراش</p><p>غم مخور یاوه نگردد او ز تو</p><p>بلک عالم یاوه گردد اندرو</p><p>هر زمان از رشک غیرت پیش و پس</p><p>صد هزاران پاسبانست و حرس</p><p>آن ندیدی کان بتان ذو فنون</p><p>چون شدند از نام طفلت سرنگون</p><p>این عجب قرنیست بر روی زمین</p><p>پیر گشتم من ندیدم جنس این</p><p>زین رسالت سنگها چون ناله داشت</p><p>تا چه خواهد بر گنه کاران گماشت</p><p>سنگ بی‌جرمست در معبودیش</p><p>تو نه‌ای مضطر که بنده بودیش</p><p>او که مضطر این چنین ترسان شدست</p><p>تا که بر مجرم چه‌ها خواهند بست</p><h2><a id="poem-8447" href="https://ganjoor.net/moulavi/masnavi/daftar4/sh40">بخش ۴۰ - خبر یافتن جد مصطفی عبدالمطلب  از گم کردن حلیمه محمد  را علیه‌السلام و طالب شدن او گرد شهر و نالیدن او بر در کعبه و از حق درخواستن و یافتن او محمد را علیه‌السلام</a></h2>
<p>چون خبر یابید جد مصطفی</p><p>از حلیمه وز فغانش بر ملا</p><p>وز چنان بانگ بلند و نعره‌ها</p><p>که بمیلی می‌رسید از وی صدا</p><p>زود عبدالمطلب دانست چیست</p><p>دست بر سینه همی‌زد می‌گریست</p><p>آمد از غم بر در کعبه بسوز</p><p>کای خبیر از سر شب وز راز روز</p><p>خویشتن را من نمی‌بینم فنی</p><p>تا بود هم‌راز تو هم‌چون منی</p><p>خویشتن را من نمی‌بینم هنر</p><p>تا شوم مقبول این مسعود در</p><p>یا سر و سجدهٔ مرا قدری بود</p><p>یا باشکم دولتی خندان شود</p><p>لیک در سیمای آن در یتیم</p><p>دیده‌ام آثار لطفت ای کریم</p><p>که نمی‌ماند به ما گرچه ز ماست</p><p>ما همه مسیم و احمد کیمیاست</p><p>آن عجایبها که من دیدم برو</p><p>من ندیدم بر ولی و بر عدو</p><p>آنک فضل تو درین طفلیش داد</p><p>کس نشان ندهد به صد ساله جهاد</p><p>چون یقین دیدم عنایتهای تو</p><p>بر وی او دریست از دریای تو</p><p>من هم او را می شفیع آرم به تو</p><p>حال او ای حال‌دان با من بگو</p><p>از درون کعبه آمد بانگ زود</p><p>که هم‌اکنون رخ به تو خواهد نمود</p><p>با دو صد اقبال او محظوظ ماست</p><p>با دو صد طلب ملک محفوظ ماست</p><p>ظاهرش را شهرهٔ گیهان کنیم</p><p>باطنش را از همه پنهان کنیم</p><p>زر کان بود آب و گل ما زرگریم</p><p>که گهش خلخال و گه خاتم بریم</p><p>گه حمایلهای شمشیرش کنیم</p><p>گاه بند گردن شیرش کنیم</p><p>گه ترنج تخت بر سازیم ازو</p><p>گاه تاج فرقهای ملک‌جو</p><p>عشقها داریم با این خاک ما</p><p>زانک افتادست در قعدهٔ رضا</p><p>گه چنین شاهی ازو پیدا کنیم</p><p>گه هم او را پیش شه شیدا کنیم</p><p>صد هزاران عاشق و معشوق ازو</p><p>در فغان و در نفیر و جست و جو</p><p>کار ما اینست بر کوری آن</p><p>که به کار ما ندارد میل جان</p><p>این فضیلت خاک را زان رو دهیم</p><p>که نواله پیش بی‌برگان نهیم</p><p>زانک دارد خاک شکل اغبری</p><p>وز درون دارد صفات انوری</p><p>ظاهرش با باطنش گشته به جنگ</p><p>باطنش چون گوهر و ظاهر چو سنگ</p><p>ظاهرش گوید که ما اینیم و بس</p><p>باطنش گوید نکو بین پیش و پس</p><p>ظاهرش منکر که باطن هیچ نیست</p><p>باطنش گوید که بنماییم بیست</p><p>ظاهرش با باطنش در چالش‌اند</p><p>لاجرم زین صبر نصرت می‌کشند</p><p>زین ترش‌رو خاک صورتها کنیم</p><p>خندهٔ پنهانش را پیدا کنیم</p><p>زانک ظاهر خاک اندوه و بکاست</p><p>در درونش صد هزاران خنده‌هاست</p><p>کاشف السریم و کار ما همین</p><p>کین نهانها را بر آریم از کمین</p><p>گرچه دزد از منکری تن می‌زند</p><p>شحنه آن از عصر پیدا می‌کند</p><p>فضلها دزدیده‌اند این خاکها</p><p>تا مقر آریمشان از ابتلا</p><p>بس عجب فرزند کو را بوده است</p><p>لیک احمد بر همه افزوده است</p><p>شد زمین و آسمان خندان و شاد</p><p>کین چنین شاهی ز ما دو جفت زاد</p><p>می‌شکافد آسمان از شادیش</p><p>خاک چون سوسن شده ز آزادیش</p><p>ظاهرت با باطنت ای خاک خوش</p><p>چونک در جنگ‌اند و اندر کش‌مکش</p><p>هر که با خود بهر حق باشد به جنگ</p><p>تا شود معنیش خصم بو و رنگ</p><p>ظلمتش با نور او شد در قتال</p><p>آفتاب جانش را نبود زوال</p><p>هر که کوشد بهر ما در امتحان</p><p>پشت زیر پایش آرد آسمان</p><p>ظاهرت از تیرگی افغان کنان</p><p>باطن تو گلستان در گلستان</p><p>قاصد او چون صوفیان روترش</p><p>تا نیامیزند با هر نورکش</p><p>عارفان روترش چون خارپشت</p><p>عیش پنهان کرده در خار درشت</p><p>باغ پنهان گرد باغ آن خار فاش</p><p>کای عدوی دزد زین در دور باش</p><p>خارپشتا خار حارس کرده‌ای</p><p>سر چو صوفی در گریبان برده‌ای</p><p>تا کسی دوچار دانگ عیش تو</p><p>کم شود زین گلرخان خارخو</p><p>طفل تو گرچه که کودک‌خو بدست</p><p>هر دو عالم خود طفیل او بدست</p><p>ما جهانی را بدو زنده کنیم</p><p>چرخ را در خدمتش بنده کنیم</p><p>گفت عبدالمطلب کین دم کجاست</p><p>ای علیم السر نشان ده راه راست</p>
</body></html>