<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر دوم - بخش ۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8126" href="https://ganjoor.net/moulavi/masnavi/daftar2/sh62">بخش ۶۲ - بیدار کردن ابلیس معاویه را  کی خیز وقت نمازست</a></h2>
<p>در خبر آمد که خال مؤمنان</p><p>خفته بد در قصر بر بستر ستان</p><p>قصر را از اندرون در بسته بود</p><p>کز زیارتهای مردم خسته بود</p><p>ناگهان مردی ورا بیدار کرد</p><p>چشم چون بگشاد پنهان گشت مرد</p><p>گفت اندر قصر کس را ره نبود</p><p>کیست کین گستاخی و جرات نمود</p><p>گرد برگشت و طلب کرد آن زمان</p><p>تا بیاید زان نهان گشته نشان</p><p>او پس در مدبری را دید کو</p><p>در پس پرده نهان می‌کرد رو</p><p>گفت هی تو کیستی نام تو چیست</p><p>گفت نامم فاش ابلیس شقیست</p><p>گفت بیدارم چرا کردی بجد</p><p>راست گو با من مگو بر عکس و ضد</p><h2><a id="poem-8127" href="https://ganjoor.net/moulavi/masnavi/daftar2/sh63">بخش ۶۳ - از خر افکندن ابلیس معاویه را و روپوش و بهانه کردن و جواب گفتن معاویه او را</a></h2>
<p>گفت هنگام نماز آخر رسید</p><p>سوی مسجد زود می‌باید دوید</p><p>عجلوا الطاعات قبل الفوت گفت</p><p>مصطفی چون در معنی می‌بسفت</p><p>گفت نی نی این غرض نبود ترا</p><p>که بخیری ره‌نما باشی مرا</p><p>دزد آید از نهان در مسکنم</p><p>گویدم که پاسبانی می‌کنم</p><p>من کجا باور کنم آن دزد را</p><p>دزد کی داند ثواب و مزد را</p><h2><a id="poem-8128" href="https://ganjoor.net/moulavi/masnavi/daftar2/sh64">بخش ۶۴ - باز جواب گفتن ابلیس معاویه را</a></h2>
<p>گفت ما اول فرشته بوده‌ایم</p><p>راه طاعت را بجان پیموده‌ایم</p><p>سالکان راه را محرم بدیم</p><p>ساکنان عرش را همدم بدیم</p><p>پیشهٔ اول کجا از دل رود</p><p>مهر اول کی ز دل بیرون شود</p><p>در سفر گر روم بینی یا ختن</p><p>از دل تو کی رود حب الوطن</p><p>ما هم از مستان این می بوده‌ایم</p><p>عاشقان درگه وی بوده‌ایم</p><p>ناف ما بر مهر او ببریده‌اند</p><p>عشق او در جان ما کاریده‌اند</p><p>روز نیکو دیده‌ایم از روزگار</p><p>آب رحمت خورده‌ایم اندر بهار</p><p>نی که ما را دست فضلش کاشتست</p><p>از عدم ما را نه او بر داشتست</p><p>ای بسا کز وی نوازش دیده‌ایم</p><p>در گلستان رضا گردیده‌ایم</p><p>بر سر ما دست رحمت می‌نهاد</p><p>چشمه‌های لطف از ما می‌گشاد</p><p>وقت طفلی‌ام که بودم شیرجو</p><p>گاهوارم را کی جنبانید او</p><p>از کی خوردم شیر غیر شیر او</p><p>کی مرا پرورد جز تدبیر او</p><p>خوی کان با شیر رفت اندر وجود</p><p>کی توان آن را ز مردم واگشود</p><p>گر عتابی کرد دریای کرم</p><p>بسته کی گردند درهای کرم</p><p>اصل نقدش داد و لطف و بخششست</p><p>قهر بر وی چون غباری از غشست</p><p>از برای لطف عالم را بساخت</p><p>ذره‌ها را آفتاب او نواخت</p><p>فرقت از قهرش اگر آبستنست</p><p>بهر قدر وصل او دانستنست</p><p>تا دهد جان را فراقش گوشمال</p><p>جان بداند قدر ایام وصال</p><p>گفت پیغامبر که حق فرموده است</p><p>قصد من از خلق احسان بوده است</p><p>آفریدم تا ز من سودی کنند</p><p>تا ز شهدم دست‌آلودی کنند</p><p>نه برای آنک تا سودی کنم</p><p>وز برهنه من قبایی بر کنم</p><p>چند روزی که ز پیشم رانده‌ست</p><p>چشم من در روی خوبش مانده‌ست</p><p>کز چنان رویی چنین قهر ای عجب</p><p>هر کسی مشغول گشته در سبب</p><p>من سبب را ننگرم کان حادثست</p><p>زانک حادث حادثی را باعثست</p><p>لطف سابق را نظاره می‌کنم</p><p>هرچه آن حادث دو پاره می‌کنم</p><p>ترک سجده از حسد گیرم که بود</p><p>آن حسد از عشق خیزد نه از جحود</p><p>هر حسد از دوستی خیزد یقین</p><p>که شود با دوست غیری همنشین</p><p>هست شرط دوستی غیرت‌پزی</p><p>همچو شرط عطسه گفتن دیر زی</p><p>چونک بر نطعش جز این بازی نبود</p><p>گفت بازی کن چه دانم در فزود</p><p>آن یکی بازی که بد من باختم</p><p>خویشتن را در بلا انداختم</p><p>در بلا هم می‌چشم لذات او</p><p>مات اویم مات اویم مات او</p><p>چون رهاند خویشتن را ای سره</p><p>هیچ کس در شش جهت از ششدره</p><p>جزو شش از کل شش چون وا رهد</p><p>خاصه که بی چون مرورا کژ نهد</p><p>هر که در شش او درون آتشست</p><p>اوش برهاند که خلاق ششست</p><p>خود اگر کفرست و گر ایمان او</p><p>دست‌باف حضرتست و آن او</p><h2><a id="poem-8129" href="https://ganjoor.net/moulavi/masnavi/daftar2/sh65">بخش ۶۵ - باز تقریر کردن معاویه با ابلیس مکر او را</a></h2>
<p>گفت امیر او را که اینها راستست</p><p>لیک بخش تو ازینها کاستست</p><p>صد هزاران را چو من تو ره زدی</p><p>حفره کردی در خزینه آمدی</p><p>آتشی از تو نسوزم چاره نیست</p><p>کیست کز دست تو جامه‌ش پاره نیست</p><p>طبعت ای آتش چو سوزانیدنیست</p><p>تا نسوزانی تو چیزی چاره نیست</p><p>لعنت این باشد که سوزانت کند</p><p>اوستاد جمله دزدانت کند</p><p>با خدا گفتی شنیدی روبرو</p><p>من چه باشم پیش مکرت ای عدو</p><p>معرفتهای تو چون بانگ صفیر</p><p>بانگ مرغانست لیکن مرغ گیر</p><p>صد هزاران مرغ را آن ره زدست</p><p>مرغ غره کآشنایی آمدست</p><p>در هوا چون بشنود بانگ صفیر</p><p>از هوا آید شود اینجا اسیر</p><p>قوم نوح از مکر تو در نوحه‌اند</p><p>دل کباب و سینه شرحه شرحه‌اند</p><p>عاد را تو باد دادی در جهان</p><p>در فکندی در عذاب و اندهان</p><p>از تو بود آن سنگسار قوم لوط</p><p>در سیاهابه ز تو خوردند غوط</p><p>مغز نمرود از تو آمد ریخته</p><p>ای هزاران فتنه‌ها انگیخته</p><p>عقل فرعون ذکی فیلسوف</p><p>کور گشت از تو نیابید او وقوف</p><p>بولهب هم از تو نااهلی شده</p><p>بوالحکم هم از تو بوجهلی شده</p><p>ای برین شطرنج بهر یاد را</p><p>مات کرده صد هزار استاد را</p><p>ای ز فرزین‌بندهای مشکلت</p><p>سوخته دلها سیه گشته دلت</p><p>بحر مکری تو خلایق قطره‌ای</p><p>تو چو کوهی وین سلیمان ذره‌ای</p><p>کی رهد از مکر تو ای مختصم</p><p>غرق طوفانیم الا من عصم</p><p>بس ستارهٔ سعد از تو محترق</p><p>بس سپاه و جمع از تو مفترق</p><h2><a id="poem-8130" href="https://ganjoor.net/moulavi/masnavi/daftar2/sh66">بخش ۶۶ - باز جواب گفتن ابلیس معاویه را</a></h2>
<p>گفت ابلیسش گشای این عقده‌ها</p><p>من محکم قلب را و نقد را</p><p>امتحان شیر و کلبم کرد حق</p><p>امتحان نقد و قلبم کرد حق</p><p>قلب را من کی سیه‌رو کرده‌ام</p><p>صیرفی‌ام قیمت او کرده‌ام</p><p>نیکوان را رهنمایی می‌کنم</p><p>شاخه‌های خشک را بر می‌کنم</p><p>این علفها می‌نهم از بهر چیست</p><p>تا پدید آید که حیوان جنس کیست</p><p>گرگ از آهو چو زاید کودکی</p><p>هست در گرگیش و آهویی شکی</p><p>تو گیاه و استخوان پیشش بریز</p><p>تا کدامین سو کند او گام تیز</p><p>گر به سوی استخوان آید سگست</p><p>ور گیا خواهد یقین آهو رگست</p><p>قهر و لطفی جفت شد با همدگر</p><p>زاد ازین هر دو جهانی خیر و شر</p><p>تو گیاه و استخوان را عرضه کن</p><p>قوت نفس و قوت جان را عرضه کن</p><p>گر غذای نفس جوید ابترست</p><p>ور غذای روح خواهد سرورست</p><p>گر کند او خدمت تن هست خر</p><p>ور رود در بحر جان یابد گهر</p><p>گرچه این دو مختلف خیر و شرند</p><p>لیک این هر دو به یک کار اندرند</p><p>انبیا طاعات عرضه می‌کنند</p><p>دشمنان شهوات عرضه می‌کنند</p><p>نیک را چون بد کنم یزدان نیم</p><p>داعیم من خالق ایشان نیم</p><p>خوب را من زشت سازم رب نه‌ام</p><p>زشت را و خوب را آیینه‌ام</p><p>سوخت هندو آینه از درد را</p><p>کین سیه‌رو می‌نماید مرد را</p><p>گفت آیینه گناه از من نبود</p><p>جرم او را نه که روی من زدود</p><p>او مرا غماز کرد و راست‌گو</p><p>تا بگویم زشت کو و خوب کو</p><p>من گواهم بر گوا زندان کجاست</p><p>اهل زندان نیستم ایزد گواست</p><p>هر کجا بینم نهال میوه‌دار</p><p>تربیتها می‌کنم من دایه‌وار</p><p>هر کجا بینم درخت تلخ و خشک</p><p>می‌برم من تا رهد از پشک مشک</p><p>خشک گوید باغبان را کای فتی</p><p>مر مرا چه می‌بری سر بی خطا</p><p>باغبان گوید خمش ای زشت‌خو</p><p>بس نباشد خشکی تو جرم تو</p><p>خشک گوید راستم من کژ نیم</p><p>تو چرا بی‌جرم می‌بری پیم</p><p>باغبان گوید اگر مسعودیی</p><p>کاشکی کژ بودیی تر بودیی</p><p>جاذب آب حیاتی گشتیی</p><p>اندر آب زندگی آغشتیی</p><p>تخم تو بد بوده است و اصل تو</p><p>با درخت خوش نبوده وصل تو</p><p>شاخ تلخ ار با خوشی وصلت کند</p><p>آن خوشی اندر نهادش بر زند</p><h2><a id="poem-8131" href="https://ganjoor.net/moulavi/masnavi/daftar2/sh67">بخش ۶۷ - عنف کردن معاویه با ابلیس</a></h2>
<p>گفت امیر ای راه‌زن حجت مگو</p><p>مر ترا ره نیست در من ره مجو</p><p>ره‌زنی و من غریب و تاجرم</p><p>هر لباساتی که آری کی خرم</p><p>گرد رخت من مگرد از کافری</p><p>تو نه‌ای رخت کسی را مشتری</p><p>مشتری نبود کسی را راه‌زن</p><p>ور نماید مشتری مکرست و فن</p><p>تا چه دارد این حسود اندر کدو</p><p>ای خدا فریاد ما را زین عدو</p><p>گر یکی فصلی دگر در من دمد</p><p>در رباید از من این ره‌زن نمد</p><h2><a id="poem-8132" href="https://ganjoor.net/moulavi/masnavi/daftar2/sh68">بخش ۶۸ - نالیدن معاویه به حضرت حق تعالی از ابلیس و نصرت خواستن</a></h2>
<p>این حدیثش همچو دودست ای اله</p><p>دست گیر ار نه گلیمم شد سیاه</p><p>من به حجت بر نیایم با بلیس</p><p>کوست فتنهٔ هر شریف و هر خسیس</p><p>آدمی کو علم الاسما بگست</p><p>در تک چون برق این سگ بی تکست</p><p>از بهشت انداختش بر روی خاک</p><p>چون سمک در شست او شد از سماک</p><p>نوحهٔ انا ظلمنا می‌زدی</p><p>نیست دستان و فسونش را حدی</p><p>اندرون هر حدیث او شرست</p><p>صد هزاران سحر در وی مضمرست</p><p>مردی مردان ببندد در نفس</p><p>در زن و در مرد افروزد هوس</p><p>ای بلیس خلق‌سوز فتنه‌جو</p><p>بر چیم بیدار کردی راست گو</p><h2><a id="poem-8133" href="https://ganjoor.net/moulavi/masnavi/daftar2/sh69">بخش ۶۹ - باز تقریر ابلیس تلبیس خود را</a></h2>
<p>گفت هر مردی که باشد بد گمان</p><p>نشنود او راست را با صد نشان</p><p>هر درونی که خیال‌اندیش شد</p><p>چون دلیل آری خیالش بیش شد</p><p>چون سخن در وی رود علت شود</p><p>تیغ غازی دزد را آلت شود</p><p>پس جواب او سکوتست و سکون</p><p>هست با ابله سخن گفتن جنون</p><p>تو ز من با حق چه نالی ای سلیم</p><p>تو بنال از شر آن نفس لئیم</p><p>تو خوری حلوا ترا دنبل شود</p><p>تب بگیرد طبع تو مختل شود</p><p>بی گنه لعنت کنی ابلیس را</p><p>چون نبینی از خود آن تلبیس را</p><p>نیست از ابلیس از تست ای غوی</p><p>که چو روبه سوی دنبه می‌روی</p><p>چونک در سبزه ببینی دنبه‌ها</p><p>دام باشد این ندانی تو چرا</p><p>زان ندانی کت ز دانش دور کرد</p><p>میل دنبه چشم و عقلت کور کرد</p><p>حبک الاشیاء یعمیک یصم</p><p>نفسک السودا جنت لا تختصم</p><p>تو گنه بر من منه کژ کژ مبین</p><p>من ز بد بیزارم و از حرص و کین</p><p>من بدی کردم پشیمانم هنوز</p><p>انتظارم تا دیم گردد تموز</p><p>متهم گشتم میان خلق من</p><p>فعل خود بر من نهد هر مرد و زن</p><p>گرگ بیچاره اگرچه گرسنست</p><p>متهم باشد که او در طنطنه‌ست</p><p>از ضعیفی چون نتواند راه رفت</p><p>خلق گوید تخمه است از لوت زفت</p><h2><a id="poem-8134" href="https://ganjoor.net/moulavi/masnavi/daftar2/sh70">بخش ۷۰ - باز الحاح کردن معاویه ابلیس را</a></h2>
<p>گفت غیر راستی نرهاندت</p><p>داد سوی راستی می‌خواندت</p><p>راست گو تا وا رهی از چنگ من</p><p>مکر ننشاند غبار جنگ من</p><p>گفت چون دانی دروغ و راست را</p><p>ای خیال اندیش پر اندیشه‌ها</p><p>گفت پیغامبر نشانی داده است</p><p>قلب و نیکو را محک بنهاده است</p><p>گفته است الکذب ریب فی القلوب</p><p>گفت الصدق طمانین طروب</p><p>دل نیارامد ز گفتار دروغ</p><p>آب و روغن هیچ نفروزد فروغ</p><p>در حدیث راست آرام دلست</p><p>راستیها دانهٔ دام دلست</p><p>دل مگر رنجور باشد بد دهان</p><p>که نداند چاشنی این و آن</p><p>چون شود از رنج و علت دل سلیم</p><p>طعم کذب و راست را باشد علیم</p><p>حرص آدم چون سوی گندم فزود</p><p>از دل آدم سلیمی را ربود</p><p>پس دروغ و عشوه‌ات را گوش کرد</p><p>غره گشت و زهر قاتل نوش کرد</p><p>کزدم از گندم ندانست آن نفس</p><p>می‌پرد تمییز از مست هوس</p><p>خلق مست آرزواند و هوا</p><p>زان پذیرااند دستان ترا</p><p>هر که خود را از هوا خو باز کرد</p><p>چشم خود را آشنای راز کرد</p><h2><a id="poem-8135" href="https://ganjoor.net/moulavi/masnavi/daftar2/sh71">بخش ۷۱ - شکایت قاضی از آفت قضا و جواب گفتن نایب او را</a></h2>
<p>قاضیی بنشاندند و می‌گریست</p><p>گفت نایب قاضیا گریه ز چیست</p><p>این نه وقت گریه و فریاد تست</p><p>وقت شادی و مبارک‌باد تست</p><p>گفت اه چون حکم راند بی‌دلی</p><p>در میان آن دو عالم جاهلی</p><p>آن دو خصم از واقعهٔ خود واقفند</p><p>قاضی مسکین چه داند زان دو بند</p><p>جاهلست و غافلست از حالشان</p><p>چون رود در خونشان و مالشان</p><p>گفت خصمان عالم‌اند و علتی</p><p>جاهلی تو لیک شمع ملتی</p><p>زانک تو علت نداری در میان</p><p>آن فراغت هست نور دیدگان</p><p>وان دو عالم را غرضشان کور کرد</p><p>علمشان را علت اندر گور کرد</p><p>جهل را بی‌علتی عالم کند</p><p>علم را علت کژ و ظالم کند</p><p>تا تو رشوت نستدی بیننده‌ای</p><p>چون طمع کردی ضریر و بنده‌ای</p><p>از هوا من خوی را وا کرده‌ام</p><p>لقمه‌های شهوتی کم خورده‌ام</p><p>چاشنی‌گیر دلم شد با فروغ</p><p>راست را داند حقیقت از دروغ</p><h2><a id="poem-8136" href="https://ganjoor.net/moulavi/masnavi/daftar2/sh72">بخش ۷۲ - به اقرار آوردن معاویه ابلیس را</a></h2>
<p>تو چرا بیدار کردی مر مرا</p><p>دشمن بیداریی تو ای دغا</p><p>همچو خشخاشی همه خواب آوری</p><p>همچو خمری عقل و دانش را بری</p><p>چارمیخت کرده‌ام هین راست گو</p><p>راست را دانم تو حیلتها مجو</p><p>من ز هر کس آن طمع دارم که او</p><p>صاحب آن باشد اندر طبع و خو</p><p>من ز سرکه می‌نجویم شکری</p><p>مر مخنث را نگیرم لشکری</p><p>همچو گبران من نجویم از بتی</p><p>کو بود حق یا خود از حق آیتی</p><p>من ز سرگین می‌نجویم بوی مشک</p><p>من در آب جو نجویم خشت خشک</p><p>من ز شیطان این نجویم کوست غیر</p><p>کو مرا بیدار گرداند بخیر</p><p>گفت بسیار آن بلیس از مکر و غدر</p><p>میر ازو نشنید کرد استیز و صبر</p><h2><a id="poem-8137" href="https://ganjoor.net/moulavi/masnavi/daftar2/sh73">بخش ۷۳ - راست گفتن ابلیس ضمیر خود را به معاویه</a></h2>
<p>از بن دندان بگفتش بهر آن</p><p>کردمت بیدار می‌دان ای فلان</p><p>تا رسی اندر جماعت در نماز</p><p>از پی پیغامبر دولت‌فراز</p><p>گر نماز از وقت رفتی مر ترا</p><p>این جهان تاریک گشتی بی ضیا</p><p>از غبین و درد رفتی اشکها</p><p>از دو چشم تو مثال مشکها</p><p>ذوق دارد هر کسی در طاعتی</p><p>لاجرم نشکیبد از وی ساعتی</p><p>آن غبین و درد بودی صد نماز</p><p>کو نماز و کو فروغ آن نیاز</p><h2><a id="poem-8138" href="https://ganjoor.net/moulavi/masnavi/daftar2/sh74">بخش ۷۴ - فضیلت حسرت خوردن آن مخلص بر فوت نماز  جماعت</a></h2>
<p>آن یکی می‌رفت در مسجد درون</p><p>مردم از مسجد همی‌آمد برون</p><p>گشت پرسان که جماعت را چه بود</p><p>که ز مسجد می برون آیند زود</p><p>آن یکی گفتش که پیغامبر نماز</p><p>با جماعت کرد و فارغ شد ز راز</p><p>تو کجا در می‌روی ای مرد خام</p><p>چونک پیغامبر بدادست السلام</p><p>گفت آه و دود از آن اه شد برون</p><p>آه او می‌داد از دل بوی خون</p><p>آن یکی گفتا بده آن آه را</p><p>وین نماز من ترا بادا عطا</p><p>گفت دادم آه و پذرفتم نماز</p><p>او ستد آن آه را با صد نیاز</p><p>شب بخواب اندر بگفتش هاتفی</p><p>که خریدی آب حیوان و شفا</p><p>حرمت این اختیار و این دخول</p><p>شد نماز جملهٔ خلقان قبول</p><h2><a id="poem-8139" href="https://ganjoor.net/moulavi/masnavi/daftar2/sh75">بخش ۷۵ - تتمهٔ اقرار ابلیس به معاویه مکر خود را</a></h2>
<p>پس عزازیلش بگفت ای میر راد</p><p>مکر خود اندر میان باید نهاد</p><p>گر نمازت فوت می‌شد آن زمان</p><p>می‌زدی از درد دل آه و فغان</p><p>آن تاسف و آن فغان و آن نیاز</p><p>درگذشتی از دو صد ذکر و نماز</p><p>من ترا بیدار کردم از نهیب</p><p>تا نسوزاند چنان آهی حجاب</p><p>تا چنان آهی نباشد مر ترا</p><p>تا بدان راهی نباشد مر ترا</p><p>من حسودم از حسد کردم چنین</p><p>من عدوم کار من مکرست و کین</p><p>گفت اکنون راست گفتی صادقی</p><p>از تو این آید تو این را لایقی</p><p>عنکبوتی تو مگس داری شکار</p><p>من نیم ای سگ مگس زحمت میار</p><p>باز اسپیدم شکارم شه کند</p><p>عنکبوتی کی بگرد ما تند</p><p>رو مگس می‌گیر تا توانی هلا</p><p>سوی دوغی زن مگسها را صلا</p><p>ور بخوانی تو به سوی انگبین</p><p>هم دروغ و دوغ باشد آن یقین</p><p>تو مرا بیدار کردی خواب بود</p><p>تو نمودی کشتی آن گرداب بود</p><p>تو مرا در خیر زان می‌خواندی</p><p>تا مرا از خیر بهتر راندی</p><h2><a id="poem-8140" href="https://ganjoor.net/moulavi/masnavi/daftar2/sh76">بخش ۷۶ - فوت شدن دزد به آواز دادن آن شخص صاحب‌خانه را که نزدیک آمده بود که دزد را دریابد و بگیرد</a></h2>
<p>این بدان ماند که شخصی دزد دید</p><p>در وثاق اندر پی او می‌دوید</p><p>تا دو سه میدان دوید اندر پیش</p><p>تا در افکند آن تعب اندر خویش</p><p>اندر آن حمله که نزدیک آمدش</p><p>تا بدو اندر جهد در یابدش</p><p>دزد دیگر بانگ کردش که بیا</p><p>تا ببینی این علامات بلا</p><p>زود باش و باز گرد ای مرد کار</p><p>تا ببینی حال اینجا زار زار</p><p>گفت باشد کان طرف دزدی بود</p><p>گر نگردم زود این بر من رود</p><p>در زن و فرزند من دستی زند</p><p>بستن این دزد سودم کی کند</p><p>این مسلمان از کرم می‌خواندم</p><p>گر نگردم زود پیش آید ندم</p><p>بر امید شفقت آن نیکخواه</p><p>دزد را بگذاشت باز آمد براه</p><p>گفت ای یار نکو احوال چیست</p><p>این فغان و بانگ تو از دست کیست</p><p>گفت اینک بین نشان پای دزد</p><p>این طرف رفتست دزد زن‌بمزد</p><p>نک نشان پای دزد قلتبان</p><p>در پی او رو بدین نقش و نشان</p><p>گفت ای ابله چه می‌گویی مرا</p><p>من گرفته بودم آخر مر ورا</p><p>دزد را از بانگ تو بگذاشتم</p><p>من تو خر را آدمی پنداشتم</p><p>این چه ژاژست و چه هرزه ای فلان</p><p>من حقیقت یافتم چه بود نشان</p><p>گفت من از حق نشانت می‌دهم</p><p>این نشانست از حقیقت آگهم</p><p>گفت طراری تو یا خود ابلهی</p><p>بلک تو دزدی و زین حال آگهی</p><p>خصم خود را می‌کشیدم من کشان</p><p>تو رهانیدی ورا کاینک نشان</p><p>تو جهت‌گو من برونم از جهات</p><p>در وصال آیات کو یا بینات</p><p>صنع بیند مرد محجوب از صفات</p><p>در صفات آنست کو گم کرد ذات</p><p>واصلان چون غرق ذات‌اند ای پسر</p><p>کی کنند اندر صفات او نظر</p><p>چونک اندر قعر جو باشد سرت</p><p>کی به رنگ آب افتد منظرت</p><p>ور به رنگ آب باز آیی ز قعر</p><p>پس پلاسی بستدی دادی تو شعر</p><p>طاعت عامه گناه خاصگان</p><p>وصلت عامه حجاب خاص دان</p><p>مر وزیری را کند شه محتسب</p><p>شه عدو او بود نبود محب</p><p>هم گناهی کرده باشد آن وزیر</p><p>بی سبب نبود تغیر ناگزیر</p><p>آنک ز اول محتسب بد خود ورا</p><p>بخت و روزی آن بدست از ابتدا</p><p>لیک آنک اول وزیر شه بدست</p><p>محتسب کردن سبب فعل بدست</p><p>چون ترا شه ز آستانه پیش خواند</p><p>باز سوی آستانه باز راند</p><p>تو یقین می‌دان که جرمی کرده‌ای</p><p>جبر را از جهل پیش آورده‌ای</p><p>که مرا روزی و قسمت این بدست</p><p>پس چرا دی بودت آن دولت به دست</p><p>قسمت خود خود بریدی تو ز جهل</p><p>قسمت خود را فزاید مرد اهل</p><h2><a id="poem-8141" href="https://ganjoor.net/moulavi/masnavi/daftar2/sh77">بخش ۷۷ - قصهٔ منافقان و مسجد ضرار ساختن ایشان</a></h2>
<p>یک مثال دیگر اندر کژروی</p><p>شاید ار از نقل قرآن بشنوی</p><p>این چنین کژ بازیی در جفت و طاق</p><p>با نبی می‌باختند اهل نفاق</p><p>کز برای عز دین احمدی</p><p>مسجدی سازیم و بود آن مرتدی</p><p>این چنین کژ بازیی می‌باختند</p><p>مسجدی جز مسجد او ساختند</p><p>سقف و فرش و قبه‌اش آراسته</p><p>لیک تفریق جماعت خواسته</p><p>نزد پیغامبر بلابه آمدند</p><p>همچو اشتر پیش او زانو زدند</p><p>کای رسول حق برای محسنی</p><p>سوی آن مسجد قدم رنجه کنی</p><p>تا مبارک گردد از اقدام تو</p><p>تا قیامت تازه بادا نام تو</p><p>مسجد روز گلست و روز ابر</p><p>مسجد روز ضرورت وقت فقر</p><p>تا غریبی یابد آنجا خیر و جا</p><p>تا فراوان گردد این خدمت‌سرا</p><p>تا شعار دین شود بسیار و پر</p><p>زانک با یاران شود خوش کار مر</p><p>ساعتی آن جایگه تشریف ده</p><p>تزکیه‌مان کن ز ما تعریف ده</p><p>مسجد و اصحاب مسجد را نواز</p><p>تو مهی ما شب دمی با ما بساز</p><p>تا شود شب از جمالت همچو روز</p><p>ای جمالت آفتاب جان‌فروز</p><p>ای دریغا کان سخن از دل بدی</p><p>تا مراد آن نفر حاصل شدی</p><p>لطف کاید بی دل و جان در زبان</p><p>همچو سبزهٔ تون بود ای دوستان</p><p>هم ز دورش بنگر و اندر گذر</p><p>خوردن و بو را نشاید ای پسر</p><p>سوی لطف بی وفایان هین مرو</p><p>کان پل ویران بود نیکو شنو</p><p>گر قدم را جاهلی بر وی زند</p><p>بشکند پل و آن قدم را بشکند</p><p>هر کجا لشکر شکسته میشود</p><p>از دو سه سست مخنث می‌بود</p><p>در صف آید با سلاح او مردوار</p><p>دل برو بنهند کاینک یار غار</p><p>رو بگرداند چو بیند زخم را</p><p>رفتن او بشکند پشت ترا</p><p>این درازست و فراوان می‌شود</p><p>وآنچ مقصودست پنهان می‌شود</p><h2><a id="poem-8142" href="https://ganjoor.net/moulavi/masnavi/daftar2/sh78">بخش ۷۸ - فریفتن منافقان پیغامبر را علیه السلام تا به مسجد ضرارش برند</a></h2>
<p>بر رسول حق فسونها خواندند</p><p>رخش دستان و حیل می‌راندند</p><p>آن رسول مهربان رحم‌کیش</p><p>جز تبسم جز بلی ناورد پیش</p><p>شکرهای آن جماعت یاد کرد</p><p>در اجابت قاصدان را شاد کرد</p><p>می‌نمود آن مکر ایشان پیش او</p><p>یک به یک زان سان که اندر شیر مو</p><p>موی را نادیده می‌کرد آن لطیف</p><p>شیر را شاباش می‌گفت آن ظریف</p><p>صد هزاران موی مکر و دمدمه</p><p>چشم خوابانید آن دم زان همه</p><p>راست می‌فرمود آن بحر کرم</p><p>بر شما من از شما مشفق‌ترم</p><p>من نشسته بر کنار آتشی</p><p>با فروغ و شعلهٔ بس ناخوشی</p><p>همچو پروانه شما آن سو دوان</p><p>هر دو دست من شده پروانه‌ران</p><p>چون بر آن شد تا روان گردد رسول</p><p>غیرت حق بانگ زد مشنو ز غول</p><p>کین خبیثان مکر و حیلت کرده‌اند</p><p>جمله مقلوبست آنچ آورده‌اند</p><p>قصد ایشان جز سیه‌رویی نبود</p><p>خیر دین کی جست ترسا و جهود</p><p>مسجدی بر جسر دوزخ ساختند</p><p>با خدا نرد دغاها باختند</p><p>قصدشان تفریق اصحاب رسول</p><p>فضل حق را کی شناسد هر فضول</p><p>تا جهودی را ز شام اینجا کشند</p><p>که بوعظ او جهودان سرخوشند</p><p>گفت پیغامبر که آری لیک ما</p><p>بر سر راهیم و بر عزم غزا</p><p>زین سفر چون باز گردم آنگهان</p><p>سوی آن مسجد روان گردم روان</p><p>دفعشان گفت و به سوی غزو تاخت</p><p>با دغایان از دغا نردی بباخت</p><p>چون بیامد از غزا باز آمدند</p><p>چنگ اندر وعدهٔ ماضی زدند</p><p>گفت حقش ای پیمبر فاش گو</p><p>عذر را ور جنگ باشد باش گو</p><p>گفتشان بس بد درون و دشمنید</p><p>تا نگویم رازهاتان تن زنید</p><p>چون نشانی چند از اسرارشان</p><p>در بیان آورد بد شد کارشان</p><p>قاصدان زو باز گشتند آن زمان</p><p>حاش لله حاش لله دم‌زنان</p><p>هر منافق مصحفی زیر بغل</p><p>سوی پیغامبر بیاورد از دغل</p><p>بهر سوگندان که ایمان جنتیست</p><p>زانک سوگند آن کژان را سنتیست</p><p>چون ندارد مرد کژ در دین وفا</p><p>هر زمانی بشکند سوگند را</p><p>راستان را حاجت سوگند نیست</p><p>زانک ایشان را دو چشم روشنیست</p><p>نقض میثاق و عهود از احمقیست</p><p>حفظ ایمان و وفاکار تقیست</p><p>گفت پیغامبر که سوگند شما</p><p>راست گیرم یا که سوگند خدا</p><p>باز سوگندی دگر خوردند قوم</p><p>مصحف اندر دست و بر لب مهر صوم</p><p>که بحق این کلام پاک راست</p><p>کان بنای مسجد از بهر خداست</p><p>اندر آنجا هیچ حیله و مکر نیست</p><p>اندر آنجا ذکر و صدق و یاربیست</p><p>گفت پیغامبر که آواز خدا</p><p>می‌رسد در گوش من همچون صدا</p><p>مهر بر گوش شما بنهاد حق</p><p>تا به آواز خدا نارد سبق</p><p>نک صریح آواز حق می‌آیدم</p><p>همچو صاف از درد می‌پالایدم</p><p>همچنانک موسی از سوی درخت</p><p>بانگ حق بشنید کای مسعودبخت</p><p>از درخت انی انا الله می‌شنید</p><p>با کلام انوار می‌آمد پدید</p><p>چون ز نور وحی در می‌ماندند</p><p>باز نو سوگندها می‌خواندند</p><p>چون خدا سوگند را خواند سپر</p><p>کی نهد اسپر ز کف پیگارگر</p><p>باز پیغامبر به تکذیب صریح</p><p>قد کذبتم گفت با ایشان فصیح</p><h2><a id="poem-8143" href="https://ganjoor.net/moulavi/masnavi/daftar2/sh79">بخش ۷۹ - اندیشیدن یکی از صحابه بانکار کی رسول چرا ستاری نمی‌کند</a></h2>
<p>تا یکی یاری ز یاران رسول</p><p>در دلش انکار آمد زان نکول</p><p>که چنین پیران با شیب و وقار</p><p>می‌کندشان این پیمبر شرمسار</p><p>کو کرم کو سترپوشی کو حیا</p><p>صد هزاران عیب پوشند انبیا</p><p>باز در دل زود استغفار کرد</p><p>تا نگردد ز اعتراض او روی‌زرد</p><p>شومی یاری اصحاب نفاق</p><p>کرد مؤمن را چو ایشان زشت و عاق</p><p>باز می‌زارید کای علام سر</p><p>مر مرا مگذار بر کفران مصر</p><p>دل به دستم نیست همچون دید چشم</p><p>ورنه دل را سوزمی این دم ز خشم</p><p>اندرین اندیشه خوابش در ربود</p><p>مسجد ایشانش پر سرگین نمود</p><p>سنگهاش اندر حدث جای تباه</p><p>می‌دمید از سنگها دود سیاه</p><p>دود در حلقش شد و حلقش بخست</p><p>از نهیب دود تلخ از خواب جست</p><p>در زمان در رو فتاد و می‌گریست</p><p>کای خدا اینها نشان منکریست</p><p>خلم بهتر از چنین حلم ای خدا</p><p>که کند از نور ایمانم جدا</p><p>گر بکاوی کوشش اهل مجاز</p><p>تو بتو گنده بود همچون پیاز</p><p>هر یکی از یکدگر بی مغزتر</p><p>صادقان را یک ز دیگر نغزتر</p><p>صد کمر آن قوم بسته بر قبا</p><p>بهر هدم مسجد اهل قبا</p><p>همچو آن اصحاب فیل اندر حبش</p><p>کعبه‌ای کردند حق آتش زدش</p><p>قصد کعبه ساختند از انتقام</p><p>حالشان چون شد فرو خوان از کلام</p><p>مر سیه‌رویان دین را خود جهاز</p><p>نیست الا حیلت و مکر و ستیز</p><p>هر صحابی دید زان مسجد عیان</p><p>واقعه تا شد یقینشان سر آن</p><p>واقعات ار باز گویم یک بیک</p><p>پس یقین گردد صفا بر اهل شک</p><p>لیک می‌ترسم ز کشف رازشان</p><p>نازنینانند و زیبد نازشان</p><p>شرع بی تقلید می‌پذرفته‌اند</p><p>بی محک آن نقد را بگرفته‌اند</p><p>حکمت قرآن چو ضالهٔمؤمنست</p><p>هر کسی در ضالهٔ خود موقنست</p><h2><a id="poem-8144" href="https://ganjoor.net/moulavi/masnavi/daftar2/sh80">بخش ۸۰ - قصهٔ آن شخص کی اشتر ضالهٔ خود می‌جست و می‌پرسید</a></h2>
<p>اشتری گم کردی و جستیش چست</p><p>چون بیابی چون ندانی کان تست</p><p>ضاله چه بود ناقهٔ گم کرده‌ای</p><p>از کفت بگریخته در پرده‌ای</p><p>آمده در بار کردن کاروان</p><p>اشتر تو زان میان گشته نهان</p><p>می‌دوی این سو و آن سو خشک‌لب</p><p>کاروان شد دور و نزدیکست شب</p><p>رخت مانده بر زمین در راه خوف</p><p>تو پی اشتر دوان گشته بطوف</p><p>کای مسلمانان که دیدست اشتری</p><p>جسته بیرون بامداد از آخری</p><p>هر که بر گوید نشان از اشترم</p><p>مژدگانی می‌دهم چندین درم</p><p>باز می‌جویی نشان از هر کسی</p><p>ریش خندت می‌کند زین هر خسی</p><p>که اشتری دیدیم می‌رفت این طرف</p><p>اشتری سرخی به سوی آن علف</p><p>آن یکی گوید بریده گوش بود</p><p>وآن دگر گوید جلش منقوش بود</p><p>آن یکی گوید شتر یک چشم بود</p><p>وآن دگر گوید ز گر بی پشم بود</p><p>از برای مژدگانی صد نشان</p><p>از گزافه هر خسی کرده بیان</p><h2><a id="poem-8145" href="https://ganjoor.net/moulavi/masnavi/daftar2/sh81">بخش ۸۱ - متردد شدن در میان مذهبهای مخالف و بیرون‌شو و مخلص یافتن</a></h2>
<p>همچنانک هر کسی در معرفت</p><p>می‌کند موصوف غیبی را صفت</p><p>فلسفی از نوع دیگر کرده شرح</p><p>باحثی مر گفت او را کرده جرح</p><p>وآن دگر در هر دو طعنه می‌زند</p><p>وآن دگر از زرق جانی می‌کند</p><p>هر یک از ره این نشانها زان دهند</p><p>تا گمان آید که ایشان زان ده‌اند</p><p>این حقیقت دان نه حق‌اند این همه</p><p>نه به کلی گمرهانند این رمه</p><p>زانک بی حق باطلی ناید پدید</p><p>قلب را ابله به بوی زر خرید</p><p>گر نبودی در جهان نقدی روان</p><p>قلبها را خرج کردن کی توان</p><p>تا نباشد راست کی باشد دروغ</p><p>آن دروغ از راست می‌گیرد فروغ</p><p>بر امید راست کژ را می‌خرند</p><p>زهر در قندی رود آنگه خورند</p><p>گر نباشد گندم محبوب‌نوش</p><p>چه برد گندم‌نمای جو فروش</p><p>پس مگو کین جمله دمها باطل‌اند</p><p>باطلان بر بوی حق دام دل‌اند</p><p>پس مگو جمله خیالست و ضلال</p><p>بی‌حقیقت نیست در عالم خیال</p><p>حق شب قدرست در شبها نهان</p><p>تا کند جان هر شبی را امتحان</p><p>نه همه شبها بود قدر ای جوان</p><p>نه همه شبها بود خالی از آن</p><p>در میان دلق‌پوشان یک فقیر</p><p>امتحان کن وانک حقست آن بگیر</p><p>مؤمن کیس ممیز کو که تا</p><p>باز داند حیزکان را از فتی</p><p>گرنه معیوبات باشد در جهان</p><p>تاجران باشند جمله ابلهان</p><p>پس بود کالاشناسی سخت سهل</p><p>چونک عیبی نیست چه نااهل و اهل</p><p>ور همه عیبست دانش سود نیست</p><p>چون همه چوبست اینجا عود نیست</p><p>آنک گوید جمله حق‌اند احمقیست</p><p>وانک گوید جمله باطل او شقیست</p><p>تاجران انبیا کردند سود</p><p>تاجران رنگ و بو کور و کبود</p><p>می‌نماید مار اندر چشم مال</p><p>هر دو چشم خویش را نیکو بمال</p><p>منگر اندر غبطهٔ این بیع و سود</p><p>بنگر اندر خسر فرعون و ثمود</p><p>اندرین گردون مکرر کن نظر</p><p>زانک حق فرمود ثم ارجع بصر</p><h2><a id="poem-8146" href="https://ganjoor.net/moulavi/masnavi/daftar2/sh82">بخش ۸۲ - امتحان هر چیزی تا ظاهر شود خیر و شری کی در ویست</a></h2>
<p>یک نظر قانع مشو زین سقف نور</p><p>بارها بنگر ببین هل من فطور</p><p>چونک گفتت کاندرین سقف نکو</p><p>بارها بنگر چو مرد عیب‌جو</p><p>پس زمین تیره را دانی که چند</p><p>دیدن و تمییز باید در پسند</p><p>تا بپالاییم صافان را ز درد</p><p>چند باید عقل ما را رنج برد</p><p>امتحانهای زمستان و خزان</p><p>تاب تابستان بهار همچو جان</p><p>بادها و ابرها و برقها</p><p>تا پدید آرد عوارض فرقها</p><p>تا برون آرد زمین خاک‌رنگ</p><p>هرچه اندر جیب دارد لعل و سنگ</p><p>هرچه دزدیدست این خاک دژم</p><p>از خزانهٔ حق و دریای کرم</p><p>شحنهٔ تقدیر گوید راست گو</p><p>آنچ بردی شرح وا ده مو بمو</p><p>دزد یعنی خاک گوید هیچ هیچ</p><p>شحنه او را در کشد در پیچ پیچ</p><p>شحنه گاهش لطف گوید چون شکر</p><p>گه بر آویزد کند هر چه بتر</p><p>تا میان قهر و لطف آن خفیه‌ها</p><p>ظاهر آید ز آتش خوف و رجا</p><p>آن بهاران لطف شحنهٔ کبریاست</p><p>و آن خزان تهدید و تخویف خداست</p><p>و آن زمستان چارمیخ معنوی</p><p>تا تو ای دزد خفی ظاهر شوی</p><p>پس مجاهد را زمانی بسط دل</p><p>یک زمانی قبض و درد و غش و غل</p><p>زانک این آب و گلی کابدان ماست</p><p>منکر و دزد ضیای جانهاست</p><p>حق تعالی گرم و سرد و رنج و درد</p><p>بر تن ما می‌نهد ای شیرمرد</p><p>خوف و جوع و نقص اموال و بدن</p><p>جمله بهر نقد جان ظاهر شدن</p><p>این وعید و وعده‌ها انگیختست</p><p>بهر این نیک و بدی کآمیختست</p><p>چونک حق و باطلی آمیختند</p><p>نقد و قلب اندر حرمدان ریختند</p><p>پس محک می‌بایدش بگزیده‌ای</p><p>در حقایق امتحانها دیده‌ای</p><p>تا شود فاروق این تزویرها</p><p>تا بود دستور این تدبیرها</p><p>شیر ده ای مادر موسی ورا</p><p>واندر آب افکن میندیش از بلا</p><p>هر که در روز الست آن شیر خورد</p><p>همچو موسی شیر را تمییز کرد</p><p>گر تو بر تمییز طفلت مولعی</p><p>این زمان یا ام موسی ارضعی</p><p>تا ببیند طعم شیر مادرش</p><p>تا فرو ناید بدایهٔ بد سرش</p><h2><a id="poem-8147" href="https://ganjoor.net/moulavi/masnavi/daftar2/sh83">بخش ۸۳ - شرح فایدهٔ حکایت آن شخص شتر جوینده</a></h2>
<p>اشتری گم کرده‌ای ای معتمد</p><p>هر کسی ز اشتر نشانت می‌دهد</p><p>تو نمی‌دانی که آن اشتر کجاست</p><p>لیک دانی کین نشانیها خطاست</p><p>وانک اشتر گم نکرد او از مری</p><p>همچو آن گم کرده جوید اشتری</p><p>که بلی من هم شتر گم کرده‌ام</p><p>هر که یابد اجرتش آورده‌ام</p><p>تا در اشتر با تو انبازی کند</p><p>بهر طمع اشتر این بازی کند</p><p>او نشان کژ بشناسد ز راست</p><p>لیک گفتت آن مقلد را عصاست</p><p>هرچه را گویی خطا بود آن نشان</p><p>او به تقلید تو می‌گوید همان</p><p>چون نشان راست گویند و شبیه</p><p>پس یقین گردد ترا لا ریب فیه</p><p>آن شفای جان رنجورت شود</p><p>رنگ روی و صحت و زورت شود</p><p>چشم تو روشن شود پایت دوان</p><p>جسم تو جان گردد و جانت روان</p><p>پس بگویی راست گفتی ای امین</p><p>این نشانیها بلاغ آمد مبین</p><p>فیه آیات ثقات بینات</p><p>این براتی باشد و قدر نجات</p><p>این نشان چون داد گویی پیش رو</p><p>وقت آهنگست پیش‌آهنگ شو</p><p>پی روی تو کنم ای راست‌گو</p><p>بوی بردی ز اشترم بنما که کو</p><p>پیش آنکس که نه صاحب اشتریست</p><p>کو درین جست شتر بهر مریست</p><p>زین نشان راست نفزودش یقین</p><p>جز ز عکس ناقه‌جوی راستین</p><p>بوی برد از جد و گرمیهای او</p><p>که گزافه نیست این هیهای او</p><p>اندرین اشتر نبودش حق ولی</p><p>اشتری گم کرده است او هم بلی</p><p>طمع ناقهٔ غیر روپوشش شده</p><p>آنچ ازو گم شد فراموشش شده</p><p>هر کجا او می‌دود این می‌دود</p><p>از طمع هم‌درد صاحب می‌شود</p><p>کاذبی با صادقی چون شد روان</p><p>آن دروغش راستی شد ناگهان</p><p>اندر آن صحرا که آن اشتر شتافت</p><p>اشتر خود نیز آن دیگر بیافت</p><p>چون بدیدش یاد آورد آن خویش</p><p>بی طمع شد ز اشتر آن یار و خویش</p><p>آن مقلد شد محقق چون بدید</p><p>اشتر خود را که آنجا می‌چرید</p><p>او طلب‌کار شتر آن لحظه گشت</p><p>می‌نجستش تا ندید او را بدشت</p><p>بعد از آن تنهاروی آغاز کرد</p><p>چشم سوی ناقهٔ خود باز کرد</p><p>گفت آن صادق مرا بگذاشتی</p><p>تا باکنون پاس من می‌داشتی</p><p>گفت تا اکنون فسوسی بوده‌ام</p><p>وز طمع در چاپلوسی بوده‌ام</p><p>این زمان هم درد تو گشتم که من</p><p>در طلب از تو جدا گشتم بتن</p><p>از تو می‌دزدیدمی وصف شتر</p><p>جان من دید آن خود شد چشم‌پر</p><p>تا نیابیدم نبودم طالبش</p><p>مس کنون مغلوب شد زر غالبش</p><p>سیتم شد همه طاعات شکر</p><p>هزل شد فانی و جد اثبات شکر</p><p>سیتم چون وسیلت شد بحق</p><p>پس مزن بر سیتم هیچ دق</p><p>مر ترا صدق تو طالب کرده بود</p><p>مر مرا جد و طلب صدقی گشود</p><p>صدق تو آورد در جستن ترا</p><p>جستنم آورد در صدقی مرا</p><p>تخم دولت در زمین می‌کاشتم</p><p>سخره و بیگار می‌پنداشتم</p><p>آن نبد بیگار کسبی بود چست</p><p>هر یکی دانه که کشتم صد برست</p><p>دزد سوی خانه‌ای شد زیر دست</p><p>چون در آمد دید کان خانهٔ خودست</p><p>گرم باش ای سرد تا گرمی رسد</p><p>با درشتی ساز تا نرمی رسد</p><p>آن دو اشتر نیست آن یک اشترست</p><p>تنگ آمد لفظ معنی بس پرست</p><p>لفظ در معنی همیشه نارسان</p><p>زان پیمبر گفت قد کل لسان</p><p>نطق اصطرلاب باشد در حساب</p><p>چه قدر داند ز چرخ و آفتاب</p><p>خاصه چرخی کین فلک زو پره‌ایست</p><p>آفتاب از آفتابش ذره‌ایست</p><h2><a id="poem-8148" href="https://ganjoor.net/moulavi/masnavi/daftar2/sh84">بخش ۸۴ - بیان آنک در هر نفسی فتنهٔ مسجد ضرار هست</a></h2>
<p>چون پدید آمد که آن مسجد نبود</p><p>خانهٔ حیلت بد و دام جهود</p><p>پس نبی فرمود کان را بر کنند</p><p>مطرحهٔ خاشاک و خاکستر کنند</p><p>صاحب مسجد چو مسجد قلب بود</p><p>دانه‌ها بر دام ریزی نیست جود</p><p>گوشت اندر شست تو ماهی‌رباست</p><p>آنچنان لقمه نه بخشش نه سخاست</p><p>مسجد اهل قبا کان بد جماد</p><p>آنچ کفو او نبد راهش نداد</p><p>در جمادات این چنین حیفی نرفت</p><p>زد در آن ناکفو امیر داد نفت</p><p>پس حقایق را که اصل اصلهاست</p><p>دان که آنجا فرقها و فصلهاست</p><p>نه حیاتش چون حیات او بود</p><p>نه مماتش چون ممات او بود</p><p>گور او هرگز چو گور او مدان</p><p>خود چه گویم حال فرق آن جهان</p><p>بر محک زن کار خود ای مرد کار</p><p>تا نسازی مسجد اهل ضرار</p><p>بس در آن مسجدکنان تسخر زدی</p><p>چون نظر کردی تو خود زیشان بدی</p><h2><a id="poem-8149" href="https://ganjoor.net/moulavi/masnavi/daftar2/sh85">بخش ۸۵ - حکایت هندو کی با یار خود جنگ می‌کرد بر کاری و خبر نداشت کی او هم بدان مبتلاست</a></h2>
<p>چار هندو در یکی مسجد شدند</p><p>بهر طاعت راکع و ساجد شدند</p><p>هر یکی بر نیتی تکبیر کرد</p><p>در نماز آمد بمسکینی و درد</p><p>مؤذن آمد از یکی لفظی بجست</p><p>کای مؤذن بانگ کردی وقت هست</p><p>گفت آن هندوی دیگر از نیاز</p><p>هی سخن گفتی و باطل شد نماز</p><p>آن سیم گفت آن دوم را ای عمو</p><p>چه زنی طعنه برو خود را بگو</p><p>آن چهارم گفت حمد الله که من</p><p>در نیفتادم بچه چون آن سه تن</p><p>پس نماز هر چهاران شد تباه</p><p>عیب‌گویان بیشتر گم کرده راه</p><p>ای خنک جانی که عیب خویش دید</p><p>هر که عیبی گفت آن بر خود خرید</p><p>زانک نیم او ز عیبستان بدست</p><p>وآن دگر نیمش ز غیبستان بدست</p><p>چونک بر سر ما تو را ده ریش هست</p><p>مرهمت بر خویش باید کار بست</p><p>عیب کردن خویش را داروی اوست</p><p>چون شکسته گشت جای ارحمواست</p><p>گر همان عیبت نبود ایمن مباش</p><p>بوک آن عیب از تو گردد نیز فاش</p><p>لا تخافوا از خدا نشنیده‌ای</p><p>پس چه خود را ایمن و خوش دیده‌ای</p><p>سالها ابلیس نیکونام زیست</p><p>گشت رسوا بین که او را نام چیست</p><p>در جهان معروف بد علیای او</p><p>گشت معروفی بعکس ای وای او</p><p>تا نه‌ای ایمن تو معروفی مجو</p><p>رو بشوی از خوف پس بنمای رو</p><p>تا نروید ریش تو ای خوب من</p><p>بر دگر ساده‌زنخ طعنه مزن</p><p>این نگر که مبتلا شد جان او</p><p>در چهی افتاد تا شد پند تو</p><p>تو نیفتادی که باشی پند او</p><p>زهر او نوشید تو خور قند او</p><h2><a id="poem-8150" href="https://ganjoor.net/moulavi/masnavi/daftar2/sh86">بخش ۸۶ - قصد کردن غزان بکشتن یک مردی تا آن دگر بترسد</a></h2>
<p>آن غزان ترک خون‌ریز آمدند</p><p>بهر یغما بر دهی ناگه زدند</p><p>دو کس از اعیان آن ده یافتند</p><p>در هلاک آن یکی بشتافتند</p><p>دست بستندش که قربانش کنند</p><p>گفت ای شاهان و ارکان بلند</p><p>در چه مرگم چرا می‌افکنید</p><p>از چه آخر تشنهٔ خون منید</p><p>چیست حکمت چه غرض در کشتنم</p><p>چون چنین درویشم و عریان‌تنم</p><p>گفت تا هیبت برین یارت زند</p><p>تا بترسد او و زر پیدا کند</p><p>گفت آخر او ز من مسکین‌ترست</p><p>گفت قاصد کرده است او را زرست</p><p>گفت چون وهمست ما هر دو یکیم</p><p>در مقام احتمال و در شکیم</p><p>خود ورا بکشید اول ای شهان</p><p>تا بترسم من دهم زر را نشان</p><p>پس کرمهای الهی بین که ما</p><p>آمدیم آخر زمان در انتها</p><p>آخرین قرنها پیش از قرون</p><p>در حدیثست آخرون السابقون</p><p>تا هلاک قوم نوح و قوم هود</p><p>عارض رحمت بجان ما نمود</p><p>کشت ایشان را که ما ترسیم ازو</p><p>ور خود این بر عکس کردی وای تو</p><h2><a id="poem-8151" href="https://ganjoor.net/moulavi/masnavi/daftar2/sh87">بخش ۸۷ - بیان حال خودپرستان و ناشکران در نعمت وجود انبیا و اولیا علیهم السلام</a></h2>
<p>هر که زیشان گفت از عیب و گناه</p><p>وز دل چون سنگ وز جان سیاه</p><p>وز سبک‌داری فرمانهای او</p><p>وز فراغت از غم فردای او</p><p>وز هوس وز عشق این دنیای دون</p><p>چون زنان مر نفس را بودن زبون</p><p>وان فرار از نکته‌های ناصحان</p><p>وان رمیدن از لقای صالحان</p><p>با دل و با اهل دل بیگانگی</p><p>با شهان تزویر و روبه‌شانگی</p><p>سیر چشمان را گدا پنداشتن</p><p>از حسدشان خفیه دشمن داشتن</p><p>گر پذیرد چیز تو گویی گداست</p><p>ورنه گویی زرق و مکرست و دغاست</p><p>گر در آمیزد تو گویی طامعست</p><p>ورنی گویی در تکبر مولعست</p><p>یا منافق‌وار عذر آری که من</p><p>مانده‌ام در نفقهٔ فرزند و زن</p><p>نه مرا پروای سر خاریدنست</p><p>نه مرا پروای دین ورزیدنست</p><p>ای فلان ما را بهمت یاد دار</p><p>تا شویم از اولیا پایان کار</p><p>این سخن نی هم ز درد و سوز گفت</p><p>خوابناکی هرزه گفت و باز خفت</p><p>هیچ چاره نیست از قوت عیال</p><p>از بن دندان کنم کسپ حلال</p><p>چه حلال ای گشته از اهل ضلال</p><p>غیر خون تو نمی‌بینم حلال</p><p>از خدا چاره‌ستش و از قوت نی</p><p>چاره‌ش است از دین و از طاغوت نی</p><p>ای که صبرت نیست از دنیای دون</p><p>صبر چون داری ز نعم الماهدون</p><p>ای که صبرت نیست از ناز و نعیم</p><p>صبر چون داری از الله کریم</p><p>ای که صبرت نیست از پاک و پلید</p><p>صبر چون داری از آن کین آفرید</p><p>کو خلیلی کو برون آمد ز غار</p><p>گفت هذا رب هان کو کردگار</p><p>من نخواهم در دو عالم بنگریست</p><p>تا نبینم این دو مجلس آن کیست</p><p>بی تماشای صفتهای خدا</p><p>گر خورم نان در گلو ماند مرا</p><p>چون گوارد لقمه بی دیدار او</p><p>بی تماشای گل و گلزار او</p><p>جز بر اومید خدا زین آب و خور</p><p>کی خورد یک لحظه غیر گاو و خر</p><p>آنک کالانعام بد بل هم اضل</p><p>گرچه پر مکرست آن گنده‌بغل</p><p>مکر او سرزیر و او سرزیر شد</p><p>روزگارک برد و روزش دیر شد</p><p>فکرگاهش کند شد عقلش خرف</p><p>عمر شد چیزی ندارد چون الف</p><p>آنچ می‌گوید درین اندیشه‌ام</p><p>آن هم از دستان آن نفسست هم</p><p>وآنچ می‌گوید غفورست و رحیم</p><p>نیست آن جز حیلهٔ نفس لیم</p><p>ای ز غم مرده که دست از نان تهیست</p><p>چون غفورست و رحیم این ترس چیست</p><h2><a id="poem-8152" href="https://ganjoor.net/moulavi/masnavi/daftar2/sh88">بخش ۸۸ - شکایت گفتن پیرمردی به طبیب از رنجوریها و جواب گفتن طبیب او را</a></h2>
<p>گفت پیری مر طبیبی را که من</p><p>در زحیرم از دماغ خویشتن</p><p>گفت از پیریست آن ضعف دماغ</p><p>گفت بر چشمم ز ظلمت هست داغ</p><p>گفت از پیریست ای شیخ قدیم</p><p>گفت پشتم درد می‌آید عظیم</p><p>گفت از پیریست ای شیخ نزار</p><p>گفت هر چه می‌خورم نبود گوار</p><p>گفت ضعف معده هم از پیریست</p><p>گفت وقت دم مرا دمگیریست</p><p>گفت آری انقطاع دم بود</p><p>چون رسد پیری دو صد علت شود</p><p>گفت ای احمق برین بر دوختی</p><p>از طبیبی تو همین آموختی</p><p>ای مدمغ عقلت این دانش نداد</p><p>که خدا هر رنج را درمان نهاد</p><p>تو خر احمق ز اندک‌مایگی</p><p>بر زمین ماندی ز کوته‌پایگی</p><p>پس طبیبش گفت ای عمر تو شصت</p><p>این غضب وین خشم هم از پیریست</p><p>چون همه اوصاف و اجزا شد نحیف</p><p>خویشتن‌داری و صبرت شد ضعیف</p><p>بر نتابد دو سخن زو هی کند</p><p>تاب یک جرعه ندارد قی کند</p><p>جز مگر پیری که از حقست مست</p><p>در درون او حیات طیبه‌ست</p><p>از برون پیرست و در باطن صبی</p><p>خود چه چیزست آن ولی و آن نبی</p><p>گر نه پیدااند پیش نیک و بد</p><p>چیست با ایشان خسان را این حسد</p><p>ور نمی‌دانندشان علم الیقین</p><p>چیست این بغض و حیل‌سازی و کین</p><p>ور بدانندی جزای رستخیز</p><p>چون زنندی خویش بر شمشیر تیز</p><p>بر تو می‌خندد مبین او را چنان</p><p>صد قیامت در درونستش نهان</p><p>دوزخ و جنت همه اجزای اوست</p><p>هرچه اندیشی تو او بالای اوست</p><p>هرچه اندیشی پذیرای فناست</p><p>آنک در اندیشه ناید آن خداست</p><p>بر در این خانه گستاخی ز چیست</p><p>گر همی‌دانند کاندر خانه کیست</p><p>ابلهان تعظیم مسجد می‌کنند</p><p>در جفای اهل دل جد می‌کنند</p><p>آن مجازست این حقیقت ای خران</p><p>نیست مسجد جز درون سروران</p><p>مسجدی کان اندرون اولیاست</p><p>سجده‌گاه جمله است آنجا خداست</p><p>تا دل اهل دلی نامد به درد</p><p>هیچ قرنی را خدا رسوا نکرد</p><p>قصد جنگ انبیا می‌داشتند</p><p>جسم دیدند آدمی پنداشتند</p><p>در تو هست اخلاق آن پیشینیان</p><p>چون نمی‌ترسی که تو باشی همان</p><p>آن نشانیها همه چون در تو هست</p><p>چون تو زیشانی کجا خواهی برست</p>
</body></html>