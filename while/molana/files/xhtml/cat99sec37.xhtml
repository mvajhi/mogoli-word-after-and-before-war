<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4354" href="https://ganjoor.net/moulavi/shams/ghazalsh/sh1730">غزل شمارهٔ ۱۷۳۰</a></h2>
<p>چه روز باشد کاین جسم و رسم بنوردیم</p><p>میان مجلس جان حلقه حلقه می گردیم</p><p>همی‌خوریم می جان به حضرت سلطان</p><p>چنانک بی‌لب و ساغر نخست می خوردیم</p><p>خراب و مست به ساقی جان همی‌گوییم</p><p>برآر دست که ما دست‌ها برآوردیم</p><p>بیار نقل که ما نقل کرده‌ایم این سو</p><p>بیار باده احمر که زار و رخ زردیم</p><p>بکن سلام که تسلیم ابتلای توییم</p><p>بپرس گرم که افسرده دم سردیم</p><p>جوابمان دهد آن ساقیم که نوش خورید</p><p>که ما به نورفشانی چو مه جوامردیم</p><p>تو ملک کدکن وهب لی بگو سلیمان وار</p><p>که ما به منع عطا مور را نیازردیم</p><p>ز هجر و فرقت ما درد و غم بسی دیدیم</p><p>درآی در بر ما ما دوای هر دردیم</p><p>دل آر خسته به خار جفا و گل بستان</p><p>چه تحفه آری ماورد را که ما وردیم</p><p>اگر ز مونس و جفتان خود جدا ماندی</p><p>بیا که در کرم و حسن لطف ما فردیم</p><p>اگر تو کار نکردی و مفلسی از خیر</p><p>بیا که کار چو تو صد هزار ما کردیم</p><p>بیار اشک چو مشتاق و گرد را بنشان</p><p>که روی ماه نبینیم تا در این گردیم</p><p>خمش گزاف مینداز مهره اندر طاس</p><p>به ما گذار که ما اوستاد این نردیم</p><h2><a id="poem-4355" href="https://ganjoor.net/moulavi/shams/ghazalsh/sh1731">غزل شمارهٔ ۱۷۳۱</a></h2>
<p>اگر زمین و فلک را پر از سلام کنیم</p><p>وگر سگان تو را فرش سیم خام کنیم</p><p>وگر همای تو را هر سحر که می آید</p><p>ز جان و دیده و دل حلقه‌های دام کنیم</p><p>وگر هزار دل پاک را به هر سر راه</p><p>به دست نامه پرخون به تو پیام کنیم</p><p>وگر چو نقره و زر پاک و خالص از پی تو</p><p>میان آتش تو منزل و مقام کنیم</p><p>به ذات پاک منزه که بعد این همه کار</p><p>به هر طرف نگرانیم تا کدام کنیم</p><p>قرار عاقبت کار هم بر این افتاد</p><p>که خویش را همه حیران و خیره نام کنیم</p><p>و آنگهی که رسد باده‌های حیرانان</p><p>ز شیشه خانه دل صد هزار جام کنیم</p><p>چو سیمبر به صفا تنگمان به بر گیرد</p><p>فلک که کره تند است ماش رام کنیم</p><p>چو مغز روح از آن باده‌ها به جوش آید</p><p>چهار حد جهان را به تک دو گام کنیم</p><p>ز شمس تبریز انگشتری چو بستانیم</p><p>هزار خسرو تمغاج را غلام کنیم</p><h2><a id="poem-4356" href="https://ganjoor.net/moulavi/shams/ghazalsh/sh1732">غزل شمارهٔ ۱۷۳۲</a></h2>
<p>به حق آنک بخواندی مرا ز گوشه بام</p><p>اشارتی که بکردی به سر به جای سلام</p><p>به حق آنک گشادی کمر که می نروم</p><p>که شد قمر کمرت را چو من کمینه غلام</p><p>به حق آنک نداند دل خیال اندیش</p><p>مثال‌های خیال مرا به وقت پیام</p><p>به حق آنک به فراش گفته‌ای که بروب</p><p>ز چند گنده بغل خانه را برای کرام</p><p>به حق آنک گزیدی دو لب که جام بگیر</p><p>بنوش جام رها کن حدیث پخته و خام</p><p>به حق آنک تو را دیدم و قلم افتاد</p><p>ز دست عشق نویسم به پیش تو ناکام</p><p>به حق آنک گمان‌های بد فرستی تو</p><p>به هدهدی که بخواهی که جان ببر زین دام</p><p>به حق حلقه رندان که باده می نوشند</p><p>به پیش خلق هویدا میان روز صیام</p><p>هزار شیشه شکستند و روزه شان نشکست</p><p>از آنک شیشه گر عشق ساخته‌ست آن جام</p><p>به ماه روزه جهودانه می مخور تو به شب</p><p>بیا به بزم محمد مدام نوش مدام</p><p>میان گفت بدم من که سست خندیدی</p><p>که ای سلیم دل آخر کشیده دار لگام</p><p>بگفتمش چو دهان مرا نمی‌دوزی</p><p>بدوز گوش کسی را که نیست یار تمام</p><p>به حق آنک حلال است خون من بر تو</p><p>که بر عدو سخنم را حرام دار حرام</p><p>خیال من ز ملاقات شمس تبریزی</p><p>هزار صورت بیند عجب پی اعلام</p><h2><a id="poem-4357" href="https://ganjoor.net/moulavi/shams/ghazalsh/sh1733">غزل شمارهٔ ۱۷۳۳</a></h2>
<p>به جان عشق که از بهر عشق دانه و دام</p><p>که عزم صد سفرستم ز روم تا سوی شام</p><p>نمی‌خورم به حلال و حرام من سوگند</p><p>به جان عشق که بالاست از حلال و حرام</p><p>به جان عشق که از جان جان لطیفتر است</p><p>که عاشقان را عشق است هم شراب و طعام</p><p>فتاده ولوله در شهر از ضمیر حسود</p><p>که بازگشت فلان کس ز دوست دشمن کام</p><p>نه عشق آتش و جان من است سامندر</p><p>نه عشق کوره و نقد من است زر تمام</p><p>نه عشق ساقی و مخمور اوست جان شب و روز</p><p>نه آن شراب ازل را شده‌ست جسمم جام</p><p>نهاده بر کف جامی بر من آمد عشق</p><p>که ای هزار چو من عشق را غلام غلام</p><p>هزار رمز به هم گفته جان من با عشق</p><p>در آن رموز نگنجیده نظم حرف و کلام</p><p>بیار باده خامی که خالی است وطن</p><p>که عاشق زر پخته ز عشق باشد خام</p><p>ورای وهم حریفی کنیم خوش با عشق</p><p>نه عقل گنجد آن جا نه زحمت اجسام</p><p>چو گم کنیم من و عشق خویشتن در می</p><p>بیاید آن شه تبریز شمس دین که سلام</p><h2><a id="poem-4358" href="https://ganjoor.net/moulavi/shams/ghazalsh/sh1734">غزل شمارهٔ ۱۷۳۴</a></h2>
<p>سماع چیست ز پنهانیان دل پیغام</p><p>دل غریب بیابد ز نامه شان آرام</p><p>شکفته گردد از این باد شاخه‌های خرد</p><p>گشاده گردد از این زخمه در وجود مسام</p><p>سحر رسد ز ندای خروس روحانی</p><p>ظفر رسد ز صدای نقاره بهرام</p><p>عصیر جان به خم جسم تیر می انداخت</p><p>چو دف شنید برآرد کفی نشان قوام</p><p>حلاوتی عجبی در بدن پدید آید</p><p>که از نی و لب مطرب شکر رسید به کام</p><p>هزار کزدم غم را کنون ببین کشته</p><p>هزار دور فرح بین میان ما بی‌جام</p><p>فسون رقیه کزدم نویس عید رسید</p><p>که هست رقیه کزدم به کوی عشق مدام</p><p>ز هر طرف بجهد بی‌قرار یعقوبی</p><p>که بوی پیرهن یوسفی بیافت مشام</p><p>چو جان ما ز نفخت است فیه من روحی</p><p>روا بود که نفختش بود شراب و طعام</p><p>چو حشر جمله خلایق به نفخ خواهد بود</p><p>ز ذوق زمزمه بجهند مردگان ز منام</p><p>که خاک بر سر جان کسی که افسرده‌ست</p><p>اثر نگیرد از آن نفخ و کم بود ز اعدام</p><p>تن و دلی که بنوشید از این رحیق حلال</p><p>بر آتش غم هجران حرام گشت حرام</p><p>جمال صورت غیبی ز وصف بیرون است</p><p>هزار دیده روشن به وام خواه به وام</p><p>درون توست یکی مه کز آسمان خورشید</p><p>ندا همی‌کندش کای منت غلام غلام</p><p>ز جیب خویش بجو مه چو موسی عمران</p><p>نگر به روزن خویش و بگو سلام سلام</p><p>سماع گرم کن و خاطر خران کم جو</p><p>که جان جان سماعی و رونق ایام</p><p>زبان خود بفروشم هزار گوش خرم</p><p>که رفت بر سر منبر خطیب شهدکلام</p><h2><a id="poem-4359" href="https://ganjoor.net/moulavi/shams/ghazalsh/sh1735">غزل شمارهٔ ۱۷۳۵</a></h2>
<p>به گوش من برسانید هجر تلخ پیام</p><p>که خواب شیرین بر عاشقان شده‌ست حرام</p><p>بکرد بر خور و بر خواب چارتکبیری</p><p>هر آن کسی که بر او کرد عشق نیم سلام</p><p>به من نگر که بدیدم هزار آزادی</p><p>چو عشق را دل و جانم کنیزک است و غلام</p><p>عظیم نور قدیم است عشق پیش خواص</p><p>اگر چه صورت و شهوت بود به پیش عوام</p><p>دلم چو زخم نیابد رود که توبه کند</p><p>مخند بر من و بر خود کدام توبه کدام</p><p>زهی گناه که کفر است توبه کردن از او</p><p>نه پس طریق گریز و نه پیش جای مقام</p><p>به چار مذهب خونش حلال و ریختنی</p><p>از آنک عشق نریزد به غیر خون کرام</p><p>بکش مرا که چو کشتی به عشق زنده شدم</p><p>خموش کردم و مردم تمام گشت کلام</p><h2><a id="poem-4360" href="https://ganjoor.net/moulavi/shams/ghazalsh/sh1736">غزل شمارهٔ ۱۷۳۶</a></h2>
<p>به گرد تو چو نگردم به گرد خود گردم</p><p>به گرد غصه و اندوه و بخت بد گردم</p><p>چو نیم مست من از خواب برجهم به صبوح</p><p>به گرد ساقی خود طالب مدد گردم</p><p>به گرد لقمه معدود خلق گردانند</p><p>به گرد خالق و بر نقد بی‌عدد گردم</p><p>قوام عالم محدود چون ز بی‌حدی است</p><p>مگیر عیب اگر من برون ز حد گردم</p><p>کسی که او لحد سینه را چو باغی کرد</p><p>روا نداشت که من بسته لحد گردم</p><p>لحد چه باشد در آسمان نگنجد جان</p><p>ز پنج و شش گذرم زود بر احد گردم</p><p>اگر چه آینه روشنم ز بیم غبار</p><p>روا بود که دو سه روز بر نمد گردم</p><p>اگر گلی بده‌ام زین بهار باغ شوم</p><p>وگر یکی بده‌ام زین وصال صد گردم</p><p>میان صورت‌ها این حسد بود ناچار</p><p>ولی چو آینه گشتم بر حسد گردم</p><p>من از طویله این حرف می روم به چرا</p><p>ستور بسته نیم از چه بر وتد گردم</p><h2><a id="poem-4361" href="https://ganjoor.net/moulavi/shams/ghazalsh/sh1737">غزل شمارهٔ ۱۷۳۷</a></h2>
<p>بیار باده که اندر خمار خمارم</p><p>خدا گرفت مرا زان چنین گرفتارم</p><p>بیار جام شرابی که رشک خورشید است</p><p>به جان عشق که از غیر عشق بیزارم</p><p>بیار آنک اگر جان بخوانمش حیف است</p><p>بدان سبب که ز جان دردهای سر دارم</p><p>بیار آنک نگنجد در این دهان نامش</p><p>که می شکافد از او شقه‌های گفتارم</p><p>بیار آنک چو او نیست گولم و نادان</p><p>چو با ویم ملک گربزان و طرارم</p><p>بیار آنک دمی کز سرم شود خالی</p><p>سیاه و تیره شوم گوییا ز کفارم</p><p>بیار آنک رهاند از این بیار و میار</p><p>بیار زود و مگو دفع کز کجا آرم</p><p>بیار و بازرهان سقف آسمان‌ها را</p><p>شب دراز ز دود و فغان بسیارم</p><p>بیار آنک پس مرگ من هم از خاکم</p><p>به شکر و گفت درآرد مثال نجارم</p><p>بیار می که امین میم مثال قدح</p><p>که هر چه در شکمم رفت پاک بسپارم</p><p>نجار گفت پس مرگ کاشکی قومم</p><p>گشاده دیده بدندی ز ذوق اسرارم</p><p>به استخوان و به خونم نظر نکردندی</p><p>به روح شاه عزیزم اگر به تن خوارم</p><p>چه نردبان که تراشیده‌ام من نجار</p><p>به بام هفتم گردون رسید رفتارم</p><p>مسیح وار شدم من خرم بماند به زیر</p><p>نه در غم خرم و نی به گوش خروارم</p><p>بلیس وار ز آدم مبین تو آب و گلی</p><p>ببین که در پس گل صد هزار گلزارم</p><p>طلوع کرد از این لحم شمس تبریزی</p><p>که آفتابم و سر زین وحل برون آرم</p><p>غلط مشو چو وحل در رویم دیگربار</p><p>که برقرارم و زین روی پوش در عارم</p><p>به هر صبوح درآیم به کوری کوران</p><p>برای کور طلوع و غروب نگذارم</p><h2><a id="poem-4362" href="https://ganjoor.net/moulavi/shams/ghazalsh/sh1738">غزل شمارهٔ ۱۷۳۸</a></h2>
<p>به گوشه‌ای بروم گوش آن قدح گیرم</p><p>که عاشق قدح و درد و خصم تدبیرم</p><p>خوش است گوشه و یا گوشه گشته‌ای چون من</p><p>به هر چه باشد از این دو چو شهد و چون شیرم</p><p>چو آب و روغن با هر کی مرغ آبی نیست</p><p>که زهره طالعم و شکر سکرتأثیرم</p><p>ز حلق من آن خواهم که شکر سکر کند</p><p>دگر همه به تو بخشیدم ای بک و میرم</p><p>روم سری بنهم کان سری است باده جان</p><p>که خفته به سر پراحتیال و تزویرم</p><h2><a id="poem-4363" href="https://ganjoor.net/moulavi/shams/ghazalsh/sh1739">غزل شمارهٔ ۱۷۳۹</a></h2>
<p>زهی حلاوت پنهان در این خلای شکم</p><p>مثال چنگ بود آدمی نه بیش و نه کم</p><p>چنانک گر شکم چنگ پر شود مثلا</p><p>نه ناله آید از آن چنگ پر نه زیر و نه بم</p><p>اگر ز روزه بسوزد دماغ و اشکم تو</p><p>ز سوز ناله برآید ز سینه‌ات هر دم</p><p>هزار پرده بسوزی به هر دمی زان سوز</p><p>هزار پایه برآری به همت و به قدم</p><p>شکم تهی شو و می نال همچو نی به نیاز</p><p>شکم تهی شو و اسرار گو به سان قلم</p><p>چو پر شود شکمت در زمان حشر آرد</p><p>به جای عقل تو شیطان به جای کعبه صنم</p><p>چو روزه داری اخلاق خوب جمع شوند</p><p>به پیش تو چو غلامان و چاکران و حشم</p><p>به روزه باش که آن خاتم سلیمان است</p><p>مده به دیو تو خاتم مزن تو ملک به هم</p><p>وگر ز کف تو شد ملک و لشکرت بگریخت</p><p>فرازآید لشکرت بر فراز علم</p><p>رسید مایده از آسمان به اهل صیام</p><p>به اهتمام دعاهای عیسی مریم</p><p>به روزه خوان کرم را تو منتظر می باش</p><p>از آنک خوان کرم به ز شوربای کلم</p><h2><a id="poem-4364" href="https://ganjoor.net/moulavi/shams/ghazalsh/sh1740">غزل شمارهٔ ۱۷۴۰</a></h2>
<p>خوشی خوشی تو ولی من هزار چندانم</p><p>به خواب دوش که را دیده‌ام نمی‌دانم</p><p>ز خوشدلی و طرب در جهان نمی‌گنجم</p><p>ولی ز چشم جهان همچو روح پنهانم</p><p>درخت اگر نبدی پا به گل مرا جستی</p><p>کز این شکوفه و گل حسرت گلستانم</p><p>همیشه دامن شادی کشیدمی سوی خویش</p><p>کشد کنون کف شادی به خویش دامانم</p><p>ز بامداد کسی غلملیج می کندم</p><p>گزاف نیست که من ناشتاب خندانم</p><p>ترانه‌ها ز من آموزد این نفس زهره</p><p>هزار زهره غلام دماغ سکرانم</p><p>شکرلبی لب ما را به گاه شیرین کرد</p><p>که غرقه گشت شکر اندر آب دندانم</p><p>صلا که قامت چون سرو او صلا درداد</p><p>که من نماز شما را لطیف ارکانم</p><p>صلا که فاتحه قفل‌های بسته منم</p><p>بدان چو فاتحه تان در نماز می خوانم</p><p>به دار ملک ملاحت لبش چو غماز است</p><p>که بنگرید نصیب مرا که دربانم</p><p>چنانک پیش جنونم عقول حیرانند</p><p>من از فسردگی این عقول حیرانم</p><p>فسرده ماند یخی که به زیر سایه بود</p><p>ندید شعشعه آفتاب رخشانم</p><p>تبسم خوش خورشید هر یخی که بدید</p><p>سبال مالد و گوید که آب حیوانم</p><p>بیار ناطق کلی بگو تو باقی را</p><p>ز گفتنم برهان من خموش برهانم</p><h2><a id="poem-4365" href="https://ganjoor.net/moulavi/shams/ghazalsh/sh1741">غزل شمارهٔ ۱۷۴۱</a></h2>
<p>به کوی عشق تو من نامدم که بازروم</p><p>چگونه قبله گذارم چو در نماز روم</p><p>بجز که کور نخواهد که من به هیچ سبب</p><p>به سوی ظلمت از آن شمع صدطراز روم</p><p>کدام عقل روا بیند این که من تشنه</p><p>به غیر حضرت آن بحر بی‌نیاز روم</p><p>براق عشق گزیدم که تا به دور ابد</p><p>به سوی طره هندو به ترک تاز روم</p><p>شب چو باز و بط روز را بسوزد پر</p><p>چو در سحر به مناجات او به راز روم</p><p>چو چشم بند قضا راه چشم بسته کند</p><p>به بوی عنبریش چشم‌ها فرازروم</p><p>به خاک پای خداوند شمس تبریزی</p><p>که چون شدم ز وی از دست سرفراز روم</p><h2><a id="poem-4366" href="https://ganjoor.net/moulavi/shams/ghazalsh/sh1742">غزل شمارهٔ ۱۷۴۲</a></h2>
<p>ببسته است پری نهانیی پایم</p><p>ز بند اوست که من در میان غوغایم</p><p>ز کوه قافم من که غریب اطرافم</p><p>به صورتم چو کبوتر به خلق عنقایم</p><p>کبوترم چو شود صید چنگ باز اجل</p><p>از آن سپس پر عنقای روح بگشایم</p><p>ز آفتاب خرد گر چه پشت من گرم است</p><p>برای سایه نشینان چو خیمه برپایم</p><p>چو ابن وقت بود دامن پدر گیرد</p><p>چه صوفیم که به سودای دی و فردایم</p><p>مرا چو پرده درآویختی بر این درگاه</p><p>هم از برای برآویختن نمی‌شایم</p><p>ز لطف توست که از جغدیم برآوردی</p><p>چو طوطیان ز کف تو شکر همی‌خایم</p><p>اگر ز جود کف تو به بحر راه برم</p><p>تمام گوهر هستی خویش بنمایم</p><p>شکار درک نیم من ورای ادارکم</p><p>به پای وهم نیم من درازپهنایم</p><p>سخن به جای بمان خویش بین کجایی تو</p><p>مرا بجوی همان جا که من همان جایم</p><h2><a id="poem-4367" href="https://ganjoor.net/moulavi/shams/ghazalsh/sh1743">غزل شمارهٔ ۱۷۴۳</a></h2>
<p>اگر چه ما نه خروس و نه ماکیان داریم</p><p>ز بیضه سر کن و بنگر که ما کیان داریم</p><p>به آفتاب حقایق به هر سحر گوییم</p><p>تو جمله جانی و ما از تو نیم جان داریم</p><p>گر از صفات تو نتوان نشان نمود ولی</p><p>ز بی‌نشانی اوصاف او نشان داریم</p><p>دل چو شبنم ما را به بحر بازرسان</p><p>که دم به دم ز غریبی دو صد زیان داریم</p><p>چو یوسف از کف گرگان دریده پیرهنم</p><p>ولی ز همت یعقوب پاسبان داریم</p><p>به دام تو که همه دام‌ها زبون ویند</p><p>که هر قدم ز قدم دام امتحان داریم</p><p>ولیک بندگشا هر دم آن کند با ما</p><p>که مادر و پدر و عم مگر که آن داریم</p><p>بنوش کردن زهر این چه جرات است مگر</p><p>ز کان فضل تو تریاق بی‌کران داریم</p><p>به خرج کردن این نقد عمر مبتشریم</p><p>ز عمربخش مگر عمر جاودان داریم</p><p>نگیرد آینه زنگار هیچ اگر گیرد</p><p>ز عین زنگ بدان روی دیدمان داریم</p><p>یقین بنشکند آن نردبان وگر شکند</p><p>ز عین رخنه اشکست نردبان داریم</p><p>رهین روز چرایی چو شب کند روزی</p><p>مکان بهل که مکانی ز لامکان داریم</p><p>بهار حله دریدی ز رشک و زرد شدی</p><p>اگر بدیش خبر کاین چنین خزان داریم</p><p>دهان پر است و خموشم که تا بگویی تو</p><p>کز آن لب شکرینت شکرفشان داریم</p><h2><a id="poem-4368" href="https://ganjoor.net/moulavi/shams/ghazalsh/sh1744">غزل شمارهٔ ۱۷۴۴</a></h2>
<p>بیار مطرب بر ما کریم باش کریم</p><p>به کوی خسته دلانی رحیم باش رحیم</p><p>دلم چو آتش چون در دمی شود زنده</p><p>چو دل مباش مسافر مقیم باش مقیم</p><p>بیامد آتش و بر راه عاشقان بنشست</p><p>که ای مسافر این ره یتیم باش یتیم</p><p>ندا رسید به آتش که بر همه عشاق</p><p>چو شعله‌های خلیلی نعیم باش نعیم</p><p>گلیم از آب چو خواهی که تا برون آری</p><p>به زیر پای عزیزان گلیم باش گلیم</p><p>چو بایدت که تو را بحر دایه وار بود</p><p>مثال دانه در رو یتیم باش یتیم</p><p>درست و راست شد ای دل که در هوا دل را</p><p>درست راست نیاید دو نیم باش دو نیم</p><p>الف مباش ز ابجد که سرکشی دارد</p><p>مباش بی دو سر تو چو جیم باش چو جیم</p><h2><a id="poem-4369" href="https://ganjoor.net/moulavi/shams/ghazalsh/sh1745">غزل شمارهٔ ۱۷۴۵</a></h2>
<p>فضول گشته‌ام امروز جنگ می‌جویم</p><p>منوش نکته مستان که یاوه می‌گویم</p><p>تنا بسوز چو هیزم که از تو سیر شدم</p><p>دلا برو تو ز پیشم تو را نمی‌جویم</p><p>لگن نهاد خیالش به چشمه چشمم</p><p>بهانه کرد کز این آب جامه می‌شویم</p><p>بگفتمش که به خونابه جامه چون شویی</p><p>بگفت خون همه زان سوست و من از این سویم</p><p>به سوی تو همه خون است و سوی من همه آب</p><p>نه قبطیم که در این نیل موسوی خویم</p><h2><a id="poem-4370" href="https://ganjoor.net/moulavi/shams/ghazalsh/sh1746">غزل شمارهٔ ۱۷۴۶</a></h2>
<p>بر آن شده‌ست دلم کآتشی بگیرانم</p><p>که هر کی او نمرد پیش تو بمیرانم</p><p>کمان عشق بدرم که تا بداند عقل</p><p>که بی‌نظیرم و سلطان بی‌نظیرانم</p><p>که رفت در نظر تو که بی‌نظیر نشد</p><p>مقام گنج شده‌ست این نهاد ویرانم</p><p>من از کجا و مباهات سلطنت ز کجا</p><p>فقیر فقرم و افتاده فقیرانم</p><p>من آن کسم که تو نامم نهی نمی‌دانم</p><p>چو من اسیر توام پس امیر میرانم</p><p>جز از اسیری و میری مقام دیگر هست</p><p>چو من فنا شوم از هر دو کس نفیرانم</p><p>چو شب بیاید میر و اسیر محو شوند</p><p>اسیر هیچ نداند که از اسیرانم</p><p>به خواب شب گرو آمد امیری میران</p><p>چو عشق هیچ نخسبد ز عشق گیرانم</p><p>به آفتاب نگر پادشاه یک روزه‌ست</p><p>همی‌گدازد مه منیر کز وزیرانم</p><p>منم که پخته عشقم نه خام و خام طمع</p><p>خدای کرد خمیری از آن خمیرانم</p><p>خمیرکرده یزدان کجا بماند خام</p><p>خمیرمایه پذیرم نه از فطیرانم</p><p>فطیر چون کند او فاطرالسموات است</p><p>چو اختران سماوات از منیرانم</p><p>تو چند نام نهی خویش را خمش می باش</p><p>که کودکی است که گویی که من ز پیرانم</p><h2><a id="poem-4371" href="https://ganjoor.net/moulavi/shams/ghazalsh/sh1747">غزل شمارهٔ ۱۷۴۷</a></h2>
<p>اگر به عقل و کفایت پی جنون باشم</p><p>میان حلقه عشاق ذوفنون باشم</p><p>منم به عشق سلیمان زبان من آصف</p><p>چرا ببسته هر داروی فسون باشم</p><p>خلیل وار نپیچم سر خود از کعبه</p><p>مقیم کعبه شوم کعبه را ستون باشم</p><p>هزار رستم دستان به گرد ما نرسد</p><p>به دست نفس مخنث چرا زبون باشم</p><p>به دست گیرم آن ذوالفقار پرخون را</p><p>شهید عشقم و اندر میان خون باشم</p><p>در این بساط منم عندلیب الرحمان</p><p>مجوی حد و کنارم ز حد برون باشم</p><p>مرا به عشق بپرورد شمس تبریزی</p><p>ز روح قدس ز کروبیان فزون باشم</p><h2><a id="poem-4372" href="https://ganjoor.net/moulavi/shams/ghazalsh/sh1748">غزل شمارهٔ ۱۷۴۸</a></h2>
<p>می گریزد از ما و ما قوامش داریم</p><p>زن زنانش آریم کش کشانش آریم</p><p>می دود آن زیبا بر گل و سوسن‌ها</p><p>گو بیا ما را بین ما از آن گلزاریم</p><p>می کند دلداری وان همه طراری</p><p>حق آن طره او که همه طراریم</p><p>دام دل بگشاییم بوسه زو برباییم</p><p>تا نپندارد که ما تهی گفتاریم</p><p>هوش ما چون اختر یار ما خورشیدی</p><p>زین سبب هر صبحی کشته آن یاریم</p><p>گر بگوید فردا از غرور و سودا</p><p>نقد را نگذاریم پا بر این افشاریم</p><p>بحر او پرمرجان مشرب محتاجان</p><p>تا بود در تن جان ما بر این اقراریم</p><p>هر چه تو فرمایی عقل و دین افزایی</p><p>هین بفرما که ما بنده و اشکاریم</p><p>ای لبانت شکر گیسوانت عنبر</p><p>وی از آن شیرینتر که همی‌پنداریم</p><p>ساربان آهسته بهر هر دلخسته</p><p>کن مدارا آخر کاندر این قطاریم</p><p>اندر این بیشه ستان رحم کن بر مستان</p><p>گر نی ما چون شیریم هم نی چون کفتاریم</p><p>هین خمش کان مه رو وان مه نازک خو</p><p>سر بپوشد چون ما کاشف اسراریم</p><p>با همو گوید سر خالق هر مخبر</p><p>ما هنوز از خامی سخت ناهمواریم</p><h2><a id="poem-4373" href="https://ganjoor.net/moulavi/shams/ghazalsh/sh1749">غزل شمارهٔ ۱۷۴۹</a></h2>
<p>گه چرخ زنان همچون فلکم</p><p>گه بال زنان همچون ملکم</p><p>چرخم پی حق رقصم پی حق</p><p>من زان ویم نی مشترکم</p><p>چون دید مرا بخرید مرا</p><p>آن کان نمک زان بانمکم</p><p>شیر است یقین در بیشه جان</p><p>بدرید یقین انبان شکم</p><p>آن کو به قضا داده‌ست رضا</p><p>قاضی کندش روزی ملکم</p><p>یأجوج منم مأجوج منم</p><p>حد نیست مرا هر چند یکم</p><p>بربند دهان در باغ درآ</p><p>تا کم نکنی خط‌های چکم</p><h2><a id="poem-4374" href="https://ganjoor.net/moulavi/shams/ghazalsh/sh1750">غزل شمارهٔ ۱۷۵۰</a></h2>
<p>تلخی نکند شیرین ذقنم</p><p>خالی نکند از می دهنم</p><p>عریان کندم هر صبحدمی</p><p>گوید که بیا من جامه کنم</p><p>در خانه جهد مهلت ندهد</p><p>او بس نکند پس من چه کنم</p><p>از ساغر او گیج است سرم</p><p>از دیدن او جان است تنم</p><p>تنگ است بر او هر هفت فلک</p><p>چون می رود او در پیرهنم</p><p>از شیره او من شیردلم</p><p>در عربده‌اش شیرین سخنم</p><p>می گفت که تو در چنگ منی</p><p>من ساختمت چونت نزنم</p><p>من چنگ توام بر هر رگ من</p><p>تو زخمه زنی من تن تننم</p><p>حاصل تو ز من دل برنکنی</p><p>دل نیست مرا من خود چه کنم</p><h2><a id="poem-4375" href="https://ganjoor.net/moulavi/shams/ghazalsh/sh1751">غزل شمارهٔ ۱۷۵۱</a></h2>
<p>تشنه خویش کن مده آبم</p><p>عاشق خویش کن ببر خوابم</p><p>تا شب و روز در نماز آیم</p><p>ای خیال خوش تو محرابم</p><p>گر خیال تو در فنا یابم</p><p>در زمان سوی مرگ بشتابم</p><p>بر امید خیال گوهر تو</p><p>جاذب هر مسی چو قلابم</p><p>بر امید مسبب الاسباب</p><p>رهزن کاروان اسبابم</p><p>رحمتی آر و پادشاهی کن</p><p>کاین فراق تو بر نمی‌تابم</p><p>زان همی‌گردم و همی‌نالم</p><p>که بر آب حیات دولابم</p><p>زان چو روزن گشاده‌ام دل و چشم</p><p>که تویی آفتاب و مهتابم</p><p>آن زمانی که نام تو شنوم</p><p>مست گردند نام و القابم</p><p>آن زمانی که آتش تو رسد</p><p>بجهد این دل چو سیمابم</p><p>بس کن از گفت کز غبار سخن</p><p>خود سخن بخش را نمی‌یابم</p><h2><a id="poem-4376" href="https://ganjoor.net/moulavi/shams/ghazalsh/sh1752">غزل شمارهٔ ۱۷۵۲</a></h2>
<p>کون خر را نظام دین گفتم</p><p>پشک را عنبر ثمین گفتم</p><p>اندر این آخرجهان ز گزاف</p><p>بس چمن نام هر چمین گفتم</p><p>طوق بر گردن کپی بستم</p><p>نام اعلا بر اسفلین گفتم</p><p>عجز خواهید روح را که ز عجز</p><p>صفت روح بهر طین گفتم</p><p>حلیه آدم و خلیفه حق</p><p>بهر ابلیس و هر لعین گفتم</p><p>زاغ را بلبل چمن خواندم</p><p>خار را سرو و یاسمین گفتم</p><p>دیو را جبرئیل کردم نام</p><p>ژاژ را حجت مبین گفتم</p><p>ای دریغا که کان نفرین را</p><p>از طمع چند آفرین گفتم</p><p>از خری بود آن نبد ز خرد</p><p>که خر ماده را تکین گفتم</p><p>توبه کردم از این خطا گفتن</p><p>همه عمرم بس ار همین گفتم</p><h2><a id="poem-4377" href="https://ganjoor.net/moulavi/shams/ghazalsh/sh1753">غزل شمارهٔ ۱۷۵۳</a></h2>
<p>آمدم باز تا چنان گردم</p><p>که چو خورشید جمله جان گردم</p><p>سر خم رحیق بگشایم</p><p>سرده بزم سرخوشان گردم</p><p>عشرت اکنون علم به صحرا زد</p><p>من چو فکرت چرا نهان گردم</p><p>باغ خلد است جان من تا من</p><p>قره العین باغبان گردم</p><p>برنگردم به گرد خود چون قطب</p><p>گرد قطبان چو آسمان گردم</p><p>چون شبم روز گشت ای سلطان</p><p>فارغ از بام و پاسبان گردم</p><p>کان زرم نیم زر محدود</p><p>که پی سنگ امتحان گردم</p><p>تن زن از هی هی شبانانه</p><p>پادشاهم چرا شبان گردم</p><h2><a id="poem-4378" href="https://ganjoor.net/moulavi/shams/ghazalsh/sh1754">غزل شمارهٔ ۱۷۵۴</a></h2>
<p>آتشی از تو در دهان دارم</p><p>لیک صد مهر بر زبان دارم</p><p>دو جهان را کند یکی لقمه</p><p>شعله‌هایی که در نهان دارم</p><p>گر جهان جملگی فنا گردد</p><p>بی‌جهان ملک صد جهان دارم</p><p>کاروان‌ها که بار آن شکر است</p><p>من ز مصر عدم روان دارم</p><p>من ز مستی عشق بی‌خبرم</p><p>که از آن سود یا زیان دارم</p><p>چشم تن بود درفشان از عشق</p><p>تا کنون جان درفشان دارم</p><p>بند خانه نیم که چون عیسی</p><p>خانه بر چارم آسمان دارم</p><p>شکر آن را که جان دهد تن را</p><p>گر بشد جان جان جان دارم</p><p>آنچ داده‌ست شمس تبریزی</p><p>ز من آن جو که من همان دارم</p><h2><a id="poem-4379" href="https://ganjoor.net/moulavi/shams/ghazalsh/sh1755">غزل شمارهٔ ۱۷۵۵</a></h2>
<p>در طریقت دو صد کمین دارم</p><p>لیک صد چشم خرده بین دارم</p><p>این نشان‌ها که بر رخم پیداست</p><p>دانک از شاه همنشین دارم</p><p>آن یکی گنج کز جهان بیش است</p><p>در دل و جان خود دفین دارم</p><p>ظلمت شک جای من بادا</p><p>گر از آن رو سر یقین دارم</p><p>من نهانی ز جبرئیل امین</p><p>جبرئیل دگر امین دارم</p><p>نقش چین مر مرا چه کار آید</p><p>چونک بر رخ ز عشق چین دارم</p><p>اسپ اقبال را ببرم پی</p><p>زانک بر پشت عشق زین دارم</p><p>پای دار است جان من در عشق</p><p>چونک پاهای آهنین دارم</p><p>از دمم بوی باغ می آید</p><p>کز درون باغ و یاسمین دارم</p><p>از فرح پایم از زمین دور است</p><p>چونک در لامکان زمین دارم</p><p>رو به تبریز شرح این بطلب</p><p>زانک من این ز شمس دین دارم</p><h2><a id="poem-4380" href="https://ganjoor.net/moulavi/shams/ghazalsh/sh1756">غزل شمارهٔ ۱۷۵۶</a></h2>
<p>تا به جان مست عشق آن یارم</p><p>سرده باده‌های انوارم</p><p>هر دمی گر نه جان نو دهدم</p><p>ای دل از جان خویش بیزارم</p><p>گرد آن مه چو چرخ می گردم</p><p>پس دگر چیست در زمین کارم</p><p>بر سر کارگاه خوبی بود</p><p>سوزنش کرده‌ست چون تارم</p><p>سوزنم چنگ شد از او در تار</p><p>تا به آواز زیر می زارم</p><p>تا من این کارگاه عالم را</p><p>کو حجاب حق است بردارم</p><p>تا بسوزم حجاب غفلت و خواب</p><p>ز آتش چشم‌های بیدارم</p><p>تا بیابم ز شمس تبریزی</p><p>صحت این ضمیر بیمارم</p><h2><a id="poem-4381" href="https://ganjoor.net/moulavi/shams/ghazalsh/sh1757">غزل شمارهٔ ۱۷۵۷</a></h2>
<p>همتم شد بلند و تدبیرم</p><p>جز به پیش تو من نمی‌میرم</p><p>تو دهانم گرفته‌ای که خموش</p><p>تو دهان گیر و من جهان گیرم</p><p>زان ز عالم ربوده‌ام حلقه</p><p>که به دست توست زنجیرم</p><p>پیر ما را ز سر جوان کرده‌ست</p><p>لاجرم هم جوان و هم پیرم</p><p>چون گشاد من از کمان تو است</p><p>راست رو خصم دوز چون تیرم</p><p>با گشادت چه جای تیر و کمان</p><p>هر دو را بشکنم بنپذیرم</p><p>دیدن غیر تو نفاق بود</p><p>من نه مرد نفاق و تزویرم</p><p>با من آمیختی چو شکر و شیر</p><p>چون شکر در گداز از آن شیرم</p><p>طاقتم طاق شد ز جفتی خویش</p><p>درمیفکن دگر به تأخیرم</p><p>درد تأخیر چون برآرد دود</p><p>بررود تا اثیر تأثیرم</p><h2><a id="poem-4382" href="https://ganjoor.net/moulavi/shams/ghazalsh/sh1758">غزل شمارهٔ ۱۷۵۸</a></h2>
<p>در وصالت چرا بیاموزم</p><p>در فراقت چرا بیاموزم</p><p>یا تو با درد من بیامیزی</p><p>یا من از تو دوا بیاموزم</p><p>می گریزی ز من که نادانم</p><p>یا بیامیزی یا بیاموزم</p><p>پیش از این ناز و خشم می کردم</p><p>تا من از تو جدا بیاموزم</p><p>چون خدا با تو است در شب و روز</p><p>بعد از این از خدا بیاموزم</p><p>در فراقت سزای خود دیدم</p><p>چون بدیدم سزا بیاموزم</p><p>خاک پای تو را به دست آرم</p><p>تا از او کیمیا بیاموزم</p><p>آفتاب تو را شوم ذره</p><p>معنی والضحی بیاموزم</p><p>کهربای تو را شوم کاهی</p><p>جذبه کهربا بیاموزم</p><p>از دو عالم دو دیده بردوزم</p><p>این من از مصطفی بیاموزم</p><p>سر مازاغ و ماطغی را من</p><p>جز از او از کجا بیاموزم</p><p>در هوایش طواف سازم تا</p><p>چون فلک در هوا بیاموزم</p><p>بند هستی فروگشادم تا</p><p>همچو مه بی‌قبا بیاموزم</p><p>همچو ماهی زره ز خود سازم</p><p>تا به بحر آشنا بیاموزم</p><p>همچو دل خون خورم که تا چون دل</p><p>سیر بی‌دست و پا بیاموزم</p><p>در وفا نیست کس تمام استاد</p><p>پس وفا از وفا بیاموزم</p><p>ختمش این شد که خوش لقای منی</p><p>از تو خوش خوش لقا بیاموزم</p><h2><a id="poem-4383" href="https://ganjoor.net/moulavi/shams/ghazalsh/sh1759">غزل شمارهٔ ۱۷۵۹</a></h2>
<p>اه چه بی‌رنگ و بی‌نشان که منم</p><p>کی ببینم مرا چنان که منم</p><p>گفتی اسرار در میان آور</p><p>کو میان اندر این میان که منم</p><p>کی شود این روان من ساکن</p><p>این چنین ساکن روان که منم</p><p>بحر من غرقه گشت هم در خویش</p><p>بوالعجب بحر بی‌کران که منم</p><p>این جهان و آن جهان مرا مطلب</p><p>کاین دو گم شد در آن جهان که منم</p><p>فارغ از سودم و زیان چو عدم</p><p>طرفه بی‌سود و بی‌زیان که منم</p><p>گفتم ای جان تو عین مایی گفت</p><p>عین چه بود در این عیان که منم</p><p>گفتم آنی بگفت‌های خموش</p><p>در زبان نامده‌ست آن که منم</p><p>گفتم اندر زبان چو درنامد</p><p>اینت گویای بی‌زبان که منم</p><p>می شدم در فنا چو مه بی‌پا</p><p>اینت بی‌پای پادوان که منم</p><p>بانگ آمد چه می دوی بنگر</p><p>در چنین ظاهر نهان که منم</p><p>شمس تبریز را چو دیدم من</p><p>نادره بحر و گنج و کان که منم</p><h2><a id="poem-4384" href="https://ganjoor.net/moulavi/shams/ghazalsh/sh1760">غزل شمارهٔ ۱۷۶۰</a></h2>
<p>به خدایی که در ازل بوده‌ست</p><p>حی و دانا و قادر و قیوم</p><p>نور او شمع‌های عشق فروخت</p><p>تا بشد صد هزار سر معلوم</p><p>از یکی حکم او جهان پر شد</p><p>عاشق و عشق و حاکم و محکوم</p><p>در طلسمات شمس تبریزی</p><p>گشت گنج عجایبش مکتوم</p><p>که از آن دم که تو سفر کردی</p><p>از حلاوت جدا شدیم چو موم</p><p>همه شب همچو شمع می سوزیم</p><p>ز آتشش جفت وز انگبین محروم</p><p>در فراق جمال او ما را</p><p>جسم ویران و جان در او چون بوم</p><p>آن عنان را بدین طرف برتاب</p><p>زفت کن پیل عیش را خرطوم</p><p>بی‌حضورت سماع نیست حلال</p><p>همچو شیطان طرب شده مرحوم</p><p>یک غزل بی‌تو هیچ گفته نشد</p><p>تا رسید آن مشرفه مفهوم</p><p>بس به ذوق سماع نامه تو</p><p>غزلی پنج شش بشد منظوم</p><p>شام ما از تو صبح روشن باد</p><p>ای به تو فخر شام و ارمن و روم</p><h2><a id="poem-4385" href="https://ganjoor.net/moulavi/shams/ghazalsh/sh1761">غزل شمارهٔ ۱۷۶۱</a></h2>
<p>ما همه از الست همدستیم</p><p>عاقبت شکر بازپیوستیم</p><p>ما همه همدلیم و همراهیم</p><p>جمله از یک شراب سرمستیم</p><p>ما ز کونین عشق بگزیدیم</p><p>جز که آن عشق هیچ نپرستیم</p><p>چند تلخی کشید جان ز فراق</p><p>عاقبت از فراق وارستیم</p><p>آفتابی درآمد از روزن</p><p>کرد ما را بلند اگر پستیم</p><p>آفتابا مکش ز ما دامن</p><p>نی که بر دامن تو بنشستیم</p><p>از شعاع تو است اگر لعلیم</p><p>از تو هستیم ما اگر هستیم</p><p>پیش تو ذره وار رقصانیم</p><p>از هوای تو بند بشکستیم</p><h2><a id="poem-4386" href="https://ganjoor.net/moulavi/shams/ghazalsh/sh1762">غزل شمارهٔ ۱۷۶۲</a></h2>
<p>آمدستیم تا چنان گردیم</p><p>که چو خورشید جمله جان گردیم</p><p>مونس و یار غمگنان باشیم</p><p>گل و گلزار خاکیان گردیم</p><p>چند کس را نییم خاص چو زر</p><p>بر همه همچو بحر و کان گردیم</p><p>جان نماییم جسم عالم را</p><p>قره العین دیدگان گردیم</p><p>چون زمین نیستیم یغماگاه</p><p>ایمن و خوش چو آسمان گردیم</p><p>هر کی ترسان بود چو ترسایان</p><p>همچو ایمان بر او امان گردیم</p><p>هین خمش کن از آن هم افزونیم</p><p>که بر الفاظ و بر زبان گردیم</p><h2><a id="poem-4387" href="https://ganjoor.net/moulavi/shams/ghazalsh/sh1763">غزل شمارهٔ ۱۷۶۳</a></h2>
<p>ما که باده ز دست یار خوریم</p><p>کی چو اشتر گیاه و خار خوریم</p><p>ایمنیم از خمار مرگ ایرا</p><p>می باقی بی‌خمار خوریم</p><p>جام مردان بیار تا کامروز</p><p>بی‌محابا و مردوار خوریم</p><p>به دم ناشمرده زنده شویم</p><p>اندر آن دم که بی‌شمار خوریم</p><p>ساقیا پای دار تا ز کفت</p><p>می سرجوش پایدار خوریم</p><p>پی این شیر مست می پوییم</p><p>تا کباب از دل شکار خوریم</p><p>زان دیاریم کز حدث پاک است</p><p>روزی پاک از آن دیار خوریم</p><p>نه چو کرکس اسیر مرداریم</p><p>نه چو لک لک ز حرص مار خوریم</p><h2><a id="poem-4388" href="https://ganjoor.net/moulavi/shams/ghazalsh/sh1764">غزل شمارهٔ ۱۷۶۴</a></h2>
<p>ناله بلبل بهار کنیم</p><p>تا بدان بلبلان شکار کنیم</p><p>کار او ناز و کار ما لابه است</p><p>گر ننالیم پس چه کار کنیم</p><p>در گلستان رویم و گل چینیم</p><p>بر سر عاشقان نثار کنیم</p><p>اندرآییم مست در بازار</p><p>همه را مست و بی‌قرار کنیم</p><p>سیم با یار خوش عذار خوریم</p><p>خدمت چشم پرخمار کنیم</p><p>کس نداند خدای داند و بس</p><p>عیش‌هایی که با نگار کنیم</p><p>تو اگر رازدار ما باشی</p><p>راز را با تو آشکار کنیم</p><p>می گریزند خلق از تاتار</p><p>خدمت خالق تبار کنیم</p><p>بار کردند اشتران بگریز</p><p>رختمان نیست ما چه بار کنیم</p><p>خلق خیزان کنند و ما بر بام</p><p>اشتر مردمان شمار کنیم</p><h2><a id="poem-4389" href="https://ganjoor.net/moulavi/shams/ghazalsh/sh1765">غزل شمارهٔ ۱۷۶۵</a></h2>
<p>عاشق روی جان فزای توییم</p><p>رحمتی کن که در هوای توییم</p><p>تو به رخسار آفتابی و مه</p><p>ما همه ذره در هوای توییم</p><p>تا تو زین پرده روی بنمایی</p><p>منتظر بر در سرای توییم</p><p>ای که ما در میان مجلس انس</p><p>بیخود از شربت لقای توییم</p><p>خیره چون دشمنان مکش ما را</p><p>کآخر ای دوست آشنای توییم</p><p>تو رضا می دهی به کشتن ما</p><p>ما همه بنده رضای توییم</p><p>گر چه با خاتم سلیمانیم</p><p>ای پری زاده خاک پای توییم</p><p>شمس تبریز جان جان‌هایی</p><p>ما همه بنده و گدای توییم</p><h2><a id="poem-4390" href="https://ganjoor.net/moulavi/shams/ghazalsh/sh1766">غزل شمارهٔ ۱۷۶۶</a></h2>
<p>خیز تا فتنه‌ای برانگیزیم</p><p>یک زمان از زمانه بگریزیم</p><p>بر بساط نشاط بنشینیم</p><p>همه از پیش خویش برخیزیم</p><p>جز حریف ظریف نگزینیم</p><p>با کسان خسان نیامیزیم</p><p>غم بیهوده در جهان نخوریم</p><p>می آسوده در قدح ریزیم</p><p>ما گرفتار شادی و طربیم</p><p>نه گرفتار زهد و پرهیزیم</p><p>گر ستیزه کند فلک با ما</p><p>بر مرادش رویم و نستیزیم</p><p>چون نداریم هیچ دست آویز</p><p>چند با هر کسی درآویزیم</p><p>عیش باقی است شمس تبریزی</p><p>مست جاوید شاه تبریزیم</p><h2><a id="poem-4391" href="https://ganjoor.net/moulavi/shams/ghazalsh/sh1767">غزل شمارهٔ ۱۷۶۷</a></h2>
<p>تو چه دانی که ما چه مرغانیم</p><p>هر نفس زیر لب چه می خوانیم</p><p>چون به دست آورد کسی ما را</p><p>ما گهی گنج گاه ویرانیم</p><p>چرخ از بهر ماست در گردش</p><p>زان سبب همچو چرخ گردانیم</p><p>کی بمانیم اندر این خانه</p><p>چون در این خانه جمله مهمانیم</p><p>گر به صورت گدای این کوییم</p><p>به صفت بین که ما چه سلطانیم</p><p>چونک فردا شهیم در همه مصر</p><p>چه غم امروز اگر به زندانیم</p><p>تا در این صورتیم از کس ما</p><p>هم نرنجیم و هم نرنجانیم</p><p>شمس تبریز چونک شد مهمان</p><p>صد هزاران هزار چندانیم</p><h2><a id="poem-4392" href="https://ganjoor.net/moulavi/shams/ghazalsh/sh1768">غزل شمارهٔ ۱۷۶۸</a></h2>
<p>چند قبا بر قد دل دوختم</p><p>چند چراغ خرد افروختم</p><p>پیر فلک را که قراریش نیست</p><p>گردش بس بوالعجب آموختم</p><p>گنج کرم آمد مهمان من</p><p>وام فقیران ز کرم توختم</p><p>حاصل از این سه سخنم بیش نیست</p><p>سوختم و سوختم و سوختم</p><p>بر مثل شمعم من پاکباز</p><p>ریختم آن دخل که اندوختم</p><p>بس که بسی نکته عیسی جان</p><p>در دل و در گوش خر اسپوختم</p><p>بس که اذا تم دنا نقصه</p><p>تا بنگوید صنم شوخ تم</p><h2><a id="poem-4393" href="https://ganjoor.net/moulavi/shams/ghazalsh/sh1769">غزل شمارهٔ ۱۷۶۹</a></h2>
<p>ای دل صافی دم ثابت قدم</p><p>جئت لکی تنذر خیر الامم</p><p>سر ننهی جز به اشارات دل</p><p>بر ورق عشق ازل چون قلم</p><p>از طرب باد تو و داد تو</p><p>رقص کنانیم چو شقه علم</p><p>رقص کنان خواجه کجا می روی</p><p>سوی گشایشگه عرصه عدم</p><p>خواجه کدامین عدم است این بگو</p><p>گوش قدم داند حرف قدم</p><p>عشق غریب است و زبانش غریب</p><p>همچو غریب عربی در عجم</p><p>خیز که آورده امت قصه‌ای</p><p>بشنو از بنده نه بیش و نه کم</p><p>بشنو این حرف غریبانه را</p><p>قصه غریب آمد و گوینده هم</p><p>از رخ آن یوسف شد قعر چاه</p><p>روشن و فرخنده چو باغ ارم</p><p>قصر شد آن حبس و در او باغ و راغ</p><p>جنت و ایوان شد و صفه حرم</p><p>همچو کلوخی که در آب افکنی</p><p>باز شود آب در آن دم ز هم</p><p>همچو شب ابر که خورشید صبح</p><p>ناگه سر برزند از چاه غم</p><p>همچو شرابی که عرب خورد و گفت</p><p>صل علی دنتها و ارتسم</p><p>از طرب این حبس به خواری و نقص</p><p>می نگرد بر فلک محتشم</p><p>ای خرد از رشک دهانم مگیر</p><p>قد شهد الله و عد النعم</p><p>گر چه درخت آب نهان می خورد</p><p>بان علی شعبته ما کتم</p><p>هر چه بدزدید زمین ز آسمان</p><p>فصل بهاران بدهد دم به دم</p><p>گر شبه دزدیده‌ای وگر گهر</p><p>ور علم افراشتی وگر قلم</p><p>رفت شب و روز تو اینک رسید</p><p>سوف یری النائم ماذا احتلم</p><h2><a id="poem-4394" href="https://ganjoor.net/moulavi/shams/ghazalsh/sh1770">غزل شمارهٔ ۱۷۷۰</a></h2>
<p>آمد سرمست سحر دلبرم</p><p>بیخود و بنشست به مجلس برم</p><p>گرم شد و عربده آغاز کرد</p><p>گفت که تو نقشی و من آزرم</p><p>تو به دو پر می پری و من به صد</p><p>تو ز دو کس من ز دو صد خوشترم</p><p>گر چه فروتر بنشستم ز لطف</p><p>من ز حریفان به دو سر برترم</p><p>یک قدحم بیست چو جام شماست</p><p>تا همه دانند که من دیگرم</p><p>ساغر من تا لب و باقی به نیم</p><p>جان و دلم زفت و به تن لاغرم</p><p>صورت من ناید در چشم سر</p><p>زان که از این سر نیم و زان سرم</p><p>من پنهان در دل و دل هم نهان</p><p>زانک در این هر دو صدف گوهرم</p><p>گر قدحی بیشتر از من خوری</p><p>من دو سبو بیشتر از تو خورم</p><p>گر به دو صد کوه چو بز بردوی</p><p>من که و بز را دو شکم بردرم</p><p>چون بدوم مه نبود همتکم</p><p>چون بجهم چرخ بود چنبرم</p><p>چون ببرم دست به سوی سلاح</p><p>دشنه خورشید بود خنجرم</p><p>خشک نماید بر تو این غزل</p><p>چون نشدی تر ز نم کوثرم</p><p>کور نه‌ام لیک مرا کیمیاست</p><p>این درم قلب از آن می خرم</p><p>جزو و کلم یار مرا درخور است</p><p>نی خوردم غم و نه من غم خورم</p><h2><a id="poem-4395" href="https://ganjoor.net/moulavi/shams/ghazalsh/sh1771">غزل شمارهٔ ۱۷۷۱</a></h2>
<p>شد ز غمت خانه سودا دلم</p><p>در طلبت رفت به هر جا دلم</p><p>در طلب زهره رخ ماه رو</p><p>می نگرد جانب بالا دلم</p><p>فرش غمش گشتم و آخر ز بخت</p><p>رفت بر این سقف مصفا دلم</p><p>آه که امروز دلم را چه شد</p><p>دوش چه گفته است کسی با دلم</p><p>از طلب گوهر گویای عشق</p><p>موج زند موج چو دریا دلم</p><p>روز شد و چادر شب می درد</p><p>در پی آن عیش و تماشا دلم</p><p>از دل تو در دل من نکته‌هاست</p><p>آه چه ره است از دل تو تا دلم</p><p>گر نکنی بر دل من رحمتی</p><p>وای دلم وای دلم وا دلم</p><p>ای تبریز از هوس شمس دین</p><p>چند رود سوی ثریا دلم</p><h2><a id="poem-4396" href="https://ganjoor.net/moulavi/shams/ghazalsh/sh1772">غزل شمارهٔ ۱۷۷۲</a></h2>
<p>چند گهی فاتحه خوانت کنم</p><p>از پس آن شاه جهانت کنم</p><p>پیر شدی در غم ما باک نیست</p><p>پیر بیا تا که جوانت کنم</p><p>هیچ غم جان مخور ار جان برفت</p><p>بگلر لشکرگه جانت کنم</p><p>آنچ محال است تصور دهم</p><p>وجه محالیش بیانت کنم</p><p>ره دهمت تا به اصول اصول</p><p>راه چه باشد که چنانت کنم</p><p>گر چه کلیمی همه در اعتراض</p><p>کشف کنم خضر زمانت کنم</p><h2><a id="poem-4397" href="https://ganjoor.net/moulavi/shams/ghazalsh/sh1773">غزل شمارهٔ ۱۷۷۳</a></h2>
<p>بار دگر جانب یار آمدیم</p><p>خیره نگر سوی نگار آمدیم</p><p>بر سر و رو سجده کنان جمله راه</p><p>تا سر آن گنج چو مار آمدیم</p><p>نافه آهو چو بزد بر دماغ</p><p>دام گرفتیم و شکار آمدیم</p><p>دام بشر لایق آن صید نیست</p><p>پس تو بگو ما به چه کار آمدیم</p><p>پار دل پاره رفوی تو دید</p><p>بر طمع دولت پار آمدیم</p><p>ای همه هستی مکن از ما کنار</p><p>زانک ز هستی به کنار آمدیم</p><p>همچو ستاره سوی شیطان کفر</p><p>نفط زنانیم و شرار آمدیم</p><p>همچو ابابیل سوی پیل گبر</p><p>سنگ زنانیم و دمار آمدیم</p><p>باز چو بینیم رخ عاشقان</p><p>با طبق سیم نثار آمدیم</p><h2><a id="poem-4398" href="https://ganjoor.net/moulavi/shams/ghazalsh/sh1774">غزل شمارهٔ ۱۷۷۴</a></h2>
<p>ما به تماشای تو بازآمدیم</p><p>جانب دریای تو بازآمدیم</p><p>سیل غمت خانه دل را ببرد</p><p>زود به صحرای تو بازآمدیم</p><p>چون سر ما مطبخ سودای توست</p><p>بر سر سودای تو بازآمدیم</p><p>از سر چه صد رسن انداختی</p><p>تا سوی بالای تو بازآمدیم</p><p>ناله سرنای تو در جان رسید</p><p>در پی سرنای تو بازآمدیم</p><h2><a id="poem-4399" href="https://ganjoor.net/moulavi/shams/ghazalsh/sh1775">غزل شمارهٔ ۱۷۷۵</a></h2>
<p>گر تو کنی روی ترش زحمت از این جا ببرم</p><p>گر تو میی من قدحم ور ترشی من کبرم</p><p>عبس وجها سندی کان سناه مددی</p><p>کل هوی یهویه ذاک جمیل و کرم</p><p>زنده نباشد دل من گر به مهش دل ندهم</p><p>عقل ندارد سر من گر ز نباتش نچرم</p><p>مبسمه بلبلنی عابسه زلزلنی</p><p>ما شطه شیبنی غیبته الف هرم</p><p>گر کژی آرم سوی او همچو کمان تیر خورم</p><p>ور هنر آرم سوی او عرضه کنم بی‌هنرم</p><p>بارحتی فکرته هیجنی قلقلنی</p><p>قمت اطوف سکرا مغتنما حول حرم</p><p>گر پی رایش نروم باد گسسته رگ من</p><p>ور سوی بحرش نروم باد شکسته گهرم</p><p>ظلت به مقتنیا مرتزقا مجتنیا</p><p>نخله خلد نبتت وسط ریاض و ارم</p><p>چونک شکارش نشوم خواجه یقین دان که سگم</p><p>چون پی اسپش ندوم خواجه یقین دان که خرم</p><p>کنت ثقیلا کسلا خففنی جذبته</p><p>نمت علی قارعه عاصفنی سیل عرم</p><p>گفتم بسته‌ست دلم گفت منم قفل گشا</p><p>گفتم کشتی تو مرا گفت من از تو بترم</p><p>رو سخن کار مگو کز همه آزاد شدم</p><p>رو سخن خار مگو چون همه گل می سپرم</p><h2><a id="poem-4400" href="https://ganjoor.net/moulavi/shams/ghazalsh/sh1776">غزل شمارهٔ ۱۷۷۶</a></h2>
<p>منم آن بنده مخلص که از آن روز که زادم</p><p>دل و جان را ز تو دیدم دل و جان را به تو دادم</p><p>کتب العشق بانی بهوی العاشق اعلم</p><p>فالیه نتراجع و الیه نتحاکم</p><p>چو شراب تو بنوشم چو شراب تو بجوشم</p><p>چو قبای تو بپوشم ملکم شاه قبادم</p><p>قمر الحسن اتانی و الی الوصل دعانی</p><p>و رعانی و سقانی هو فی الفضل مقدم</p><p>ز میانم چو گزیدی کمر مهر تو بستم</p><p>چو بدیدم کرم تو به کرم دست گشادم</p><p>نصر العشق اجیبوا و الی الوصل انیبوا</p><p>طلع البدر فطیبوا قدم الحب و انعم</p><p>چه کنم نام و نشان را چو ز تو گم نشود کس</p><p>چه کنم سیم و درم را چو در این گنج فتادم</p><p>لمع العشق توالی و علی الصبر تعالی</p><p>طمس البدر هلالا خضع القلب و اسلم</p><p>چو تویی شادی و عیدم چه نکوبخت و سعیدم</p><p>دل خود بر تو نهادم به خدا نیک نهادم</p><p>خدعونی نهبونی اخذونی غلبونی</p><p>وعدونی کذبونی فالی من اتظلم</p><p>نه بدرم نه بدوزم نه بسازم نه بسوزم</p><p>نه اسیر شب و روزم نه گرفتار کسادم</p><p>ملک الشرق تشرق و علی الروح تعلق</p><p>غسق النفس تفرق ربض الکفر تهدم</p><p>چه کساد آید آن را که خریدار تو باشی</p><p>چو فزودی تو بهایم که کند طمع مزادم</p><p>نفس العشق عتادی و عمیدی و عمادی</p><p>فمن العشق تدثر و من العشق تختم</p><p>روش زاهد و عابد همگی ترک مراد است</p><p>بنما ترک چه گویم چو تویی جمله مرادم</p><p>لک یا عشق وجودی و رکوعی و سجودی</p><p>لک بخلی لک جودی و لک الدهر منظم</p><p>چو مرا دیو ربودی طربم یاد تو بودی</p><p>تو چنانم بربودی که بشد یاد ز یادم</p><p>الف الدهر بعادی جرح البعد فؤادی</p><p>فقد النوم وسادی و سعاداتی نوم</p><p>به صفت کشتی نوحم که به باد تو روانم</p><p>چو مرا باد تو دادی مده ای دوست به بادم</p><p>فاری الشمل تفرق و اری الستر تمزق</p><p>و اری السقف تخرق و اری الموج تلاطم</p><p>من اگر کشتی نوحم چه عجب چون همه روحم</p><p>من اگر فتح و فتوحم چه عجب شاه نژادم</p><p>و اری البدر تکور و اری النجم تکدر</p><p>و اری البحر تسجر و اری الهلک تفاقم</p><p>چو به بحر تو درآیم به مزاج آب حیاتم</p><p>چو فتم جانب ساحل حجرم سنگ و جمادم</p><p>فقد اهدانی ربی و اتی الجد بحبی</p><p>نهض الحب لطبی و تدارک و ترحم</p><p>به خدا باز سپیدم که به شاه است امیدم</p><p>سوی مردار چه گردم نه چو زاغم نه چو خادم</p><p>نزل العشق بداری معه کاس عقاری</p><p>هو معراج سواری و علی السطح کسلم</p><p>چو بسازیم چو عیدم چو بسوزیم چو عودم</p><p>ز تو گریم ز تو خندم ز تو غمگین ز تو شادم</p><p>بک احیی و اموت بک امسک و افوت</p><p>بک فی الدهر سکوت بک قلبی یتکلم</p><p>چو ز تبریز بتابد مه شمس الحق والدین</p><p>بفروزد ز مه او فلک جهد و جهادم</p>
</body></html>