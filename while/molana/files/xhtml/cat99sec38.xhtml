<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4401" href="https://ganjoor.net/moulavi/shams/ghazalsh/sh1777">غزل شمارهٔ ۱۷۷۷</a></h2>
<p>انا فتحنا بابکم لا تهجروا اصحابکم</p><p>لا تیئسوا من غابکم لا تدنسوا اثوابکم</p><p>الحمد لله الذی من علینا بالثنا</p><p>فی ظل دین مسند لا تغلقوا ابوابکم</p><p>یا اولیا لا تحزنوا اربحتکم لا تغبنوا</p><p>اشجعتکم لا تجبنوا لا تحقروا القابکم</p><p>یا رب اشرح صدرنا یا رب ارفع قدرنا</p><p>یا رب اظهر بدرنا لا تعبدوا اربابکم</p><p>ما لی اله غیره نال البرا یا خیره</p><p>طاب الموافی سیره لا تخسرو اعقابکم</p><p>بوی دل آید از سخن دل حاصل آید از سخن</p><p>تا مقبل آید از سخن لا تهتکوا جلبابکم</p><h2><a id="poem-4402" href="https://ganjoor.net/moulavi/shams/ghazalsh/sh1778">غزل شمارهٔ ۱۷۷۸</a></h2>
<p>رحت انا من بینکم غبت کذا من عینکم</p><p>لا تغفلوا عن حینکم لا تهدموا دارینکم</p><p>اخواننا اخواننا ان الزمان خاننا</p><p>لا تنسؤا هجراننا لا تهدموا دارینکم</p><p>قد فاتنا اعمارنا و استنسیت اخبارنا</p><p>و استثقلت اوزارنا لا تهدموا دارینکم</p><p>استوثقوا ادیانکم و استغنموا اخوانکم</p><p>و استعشقوا ایمانکم لا تهدموا دارینکم</p><h2><a id="poem-4403" href="https://ganjoor.net/moulavi/shams/ghazalsh/sh1779">غزل شمارهٔ ۱۷۷۹</a></h2>
<p>اتیناکم اتیناکم فحیونا نحییکم</p><p>و لو لاکم و لقیاکم لما کنا بودایکم</p><p>دخلنا دارکم سکری فشکرا ربنا شکرا</p><p>ذکرتم عهدنا ذکرا و نادانا منادیکم</p><p>خرجنا من قری الوادی دخلنا القصر یا حادی</p><p>توافیتم بمیعادی و باح الراح ساقیکم</p><p>فاخف القصر لا تبدی و من یسئلک لا تهدی</p><p>فانت الغوث و المجدی اذا ناجی مناجیکم</p><p>و تسقینا و تشفینا و مثل السر تخفینا</p><p>و هذا کله فضل فانا لا نکافیکم</p><h2><a id="poem-4404" href="https://ganjoor.net/moulavi/shams/ghazalsh/sh1780">غزل شمارهٔ ۱۷۸۰</a></h2>
<p>اقبل الساقی علینا حاملا کاس المدام</p><p>فاشربوا من کاس خلد و اترکوا کل الطعام</p><p>اشبعوا من غیر اکل و اسمعوا من غیر اذن</p><p>و انطقوا من غیر حرف و اسکتوا تم الکلام</p><p>ایها العشاق طیبوا و اسکروا من کأسنا</p><p>و ارکبوا ظهر المعالی و ادخلوا بین الزحام</p><p>انهضوا نادی المنادی الصلا این الرجال</p><p>جاء کم نادی القیامه فی الهوی نعم القیام</p><p>اشربوا سقیا لکم ثم اطربوا غنما لکم</p><p>ان هذا یوم عید عیدوا بعد الصیام</p><p>وافقونا وافقونا فی طریق الاتحاد</p><p>انما نحن کنهر فرقوه و السلام</p><p>یا ندیمی سل سبیلا نحو عین السلسبیل</p><p>قم لنا نفتح جنانا من جنان یا غلام</p><h2><a id="poem-4405" href="https://ganjoor.net/moulavi/shams/ghazalsh/sh1781">غزل شمارهٔ ۱۷۸۱</a></h2>
<p>قد رجعنا قد رجعنا جائیا من طورکم</p><p>انظرونا انظرونا نقتبس من نورکم</p><p>کل من یرجو وجودا یغتنم من جودکم</p><p>کل من ارداه عسر نال من میسورکم</p><p>لیس یشقی بالرزایا من یکن محفوظکم</p><p>لا یبالی بالبرایا خاضعی منصورکم</p><p>حارت ابصار البرایا فی بدیهیاتکم</p><p>من یلاقی من یسوق الخیل فی مستورکم</p><p>لیس یهدی قلبنا الا نسیم منکم</p><p>لیس یجلی طرفنا الا بقربی دورکم</p><h2><a id="poem-4406" href="https://ganjoor.net/moulavi/shams/ghazalsh/sh1782">غزل شمارهٔ ۱۷۸۲</a></h2>
<p>ظننتم ایا عذال ان قد عدلتم</p><p>تظنون ان الحق فیما عذلتم</p><p>و ما ضاء ذاک البدر الا لاهله</p><p>و غادرکم انواره فضللتم</p><p>فما مل من ذاق الصبابه و الهوی</p><p>و انکم ما ذقتم فمللتم</p><p>و ان ذقتموا ما ذقتموه بحقها</p><p>و لا مشرب العشاق یوما وصلتم</p><h2><a id="poem-4407" href="https://ganjoor.net/moulavi/shams/ghazalsh/sh1783">غزل شمارهٔ ۱۷۸۳</a></h2>
<p>فان وفق الله الکریم وصالکم</p><p>و عاین روحی حسنکم و جمالکم</p><p>تصدقت بالروح العزیز لشکرها</p><p>فبالله ارحموا ذلی و عشقی فما لکم</p><p>الی کم اقاسی هجرکم و فراقکم</p><p>الی کم اؤانس طیفکم و خیالکم</p><p>تناقص صبری بازدیاد ملالکم</p><p>فیالیتنی افننی کصبری ملالکم</p><p>عمی العین من تذکارها حرکاتکم</p><p>و غنجاتها ویلاکم و دلالکم</p><p>رآنی الهوی یوما الاعب غفلتی</p><p>فصاح علینا صیحه العشق والکم</p><p>لقد جاء من تبریز روح مجسم</p><p>الا فانثروا فی حب نعلیه ما لکم</p><h2><a id="poem-4408" href="https://ganjoor.net/moulavi/shams/ghazalsh/sh1784">غزل شمارهٔ ۱۷۸۴</a></h2>
<p>علی اهل نجد الثنا و سلام</p><p>و عیشتنا فی غیرهم لحرام</p><p>فضیلته للفاضلین بصیره</p><p>ملاحته للعاشقین قوام</p><p>بصیره اهل الله منه مکحل</p><p>و عشره اهل الحق فیه مدام</p><p>ایا ساکنیها من فضیله سیدی</p><p>لکم عیشه مرضیه و دوام</p><p>و لو لا حجاب العز ارخی ملیکنا</p><p>لکان علی باب الملیک زحام</p><p>ملیک اذا لاحت شعاشع خده</p><p>لا صبح حیا صخره و رخام</p><p>سقی الله وقتا انطقانا کلامه</p><p>ففی الروح من ذاک الکلام کلام</p><p>غدا آلفا قلبی یقوم لامره</p><p>وقدی من عذل العواذل لام</p><h2><a id="poem-4409" href="https://ganjoor.net/moulavi/shams/ghazalsh/sh1785">غزل شمارهٔ ۱۷۸۵</a></h2>
<p>بیا بیا دلدار من دلدار من</p><p>درآ درآ در کار من در کار من</p><p>تویی تویی گلزار من گلزار من</p><p>بگو بگو اسرار من اسرار من</p><p>***</p><p>بیا بیا درویش من درویش من</p><p>مرو مرو از پیش من از پیش من</p><p>تویی تویی هم کیش من هم کیش من</p><p>تویی تویی هم خویش من هم خویش من</p><p>***</p><p>هر جا روم با من روی با من روی</p><p>هر منزلی محرم شوی محرم شوی</p><p>روز و شبم مونس تویی مونس تویی</p><p>دام مرا خوش آهویی خوش آهویی</p><p>***</p><p>ای شمع من بس روشنی بس روشنی</p><p>در خانه‌ام چون روزنی چون روزنی</p><p>تیر بلا چون دررسد چون دررسد</p><p>هم اسپری هم جوشنی هم جوشنی</p><p>***</p><p>صبر مرا برهم زدی برهم زدی</p><p>عقل مرا رهزن شدی رهزن شدی</p><p>دل را کجا پنهان کنم پنهان کنم</p><p>در دلبری تو بی‌حدی تو بی‌حدی</p><p>***</p><p>ای فخر من سلطان من سلطان من</p><p>فرمان ده و خاقان من خاقان من</p><p>چون سوی من میلی کنی میلی کنی</p><p>روشن شود چشمان من چشمان من</p><p>***</p><p>هر جا تویی جنت بود جنت بود</p><p>هر جا روی رحمت بود رحمت بود</p><p>چون سایه‌ها در چاشتگه در چاشتگه</p><p>فتح و ظفر پیشت دود پیشت دود</p><p>***</p><p>فضل خدا همراه تو همراه تو</p><p>امن و امان خرگاه تو خرگاه تو</p><p>بخشایش و حفظ خدا حفظ خدا</p><p>پیوسته در درگاه تو درگاه تو</p><h2><a id="poem-4410" href="https://ganjoor.net/moulavi/shams/ghazalsh/sh1786">غزل شمارهٔ ۱۷۸۶</a></h2>
<p>دزدیده چون جان می روی اندر میان جان من</p><p>سرو خرامان منی ای رونق بستان من</p><p>چون می روی بی‌من مرو ای جان جان بی‌تن مرو</p><p>وز چشم من بیرون مشو ای شعله تابان من</p><p>هفت آسمان را بردرم وز هفت دریا بگذرم</p><p>چون دلبرانه بنگری در جان سرگردان من</p><p>تا آمدی اندر برم شد کفر و ایمان چاکرم</p><p>ای دیدن تو دین من وی روی تو ایمان من</p><p>بی‌پا و سر کردی مرا بی‌خواب و خور کردی مرا</p><p>سرمست و خندان اندرآ ای یوسف کنعان من</p><p>از لطف تو چو جان شدم وز خویشتن پنهان شدم</p><p>ای هست تو پنهان شده در هستی پنهان من</p><p>گل جامه در از دست تو ای چشم نرگس مست تو</p><p>ای شاخ‌ها آبست تو ای باغ بی‌پایان من</p><p>یک لحظه داغم می کشی یک دم به باغم می کشی</p><p>پیش چراغم می کشی تا وا شود چشمان من</p><p>ای جان پیش از جان‌ها وی کان پیش از کان‌ها</p><p>ای آن پیش از آن‌ها ای آن من ای آن من</p><p>منزلگه ما خاک نی گر تن بریزد باک نی</p><p>اندیشه‌ام افلاک نی ای وصل تو کیوان من</p><p>مر اهل کشتی را لحد در بحر باشد تا ابد</p><p>در آب حیوان مرگ کو ای بحر من عمان من</p><p>ای بوی تو در آه من وی آه تو همراه من</p><p>بر بوی شاهنشاه من شد رنگ و بو حیران من</p><p>جانم چو ذره در هوا چون شد ز هر ثقلی جدا</p><p>بی‌تو چرا باشد چرا ای اصل چار ارکان من</p><p>ای شه صلاح الدین من ره دان من ره بین من</p><p>ای فارغ از تمکین من ای برتر از امکان من</p><h2><a id="poem-4411" href="https://ganjoor.net/moulavi/shams/ghazalsh/sh1787">غزل شمارهٔ ۱۷۸۷</a></h2>
<p>گر آخر آمد عشق تو گردد ز اول‌ها فزون</p><p>بنوشت توقیعت خدا کاخرون السابقون</p><p>زرین شده طغرای او ز انا فتحناهای او</p><p>سر کرده صورت‌های او از بحر جان آبگون</p><p>آدم دگربار آمده بر تخت دین تکیه زده</p><p>در سجده شکر آمده سرهای نحن الصافون</p><p>رستم که باشد در جهان در پیش صف عاشقان</p><p>شبدیز می رانند خوش هر روز در دریای خون</p><p>هر سو دو صد ببریده سر در بحر خون زان کر و فر</p><p>رقصان و خندان چون شکر ز انا الیه راجعون</p><p>گر سایه عاشق فتد بر کوه سنگین برجهد</p><p>نه چرخ صدق‌ها زند تو منکری نک آزمون</p><p>بر کوه زد اشراق او بشنو تو چاقاچاق او</p><p>خود کوه مسکین که بود آن جا که شد موسی زبون</p><p>خود پیش موسی آسمان باشد کمینه نردبان</p><p>کو آسمان کو ریسمان کو جان کو دنیای دون</p><p>تن را تو مشتی کاه دان در زیر او دریای جان</p><p>گر چه ز بیرون ذره‌ای صد آفتابی از درون</p><p>خورشیدی و زرین طبق دیگ تو را پخته است حق</p><p>مطلوب بودی در سبق طالب شدستی تو کنون</p><p>او پار کشتی کاشته امسال برگ افراشته</p><p>سر از زمین برداشته بر خویش می خواند فسون</p><p>جان مست گشت از کاس او ای شاد کاس و طاس او</p><p>طاسی که بهر سجده‌اش شد طشت گردون سرنگون</p><p>ای شمس تبریز از کرم ای رشک فردوس و ارم</p><p>تا چنگ اندر من زدی در عشق گشتم ارغنون</p><h2><a id="poem-4412" href="https://ganjoor.net/moulavi/shams/ghazalsh/sh1788">غزل شمارهٔ ۱۷۸۸</a></h2>
<p>تا کی گریزی از اجل در ارغوان و ارغنون</p><p>نک کش کشانت می برند انا الیه راجعون</p><p>تا کی زنی بر خانه‌ها تو قفل با دندانه‌ها</p><p>تا چند چینی دانه‌ها دام اجل کردت زبون</p><p>شد اسب و زین نقره گین بر مرکب چوبین نشین</p><p>زین بر جنازه نه ببین دستان این دنیای دون</p><p>برکن قبا و پیرهن تسلیم شو اندر کفن</p><p>بیرون شو از باغ و چمن ساکن شو اندر خاک و خون</p><p>دزدیده چشمک می زدی همراز خوبان می شدی</p><p>دستک زنان می آمدی کو یک نشان ز آن‌ها کنون</p><p>ای کرده بر پاکان زنخ امروز بستندت زنخ</p><p>فرزند و اهل و خانه‌ات از خانه کردندت برون</p><p>کو عشرت شب‌های تو کو شکرین لب‌های تو</p><p>کو آن نفس کز زیرکی بر ماه می خواندی فسون</p><p>کو صرفه و استیزه‌ات بر نان و بر نان ریزه‌ات</p><p>کو طوق و کو آویزه‌ات ای در شکافی سرنگون</p><p>کو آن فضولی‌های تو کو آن ملولی‌های تو</p><p>کو آن نغولی‌های تو در فعل و مکر ای ذوفنون</p><p>این باغ من آن خان من این آن من آن آن من</p><p>ای هر منت هفتاد من اکنون کهی از تو فزون</p><p>کو آن دم دولت زدن بر این و آن سبلت زدن</p><p>کو حمله‌ها و مشت تو وان سرخ گشتن از جنون</p><p>هرگز شبی تا روز تو در توبه و در سوز تو</p><p>نابوده مهراندوز تو از خالق ریب المنون</p><p>امروز ضربت‌ها خوری وز رفته حسرت‌ها خوری</p><p>زان اعتقاد سرسری زان دین سست بی‌سکون</p><p>زان سست بودن در وفا بیگانه بودن با خدا</p><p>زان ماجرا با انبیا کاین چون بود ای خواجه چون</p><p>چون آینه باش ای عمو خوش بی‌زبان افسانه گو</p><p>زیرا که مستی کم شود چون ماجرا گردد شجون</p><h2><a id="poem-4413" href="https://ganjoor.net/moulavi/shams/ghazalsh/sh1789">غزل شمارهٔ ۱۷۸۹</a></h2>
<p>ای عاشقان ای عاشقان هنگام کوچ است از جهان</p><p>در گوش جانم می رسد طبل رحیل از آسمان</p><p>نک ساربان برخاسته قطارها آراسته</p><p>از ما حلالی خواسته چه خفته‌اید ای کاروان</p><p>این بانگ‌ها از پیش و پس بانگ رحیل است و جرس</p><p>هر لحظه‌ای نفس و نفس سر می کشد در لامکان</p><p>زین شمع‌های سرنگون زین پرده‌های نیلگون</p><p>خلقی عجب آید برون تا غیب‌ها گردد عیان</p><p>زین چرخ دولابی تو را آمد گران خوابی تو را</p><p>فریاد از این عمر سبک زنهار از این خواب گران</p><p>ای دل سوی دلدار شو ای یار سوی یار شو</p><p>ای پاسبان بیدار شو خفته نشاید پاسبان</p><p>هر سوی شمع و مشعله هر سوی بانگ و مشغله</p><p>کامشب جهان حامله زاید جهان جاودان</p><p>تو گل بدی و دل شدی جاهل بدی عاقل شدی</p><p>آن کو کشیدت این چنین آن سو کشاند کش کشان</p><p>اندر کشاکش‌های او نوش است ناخوش‌های او</p><p>آب است آتش‌های او بر وی مکن رو را گران</p><p>در جان نشستن کار او توبه شکستن کار او</p><p>از حیله بسیار او این ذره‌ها لرزان دلان</p><p>ای ریش خند رخنه جه یعنی منم سالار ده</p><p>تا کی جهی گردن بنه ور نی کشندت چون کمان</p><p>تخم دغل می کاشتی افسوس‌ها می داشتی</p><p>حق را عدم پنداشتی اکنون ببین ای قلتبان</p><p>ای خر به کاه اولیتری دیگی سیاه اولیتری</p><p>در قعر چاه اولیتری ای ننگ خانه و خاندان</p><p>در من کسی دیگر بود کاین خشم‌ها از وی جهد</p><p>گر آب سوزانی کند ز آتش بود این را بدان</p><p>در کف ندارم سنگ من با کس ندارم جنگ من</p><p>با کس نگیرم تنگ من زیرا خوشم چون گلستان</p><p>پس خشم من زان سر بود وز عالم دیگر بود</p><p>این سو جهان آن سو جهان بنشسته من بر آستان</p><p>بر آستان آن کس بود کو ناطق اخرس بود</p><p>این رمز گفتی بس بود دیگر مگو درکش زبان</p><h2><a id="poem-4414" href="https://ganjoor.net/moulavi/shams/ghazalsh/sh1790">غزل شمارهٔ ۱۷۹۰</a></h2>
<p>دلدار من در باغ دی می گشت و می گفت ای چمن</p><p>صد حور خوش داری ولی بنگر یکی داری چو من</p><p>گفتم صلای ماجرا ما را نمی‌پرسی چرا</p><p>گفتا که پرسش‌های ما بیرون ز گوش است و دهن</p><p>گفتم ز پرسش تو بحل باری اشارت را مهل</p><p>گفت از اشارت‌های دل هم جان بسوزد هم بدن</p><p>گفتم که چونی در سفر گفتا که چون باشد قمر</p><p>سیمین بر و زرین کمر چشم و چراغ مرد و زن</p><p>گشتن به گرد خود خطا الا جمال قطب را</p><p>او را روا باشد روا کو ره رو است اندر وطن</p><p>هم ساربان هم اشتران مستند از آن صاحب قران</p><p>ای ساربان منزل مکن جز بر در آن یار من</p><p>ای عشرت و ای ناز ما ای اصل و ای آغاز ما</p><p>آخر چه داند راز ما جان حسن یا بوالحسن</p><p>ای عشق تو در جان من چون آفتاب اندر حمل</p><p>وی صورتت در چشم من همچون عقیق اندر یمن</p><p>چون اولین و آخرین در حشر جمع آید یقین</p><p>از تو نباشد خوبتر در جمله آن انجمن</p><p>مجنون چو بیند مر تو را لیلی بر او کاسد شود</p><p>لیلی چو بیند مر تو را گردد چو مجنون ممتحن</p><p>در جست و جوی روی تو در پای گل بس خارها</p><p>ای یاس من گوید همی‌اندر فراقت یاسمن</p><p>گر آفتاب روی تو روزی ده ما نیستی</p><p>ذرات کونین از طمع کی باز کردندی دهن</p><p>حیوان چو قربانی بود جسمش ز جان فانی بود</p><p>پس شرحه‌های گوشتش زنده شود زین بابزن</p><p>آتش بگوید شرحه را سر حیاتات بقا</p><p>کای رسته از جان فنا بر جان بی‌آزار زن</p><p>نعره زنند آن شرحه‌ها یا لیت قومی یعلمون</p><p>گر نعره شان این سو رسد نی گبر ماند نی وثن</p><p>نی ترش ماند در دلی نی پای ماند در گلی</p><p>لبیک لبیک و بلی می گوی و می رو تا وطن</p><p>هست این سخن را باقیی در پرده مشتاقیی</p><p>پیدا شود گر ساقیی ما را کند بی‌خویشتن</p><h2><a id="poem-4415" href="https://ganjoor.net/moulavi/shams/ghazalsh/sh1791">غزل شمارهٔ ۱۷۹۱</a></h2>
<p>بویی همی‌آید مرا مانا که باشد یار من</p><p>بر یاد من پیمود می آن باوفا خمار من</p><p>کی یاد من رفت از دلش ای در دل و جان منزلش</p><p>هر لحظه معجونی کند بهر دل بیمار من</p><p>خاصه کنون از جوش او زان جوش بی‌روپوش او</p><p>رحمت چو جیحون می رود در قلزم اسرار من</p><p>پرده‌ست بر احوال من این گفتی و این قال من</p><p>ای ننگ گلزار ضمیر از فکرت چون خار من</p><p>کو نعره‌ای یا بانگی اندرخور سودای من</p><p>کو آفتابی یا مهی ماننده انوار من</p><p>این را رها کن قیصری آمد ز روم اندر حبش</p><p>تا زنگ را برهم زند در بردن زنگار من</p><p>نظاره کن کز بام او هر لحظه‌ای پیغام او</p><p>از روزن دل می رسد در جان آتشخوار من</p><p>لاف وصالش چون زنم شرح جمالش چون کنم</p><p>کان طوطیان سر می کشند از دام این گفتار من</p><p>اندرخور گفتار من منگر به سوی یار من</p><p>سینای موسی را نگر در سینه افکار من</p><p>امشب در این گفتارها رمزی از آن اسرارها</p><p>در پیش بیداران نهد آن دولت بیدار من</p><p>آن پیل بی‌خواب ای عجب چون دید هندستان به شب</p><p>لیلی درآمد در طلب در جان مجنون وار من</p><p>امشب ز سیلاب دلم ویران شود آب و گلم</p><p>کآمد به میرابی دل سرچشمه انهار من</p><p>بر گوش من زد غره‌ای زان مست شد هر ذره‌ای</p><p>بانگ پریدن می رسد زان جعفر طیار من</p><p>یا رب به غیر این زبان جان را زبانی ده روان</p><p>در قطع و وصل وحدتت تا بسکلد زنار من</p><p>صبر از دل من برده‌ای مست و خرابم کرده‌ای</p><p>کو علم من کو حلم من کو عقل زیرکسار من</p><p>این را بپوشان ای پسر تا نشنود آن سیمبر</p><p>ای هر چه غیر داد او گر جان بود اغیار من</p><p>ای دلبر بی‌جفت من ای نامده در گفت من</p><p>این گفت را زیبی ببخش از زیور ای ستار من</p><p>ای طوطی هم خوان ما جز قند بی‌چونی مخا</p><p>نی عین گو و نی عرض نی نقش و نی آثار من</p><p>از کفر و از ایمان رهد جان و دلم آن سو رود</p><p>دوزخ بود گر غیر آن باشد فن و کردار من</p><p>ای طبله‌ام پرشکرت من طبل دیگر چون زنم</p><p>ای هر شکن از زلف تو صد نافه و عطار من</p><p>مهمانیم کن ای پسر این پرده می زن تا سحر</p><p>این است لوت و پوت من باغ و رز و دینار من</p><p>خفته دلم بیدار شد مست شبم هشیار شد</p><p>برقی بزد بر جان من زان ابر بامدرار من</p><p>در اولین و آخرین عشقی بننمود این چنین</p><p>ابصار عبرت دیده را ای عبره الابصار من</p><p>بس سنگ و بس گوهر شدم بس مؤمن و کافر شدم</p><p>گه پا شدم گه سر شدم در عودت و تکرار من</p><p>روزی برون آیم ز خود فارغ شوم از نیک و بد</p><p>گویم صفات آن صمد با نطق درانبار من</p><p>جانم نشد زین‌ها خنک یا ذا السماء و الحبک</p><p>ای گلرخ و گلزار من ای روضه و ازهار من</p><p>امشب چه باشد قرن‌ها ننشاند آن نار و لظی</p><p>من آب گشتم از حیا ساکن نشد این نار من</p><p>هر دم جوانتر می شوم وز خود نهانتر می شوم</p><p>همواره آنتر می شوم از دولت هموار من</p><p>چون جزو جانم کل شوم خار گلم هم گل شوم</p><p>گشتم سمعنا قل شوم در دوره دوار من</p><p>ای کف زنم مختل مشو وی مطربم کاهل مشو</p><p>روزی بخواهد عذر تو آن شاه باایثار من</p><p>روزی شوی سرمست او روزی ببوسی دست او</p><p>روزی پریشانی کنی در عشق چون دستار من</p><p>کرده‌ست امشب یاد او جان مرا فرهاد او</p><p>فریاد از این قانون نو کاسکست چنگش تار من</p><p>مجنون کی باشد پیش او لیلی بود دل ریش او</p><p>ناموس لیلییان برد لیلی خوش هنجار من</p><p>دست پدر گیر ای پسر با او وفا کن تا سحر</p><p>کامشب منم اندر شرر زان ابر آتشبار من</p><p>زان می حرام آمد که جان بی‌صبر گردد در زمان</p><p>نحس زحل ندهد رهش در دید مه دیدار من</p><p>جان گر همی‌لرزد از او صد لرزه را می ارزد او</p><p>کو دیده‌های موج جو در قلزم زخار من</p><p>من تا قیامت گویمش ای تاجدار پنج و شش</p><p>حیرت همی‌حیران شود در مبعث و انشار من</p><p>خواهی بگو خواهی مگو صبری ندارم من از او</p><p>ای روی او امسال من ای زلف جعدش پار من</p><p>خلقان ز مرگ اندر حذر پیشش مرا مردن شکر</p><p>ای عمر بی‌او مرگ من وی فخر بی‌او عار من</p><p>آه از مه مختل شده وز اختر کاهل شده</p><p>از عقده من فارغ شده بی‌دانش فوار من</p><p>بر قطب گردم ای صنم از اختران خلوت کنم</p><p>کو صبح مصبوحان من کو حلقه احرار من</p><p>پهلو بنه ای ذوالبیان با پهلوان کاهلان</p><p>بیزار گشتم زین زبان وز قطعه و اشعار من</p><p>جز شمس تبریزی مگو جز نصر و پیروزی مگو</p><p>جز عشق و دلسوزی مگو جز این مدان اقرار من</p><h2><a id="poem-4416" href="https://ganjoor.net/moulavi/shams/ghazalsh/sh1792">غزل شمارهٔ ۱۷۹۲</a></h2>
<p>این کیست این این کیست این این یوسف ثانی است این</p><p>خضر است و الیاس این مگر یا آب حیوانی است این</p><p>این باغ روحانی است این یا بزم یزدانی است این</p><p>سرمه سپاهانی است این یا نور سبحانی است این</p><p>آن جان جان افزاست این یا جنت المأواست این</p><p>ساقی خوب ماست این یا باده جانی است این</p><p>تنگ شکر را ماند این سودای سر را ماند این</p><p>آن سیمبر را ماند این شادی و آسانی است این</p><p>امروز مستیم ای پدر توبه شکستیم ای پدر</p><p>از قحط رستیم ای پدر امسال ارزانی است این</p><p>ای مطرب داووددم آتش بزن در رخت غم</p><p>بردار بانگ زیر و بم کاین وقت سرخوانی است این</p><p>مست و پریشان توام موقوف فرمان توام</p><p>اسحاق قربان توام این عید قربانی است این</p><p>رستیم از خوف و رجا عشق از کجا شرم از کجا</p><p>ای خاک بر شرم و حیا هنگام پیشانی است این</p><p>گل‌های سرخ و زرد بین آشوب و بردابرد بین</p><p>در قعر دریا گرد بین موسی عمرانی است این</p><p>هر جسم را جان می کند جان را خدادان می کند</p><p>داور سلیمان می کند یا حکم دیوانی است این</p><p>ای عشق قلماشیت گو از عیش و خوش باشیت گو</p><p>کس می نداند حرف تو گویی که سریانی است این</p><p>خورشید رخشان می رسد مست و خرامان می رسد</p><p>با گوی و چوگان می رسد سلطان میدانی است این</p><p>هر جا یکی گویی بود در حکم چوگان می دود</p><p>چون گوی شو بی‌دست و پا هنگام وحدانی است این</p><p>گویی شوی بی‌دست و پا چوگان او پایت شود</p><p>در پیش سلطان می دوی کاین سیر ربانی است این</p><p>آن آب بازآمد به جو بر سنگ زن اکنون سبو</p><p>سجده کن و چیزی مگو کاین بزم سلطانی است این</p><h2><a id="poem-4417" href="https://ganjoor.net/moulavi/shams/ghazalsh/sh1793">غزل شمارهٔ ۱۷۹۳</a></h2>
<p>این کیست این این کیست این هذا جنون العاشقین</p><p>از آسمان خوشتر شده در نور او روی زمین</p><p>بی‌هوشی جان‌هاست این یا گوهر کان‌هاست این</p><p>یا سرو بستان‌هاست این یا صورت روح الامین</p><p>سرمستی جان جهان معشوقه چشم و دهان</p><p>ویرانی کسب و دکان یغماجی تقوا و دین</p><p>خورشید و ماه از وی خجل گوهر نثار سنگ دل</p><p>کز بیم او پشمین شود هر لحظه کوه آهنین</p><p>خورشید اندر سایه‌اش افزون شده سرمایه‌اش</p><p>صد ماه اندر خرمنش چون نسر طایر دانه چین</p><p>بسم الله ای روح البقا بسم الله ای شیرین لقا</p><p>بسم الله ای شمس الضحا بسم الله ای عین الیقین</p><p>هین روی‌ها را تاب ده هین کشت دل را آب ده</p><p>نعلین برون کن برگذر بر تارک جان‌ها نشین</p><p>ای هوش ما از خود برو وی گوش ما مژده شنو</p><p>وی عقل ما سرمست شو وی چشم ما دولت ببین</p><p>ایوب را آمد نظر یعقوب را آمد پسر</p><p>خورشید شد جفت قمر در مجلس آ عشرت گزین</p><p>من کیسه‌ها می دوختم در حرص زر می سوختم</p><p>ترک گدارویی کنم چون گنج دیدم در کمین</p><p>ای شهسوار امر قل ای پیش عقلت نفس کل</p><p>چون کودکی کز کودکی وز جهل خاید آستین</p><p>چون بیندش صاحب نظر صدتو شود او را بصر</p><p>دستک زنان بالای سر گوید که یا نعم المعین</p><p>در سایه سدره نظر جبریل خو آمد بشر</p><p>درخورد او نبود دگر مهمانی عجل سمین</p><p>بر خوان حق ره یافت او با خاصگان دریافت او</p><p>بنهاده بر کف‌ها طبق بهر نثارش حور عین</p><p>این نامه اسرار جان تا چند خوانی بر چپان</p><p>این نامه می پرد عیان تا کف اصحاب الیمین</p><h2><a id="poem-4418" href="https://ganjoor.net/moulavi/shams/ghazalsh/sh1794">غزل شمارهٔ ۱۷۹۴</a></h2>
<p>ای باغبان ای باغبان آمد خزان آمد خزان</p><p>بر شاخ و برگ از درد دل بنگر نشان بنگر نشان</p><p>ای باغبان هین گوش کن ناله درختان نوش کن</p><p>نوحه کنان از هر طرف صد بی‌زبان صد بی‌زبان</p><p>هرگز نباشد بی‌سبب گریان دو چشم و خشک لب</p><p>نبود کسی بی‌درد دل رخ زعفران رخ زعفران</p><p>حاصل درآمد زاغ غم در باغ و می کوبد قدم</p><p>پرسان به افسوس و ستم کو گلستان کو گلستان</p><p>کو سوسن و کو نسترن کو سرو و لاله و یاسمن</p><p>کو سبزپوشان چمن کو ارغوان کو ارغوان</p><p>کو میوه‌ها را دایگان کو شهد و شکر رایگان</p><p>خشک است از شیر روان هر شیردان هر شیردان</p><p>کو بلبل شیرین فنم کو فاخته کوکوزنم</p><p>طاووس خوب چون صنم کو طوطیان کو طوطیان</p><p>خورده چو آدم دانه‌ای افتاده از کاشانه‌ای</p><p>پریده تاج و حله شان زین افتنان زین افتنان</p><p>گلشن چو آدم مستضر هم نوحه گر هم منتظر</p><p>چون گفتشان لا تقنطوا ذو الامتنان ذو الامتنان</p><p>جمله درختان صف زده جامه سیه ماتم زده</p><p>بی‌برگ و زار و نوحه گر زان امتحان زان امتحان</p><p>ای لک لک و سالار ده آخر جوابی بازده</p><p>در قعر رفتی یا شدی بر آسمان بر آسمان</p><p>گفتند ای زاغ عدو آن آب بازآید به جو</p><p>عالم شود پررنگ و بو همچون جنان همچون جنان</p><p>ای زاغ بیهوده سخن سه ماه دیگر صبر کن</p><p>تا دررسد کوری تو عید جهان عید جهان</p><p>ز آواز اسرافیل ما روشن شود قندیل ما</p><p>زنده شویم از مردن آن مهر جان آن مهر جان</p><p>تا کی از این انکار و شک کان خوشی بین و نمک</p><p>بر چرخ پرخون مردمک بی نردبان بی نردبان</p><p>میرد خزان همچو دد بر گور او کوبی لگد</p><p>نک صبح دولت می دمد ای پاسبان ای پاسبان</p><p>صبحا جهان پرنور کن این هندوان را دور کن</p><p>مر دهر را محرور کن افسون بخوان افسون بخوان</p><p>ای آفتاب خوش عمل بازآ سوی برج حمل</p><p>نی یخ گذار و نی وحل عنبرفشان عنبرفشان</p><p>گلزار را پرخنده کن وان مردگان را زنده کن</p><p>مر حشر را تابنده کن هین العیان هین العیان</p><p>از حبس رسته دانه‌ها ما هم ز کنج خانه‌ها</p><p>آورده باغ از غیب‌ها صد ارمغان صد ارمغان</p><p>گلشن پر از شاهد شود هم پوستین کاسد شود</p><p>زاینده و والد شود دور زمان دور زمان</p><p>لک لک بیاید با یدک بر قصر عالی چون فلک</p><p>لک لک کنان کالملک لک یا مستعان یا مستعان</p><p>بلبل رسد بربط زنان وان فاخته کوکوکنان</p><p>مرغان دیگر مطرب بخت جوان بخت جوان</p><p>من زین قیامت حاملم گفت زبان را می هلم</p><p>می ناید اندیشه دلم اندر زبان اندر زبان</p><p>خاموش و بشنو ای پدر از باغ و مرغان نو خبر</p><p>پیکان پران آمده از لامکان از لامکان</p><h2><a id="poem-4419" href="https://ganjoor.net/moulavi/shams/ghazalsh/sh1795">غزل شمارهٔ ۱۷۹۵</a></h2>
<p>هین دف بزن هین کف بزن کاقبال خواهی یافتن</p><p>مردانه باش و غم مخور ای غمگسار مرد و زن</p><p>قوت بده قوت ستان ای خواجه بازارگان</p><p>صرفه مکن صرفه مکن در سود مطلق گام زن</p><p>گر آب رو کمتر شود صد آب رو محکم شود</p><p>جان زنده گردد وارهد از ننگ گور و گورکن</p><p>امروز سرمست آمدی ناموس را برهم زدی</p><p>هین شعله زن ای شمع جان ای فارغ از ننگ لگن</p><p>درسوختم این دلق را رد و قبول خلق را</p><p>گو سرد شو این بوالعلا گو خشم گیر آن بوالحسن</p><p>گر تو مقامرزاده‌ای در صرفه چون افتاده‌ای</p><p>صرفه گری رسوا بود خاصه که با خوب ختن</p><p>صد جان فدای یار من او تاج من دستار من</p><p>جنت ز من غیرت برد گر درروم در گولخن</p><p>آن گولخن گلشن شود خاکسترش سوسن شود</p><p>چون خلق یار من شود کان می نگنجد در دهن</p><p>فرمان یار خود کنم خاموش باشم تن زنم</p><p>من چون رسن بازی کنم اندر هوای آن رسن</p><h2><a id="poem-4420" href="https://ganjoor.net/moulavi/shams/ghazalsh/sh1796">غزل شمارهٔ ۱۷۹۶</a></h2>
<p>دلدار من در باغ دی می گشت و می گفت ای چمن</p><p>صد حور کش داری ولی بنگر یکی داری چو من</p><p>قدر لبم نشناختی با من دغاها باختی</p><p>اینک چنین بگداختی حیران فی هذا الزمن</p><p>ای فتنه‌ها انگیخته بر خلق آتش ریخته</p><p>وز آسمان آویخته بر هر دلی پنهان رسن</p><p>در بحر صاف پاک تو جمله جهان خاشاک تو</p><p>در بحر تو رقصان شده خاشاک نقش مرد و زن</p><p>خاشاک اگر گردان بود از موج جان از جا مرو</p><p>سرنای خود را گفته تو من دم زنم تو دم مزن</p><p>بس شمع‌ها افروختی بیرون ز سقف آسمان</p><p>بس نقش‌ها بنگاشتی بیرون ز شهر جان و تن</p><p>ای بی‌خیال روی تو جمله حقیقت‌ها خیال</p><p>ای بی‌تو جان اندر تنم چون مرده‌ای اندر کفن</p><p>بی‌نور نورافروز او ای چشم من چیزی مبین</p><p>بی‌جان جان انگیز او ای جان من رو جان مکن</p><p>گفتم صلای ماجرا ما را نمی‌پرسی چرا</p><p>گفتا که پرسش‌های ما بیرون ز گوش است و دهن</p><p>ای سایه معشوق را معشوق خود پنداشته</p><p>ای سال‌ها نشناخته تو خویش را از پیرهن</p><p>تا جان بااندازه‌ات بر جان بی‌اندازه زد</p><p>جانت نگنجد در بدن شمعت نگنجد در لگن</p><h2><a id="poem-4421" href="https://ganjoor.net/moulavi/shams/ghazalsh/sh1797">غزل شمارهٔ ۱۷۹۷</a></h2>
<p>ای دل شکایت‌ها مکن تا نشنود دلدار من</p><p>ای دل نمی‌ترسی مگر از یار بی‌زنهار من</p><p>ای دل مرو در خون من در اشک چون جیحون من</p><p>نشنیده‌ای شب تا سحر آن ناله‌های زار من</p><p>یادت نمی‌آید که او می کرد روزی گفت گو</p><p>می گفت بس دیگر مکن اندیشه گلزار من</p><p>اندازه خود را بدان نامی مبر زین گلستان</p><p>این بس نباشد خود تو را کآگه شوی از خار من</p><p>گفتم امانم ده به جان خواهم که باشی این زمان</p><p>تو سرده و من سرگران ای ساقی خمار من</p><p>خندید و می گفت ای پسر آری ولیک از حد مبر</p><p>وانگه چنین می کرد سر کای مست و ای هشیار من</p><p>چون لطف دیدم رای او افتادم اندر پای او</p><p>گفتم نباشم در جهان گر تو نباشی یار من</p><p>گفتا مباش اندر جهان تا روی من بینی عیان</p><p>خواهی چنین گم شو چنان در نفی خود دان کار من</p><p>گفتم منم در دام تو چون گم شوم بی‌جام تو</p><p>بفروش یک جامم به جان وانگه ببین بازار من</p><h2><a id="poem-4422" href="https://ganjoor.net/moulavi/shams/ghazalsh/sh1798">غزل شمارهٔ ۱۷۹۸</a></h2>
<p>ای یار من ای یار من ای یار بی‌زنهار من</p><p>ای دلبر و دلدار من ای محرم و غمخوار من</p><p>ای در زمین ما را قمر ای نیم شب ما را سحر</p><p>ای در خطر ما را سپر ای ابر شکربار من</p><p>خوش می روی در جان من خوش می کنی درمان من</p><p>ای دین و ای ایمان من ای بحر گوهردار من</p><p>ای شب روان را مشعله ای بی‌دلان را سلسله</p><p>ای قبله هر قافله ای قافله سالار من</p><p>هم رهزنی هم ره بری هم ماهی و هم مشتری</p><p>هم این سری هم آن سری هم گنج و استظهار من</p><p>چون یوسف پیغامبری آیی که خواهم مشتری</p><p>تا آتشی اندرزنی در مصر و در بازار من</p><p>هم موسیی بر طور من عیسی هر رنجور من</p><p>هم نور نور نور من هم احمد مختار من</p><p>هم مونس زندان من هم دولت خندان من</p><p>والله که صد چندان من بگذشته از بسیار من</p><p>گویی مرا برجه بگو گویم چه گویم پیش تو</p><p>گویی بیا حجت مجو ای بنده طرار من</p><p>گویم که گنجی شایگان گوید بلی نی رایگان</p><p>جان خواهم وانگه چه جان گویم سبک کن بار من</p><p>گر گنج خواهی سر بنه ور عشق خواهی جان بده</p><p>در صف درآ واپس مجه ای حیدر کرار من</p><h2><a id="poem-4423" href="https://ganjoor.net/moulavi/shams/ghazalsh/sh1799">غزل شمارهٔ ۱۷۹۹</a></h2>
<p>در غیب پر این سو مپر ای طایر چالاک من</p><p>هم سوی پنهان خانه رو ای فکرت و ادراک من</p><p>عالم چه دارد جز دهل از عیدگاه عقل کل</p><p>گردون چه دارد جز که که از خرمن افلاک من</p><p>من زخم کردم بر دلت مرهم منه بر زخم من</p><p>من چاک کردم خرقه‌ات بخیه مزن بر چاک من</p><p>در من از این خوشتر نگر کآب حیاتم سر به سر</p><p>چندین گمان بد مبر ای خایف از اهلاک من</p><p>دریا نباشد قطره‌ای با ساحل دریای جان</p><p>شادی نیرزد حبه‌ای در همت غمناک من</p><p>خرگوش و کبک و آهوان باشد شکار خسروان</p><p>شیران نر بین سرنگون بربسته بر فتراک من</p><p>دل‌های شیران خون شده صحرا ز خون گلگون شده</p><p>مجنون کنان مجنون شده از شاهد لولاک من</p><p>گر کاهلی باری بیا درکش یکی جام خدا</p><p>کوه احد جنبان شود برپرد از محراک من</p><p>جامی که تفش می زند بر آسمان بی‌سند</p><p>دانی چه جوشش‌ها بود از جرعه‌اش بر خاک من</p><p>آن باده بر مغزت زند چشم و دلت روشن کند</p><p>وانگه ببینی گوهری در جسم چون خاشاک من</p><p>عالم چو مرغی خفته‌ای بر بیضه پرچوژه‌ای</p><p>زان بیضه یابد پرورش بال و پر املاک من</p><p>روزی که مرغ از یک لگد از روی بیضه برجهد</p><p>هفت آسمان فانی شود در نو بیضه پاک من</p><p>خری که او را نیست بن می گوید ای خاک کهن</p><p>دامن گشا گوهرستان کی دیده‌ای امساک من</p><p>در وهم ناید ذات من اندیشه‌ها شد مات من</p><p>جز احولی از احولی کی دم زند ز اشراک من</p><p>خامش که اندر خامشی غرقه تری در بی‌هشی</p><p>گر چه دهان خوش می شود زین حرف چون مسواک من</p><h2><a id="poem-4424" href="https://ganjoor.net/moulavi/shams/ghazalsh/sh1800">غزل شمارهٔ ۱۸۰۰</a></h2>
<p>هذا رشاد الکافرین هذا جزاء الصابرین</p><p>هذا معاد الغابرین نعم الرجا نعم المعین</p><p>صد آفتاب از تو خجل او خوشه چین تو مشتعل</p><p>نعره زنان در سینه دل استدرکوا عین الیقین</p><p>از آسمان در هر غذا از علویان آید ندا</p><p>کای روح پاک مقتدا یا رحمة للعالمین</p><p>حبس حقایق را دری باغ شقایق را تری</p><p>هم از دقایق مخبری پیش از ظهور یوم دین</p><p>ای دل ز دیده دام کن دیده نداری وام کن</p><p>ای جان نفیر عام کن تا برجهی زین آب و طین</p><p>ای جان تو باری لمتری شیر جهاد اکبری</p><p>باید که صف‌ها بردری و آیی بر آن قلعه حصین</p><p>هان ای حبیب و ای محب بشنو صلا و فاستجب</p><p>گر گشت جانان محتجب جان می رود نیکوش بین</p><p>گفته‌ست جان ذوفنون چون غرقه شد در بحر خون</p><p>یا لیت قومی یعلمون که با کیانم همنشین</p><p>سیلم سوی دریا روم روحم سوی بالا روم</p><p>لعلم به گوهرها روم یا تاج باشم یا نگین</p><p>هر کس که یابد این رشد زان قند بی‌حد او چشد</p><p>مانند موسی برکشد از خاره او ماء معین</p><p>چون مست گشتم برجهم بر رخش دل زین برنهم</p><p>زیرا که مشتاق شهم آن ماه از مه‌ها مهین</p><p>گفتن رها کن ای پدر گفتن حجاب است از نظر</p><p>گر می خوری زان می بخور ور می گزینی زان گزین</p><p>الصمت اولی بالرصد فی النطق تهییج العدد</p><p>جاء المدد جاء المدد استنصروا یا مسلمین</p><p>مستفعلن مستفعلن یا سیدا یا اقربا</p><p>فی نشونا او مشینا من قربه العرق الوتین</p><h2><a id="poem-4425" href="https://ganjoor.net/moulavi/shams/ghazalsh/sh1801">غزل شمارهٔ ۱۸۰۱</a></h2>
<p>آن شاخ خشک است و سیه‌هان ای صبا بر وی مزن</p><p>ای زندگی باغ‌ها وی رنگ بخش مرد و زن</p><p>هان ای صبای خوب خد اندر رکابت می رود</p><p>آب روان و سبزه‌ها وز هر طرف وجه الحسن</p><p>دریادلی و روشنی بر خشک و بر تر می زنی</p><p>او سخت خشک است و سیه بر وی مزن از بهر من</p><p>من خیره روتر آمدم بر جود تو راهی زدم</p><p>این کی تواند گفت گل با لاله یا سرو و سمن</p><p>ای باغ ساز و دست نی چون عقل فوق و پست نی</p><p>هستی چو نحل خانه کن یا جان معمار بدن</p><p>خواهی که معنی کش شوم رو صبر کن تا خوش شوم</p><p>رنجور بسته فن بود خاصه در این باریک فن</p><h2><a id="poem-4426" href="https://ganjoor.net/moulavi/shams/ghazalsh/sh1802">غزل شمارهٔ ۱۸۰۲</a></h2>
<p>چندان بگردم گرد دل کز گردش بسیار من</p><p>نی تن کشاند بار من نی جان کند پیکار من</p><p>چندان طواف کان کنم چندان مصاف جان کنم</p><p>تا بگسلد یک بارگی هم پود من هم تار من</p><p>گر تو لجوجی سخت سر من هم لجوجم ای پسر</p><p>سر می نهد هر شیر نر در صبر پاافشار من</p><p>تن چون نگردد گرد جان با مشعل چون آسمان</p><p>ای نقطه خوبی و کش در جان چون پرگار من</p><p>تا آب باشد پیشوا گردان بود این آسیا</p><p>تو بی‌خبر گویی که بس که آرد شد خروار من</p><p>او فارغ است از کار تو وز گندم و خروار تو</p><p>تا آب هست او می تپد چون چرخ در اسرار من</p><p>غلبیرم اندر دست او در دست می گرداندم</p><p>غلبیر کردن کار او غلبیر بودن کار من</p><p>نی صدق ماند و نی ریا نی آب ماند و نی گیا</p><p>وانگه بگفتم هین بیا ای یار گل رخسار من</p><p>ای جان جان مست من ای جسته دوش از دست من</p><p>مشکن ببین اشکست من خیز ای سپه سالار من</p><p>ای جان خوش رفتار من می پیچ پیش یار من</p><p>تا گویدت دلدار من ای جان و ای جاندار من</p><p>مثل کلابه‌ست این تنم حق می تند چون تن زنم</p><p>تا چه گولم می کند او زین کلابه و تار من</p><p>پنهان بود تار و کشش پیدا کلابه و گردشش</p><p>گوید کلابه کی بود بی‌جذبه این پیکار من</p><p>تن چون عصابه جان چو سر کان هست پیچان گرد سر</p><p>هر پیچ بر پیچ دگر توتوست چون دستار من</p><p>ای شمس تبریزی طری گاهی عصابه گه سری</p><p>ترسم که تو پیچی کنی در مغلطه دیدار من</p><h2><a id="poem-4427" href="https://ganjoor.net/moulavi/shams/ghazalsh/sh1803">غزل شمارهٔ ۱۸۰۳</a></h2>
<p>بخت نگار و چشم من هر دو نخسبد در زمن</p><p>ای نقش او شمع جهان ای چشم من او را لگن</p><p>چشم و دماغ از عشق تو بی‌خواب و خور پرورده شد</p><p>چون سرو و گل هر دو خورند از آب لطفت بی‌دهن</p><p>ای کار جان پاک از عبث روزی جان پاک از حدث</p><p>هر لحظه زاید صورتی در شهر جان بی‌مرد و زن</p><p>هر صورتی به از قمر شیرینتر از شهد و شکر</p><p>با صد هزاران کر و فر در خدمت معشوق من</p><p>حیران ملک در رویشان آب فلک در جویشان</p><p>ای دل چو اندر کویشان مست آمدی دستی بزن</p><p>زان ماه روی مه جبین شد چون فلک روی زمین</p><p>المستغاث ای مسلمین زین نقش‌های پرفتن</p><h2><a id="poem-4428" href="https://ganjoor.net/moulavi/shams/ghazalsh/sh1804">غزل شمارهٔ ۱۸۰۴</a></h2>
<p>با آن سبک روحی گل وان لطف شه برگ سمن</p><p>چون او ببیند روی تو هر برگ او گردد سه من</p><p>ای گلشن تو زندگی وی زخم تو فرخندگی</p><p>وی بنده‌ات را بندگی بهتر ز ملک انجمن</p><p>گفتی که جان بخشم تو را نی نی بگو بکشم تو را</p><p>تا زنده‌ای باشم تو را چون شمع در گردن زدن</p><p>زاهد چه جوید رحم تو عاشق چه جوید زخم تو</p><p>آن مرده‌ای اندر قبا وین زنده‌ای اندر کفن</p><p>آن در خلاص جان دود وین عشق را قربان شود</p><p>آن سر نهد تا جان برد وین خصم جان خویشتن</p><p>ای تافته در جان من چون آفتاب اندر حمل</p><p>وی من ز تاب روی تو همچون عقیق اندر یمن</p><h2><a id="poem-4429" href="https://ganjoor.net/moulavi/shams/ghazalsh/sh1805">غزل شمارهٔ ۱۸۰۵</a></h2>
<p>پوشیده چون جان می روی اندر میان جان من</p><p>سرو خرامان منی ای رونق بستان من</p><p>چون می روی بی‌من مرو ای جان جان بی‌تن مرو</p><p>وز چشم من بیرون مشو ای مشعله تابان من</p><p>هفت آسمان را بردرم وز هفت دریا بگذرم</p><p>چون دلبرانه بنگری در جان سرگردان من</p><p>تا آمدی اندر برم شد کفر و ایمان چاکرم</p><p>ای دیدن تو دین من وی روی تو ایمان من</p><p>بی پا و سر کردی مرا بی‌خواب و خور کردی مرا</p><p>در پیش یعقوب اندرآ ای یوسف کنعان من</p><p>از لطف تو چون جان شدم وز خویشتن پنهان شدم</p><p>ای هست تو پنهان شده در هستی پنهان من</p><p>گل جامه در از دست تو وی چشم نرگس مست تو</p><p>ای شاخه‌ها آبست تو وی باغ بی‌پایان من</p><p>یک لحظه داغم می کشی یک دم به باغم می کشی</p><p>پیش چراغم می کشی تا وا شود چشمان من</p><p>ای جان پیش از جان‌ها وی کان پیش از کان‌ها</p><p>ای آن بیش از آن‌ها ای آن من ای آن من</p><p>چون منزل ما خاک نیست گر تن بریزد باک نیست</p><p>اندیشه‌ام افلاک نیست ای وصل تو کیوان من</p><p>بر یاد روی ماه من باشد فغان و آه من</p><p>بر بوی شاهنشاه من هر لحظه‌ای حیران من</p><p>ای جان چو ذره در هوا تا شد ز خورشیدت جدا</p><p>بی تو چرا باشد چرا ای اصل چارارکان من</p><p>ای شه صلاح الدین من ره دان من ره بین من</p><p>ای فارغ از تمکین من ای برتر از امکان من</p><h2><a id="poem-4430" href="https://ganjoor.net/moulavi/shams/ghazalsh/sh1806">غزل شمارهٔ ۱۸۰۶</a></h2>
<p>آن سو مرو این سو بیا ای گلبن خندان من</p><p>ای عقل عقل عقل من ای جان جان جان من</p><p>زین سو بگردان یک نظر بر کوی ما کن رهگذر</p><p>برجوش اندر نیشکر ای چشمه حیوان من</p><p>خواهم که شب تاری شود پنهان بیایم پیش تو</p><p>از روی تو روشن شود شب پیش رهبانان من</p><p>عشق تو را من کیستم از اشک خون ساقیستم</p><p>سغراق می چشمان من عصار می مژگان من</p><p>ز اشکم شرابت آورم وز دل کبابت آورم</p><p>این است تر و خشک من پیدا بود امکان من</p><p>دریای چشمم یک نفس خالی مباد از گوهرت</p><p>خالی مبادا یک زمان لعل خوشت از کان من</p><p>با این همه کو قند تو کو عهد و کو سوگند تو</p><p>چون بوریا بر می شکن ای یار خوش پیمان من</p><p>نک چشم من تر می زند نک روی من زر می زند</p><p>تا بر عقیقت برزند یک زر ز زرافشان من</p><p>بنوشته خطی بر رخت حق جددوا ایمانکم</p><p>زان چهره و خط خوشت هر دم فزون ایمان من</p><p>در سر به چشمم چشم تو گوید به وقت خشم تو</p><p>پنهان حدیثی کو شود از آتش پنهان من</p><p>گوید قوی کن دل مرم از خشم و ناز آن صنم</p><p>اول قدح دردی بخور وانگه ببین پایان من</p><p>بر هر گلی خاری بود بر گنج هم ماری بود</p><p>شیرین مراد تو بود تلخی و صبرت آن من</p><p>گفتم چو خواهی رنج من آن رنج باشد گنج من</p><p>من بوهریره آمدم رنج و غمت انبان من</p><p>پس دست در انبان کنم خواهنده را سلطان کنم</p><p>مر بدر را بدره دهم چون بدر شد مهمان من</p><p>هر چه دلم خواهد ز خور ز انبان برآرم بی‌خطر</p><p>تا سرخ گردد روی من سرسبز گردد خوان من</p><p>گفتا نکو رفت این سخن هشدار و انبان گم مکن</p><p>نیکو کلیدی یافتی ای معتمد دربان من</p><p>الصبر مفتاح الفرج الصبر معراج الدرج</p><p>الصیر تریاق الحرج ای ترک تازی خوان من</p><p>بس کن ز لاحول ای پسر چون دیو می غرد بتر</p><p>بس کردم از لاحول و شد لاحول گو شیطان من</p><h2><a id="poem-4431" href="https://ganjoor.net/moulavi/shams/ghazalsh/sh1807">غزل شمارهٔ ۱۸۰۷</a></h2>
<p>ای بس که از آواز دش وامانده‌ام زین راه من</p><p>وی بس که از آواز قش گم کرده‌ام خرگاه من</p><p>کی وارهانی زین قشم کی وارهانی زین دشم</p><p>تا دررسم در دولتت در ماه و خرمنگاه من</p><p>هر چند شادم در سفر در دشت و در کوه و کمر</p><p>در عشقت ای خورشیدفر در گاه و در بی‌گاه من</p><p>لیکن گشاد راه کو دیدار و داد شاه کو</p><p>خاصه مرا که سوختم در آرزوی شاه من</p><p>تا کی خبرهای شما واجویم از باد صبا</p><p>تا کی خیال ماهتان جویم در آب چاه من</p><p>چون باغ صد ره سوختم باز از بهار آموختم</p><p>در هر دو حالت والهم در صنعت الله من</p><h2><a id="poem-4432" href="https://ganjoor.net/moulavi/shams/ghazalsh/sh1808">غزل شمارهٔ ۱۸۰۸</a></h2>
<p>با آنک از پیوستگی من عشق گشتم عشق من</p><p>بیگانه می باشم چنین با عشق از دست فتن</p><p>از غایت پیوستگی بیگانه باشد کس بلی</p><p>این مشکلات ار حل شود دشمن نماند در زمن</p><p>بحری است از ما دور نی ظاهر نه و مستور نی</p><p>هم دم زدن دستور نی هم کفر از او خامش شدن</p><p>گفتن از او تشبیه شد خاموشیت تعطیل شد</p><p>این درد بی‌درمان بود فرج لنا یا ذا المنن</p><p>نقش جهان رنگ و بو هر دم مدد خواهد از او</p><p>هم بی‌خبر هم لقمه جو چون طفل بگشاده دهن</p><p>خفته‌ست و برجسته‌ست دل در جوش پیوسته‌ست دل</p><p>چون دیگ سربسته‌ست دل در آتشش کرده وطن</p><p>ای داده خاموشانه‌ای ما را تو از پیمانه‌ای</p><p>هر لحظه نوافسانه‌ای در خامشی شد نعره زن</p><p>در قهر او صد مرحمت در بخل او صد مکرمت</p><p>در جهل او صد معرفت در خامشی گویا چو ظن</p><p>الفاظ خاموشان تو بشنوده بی‌هوشان تو</p><p>خاموشم و جوشان تو مانند دریای عدن</p><p>لطفت خدایی می کند حاجت روایی می کند</p><p>وان کو جدایی می کند یا رب تو از بیخش بکن</p><p>ای خوشدلی و ناز ما ای اصل و ای آغاز ما</p><p>آخر چه داند راز ما عقل حسن یا بوالحسن</p><p>ای عشق تو بخریده ما وز غیر تو ببریده ما</p><p>ای جامه‌ها بدریده ما بر چاک ما بخیه مزن</p><p>ای خون عقلم ریخته صبر از دلم بگریخته</p><p>ای جان من آمیخته با جان هر صورت شکن</p><p>آن جا که شد عاشق تلف مرغی نپرد آن طرف</p><p>ور مرده یابد زان علف بیخود بدراند کفن</p><h2><a id="poem-4433" href="https://ganjoor.net/moulavi/shams/ghazalsh/sh1809">غزل شمارهٔ ۱۸۰۹</a></h2>
<p>بر گرد گل می گشت دی نقش خیال یار من</p><p>گفتم درآ پرنور کن از شمع رخ اسرار من</p><p>ای از بهار روی تو سرسبز گشته عمر من</p><p>جان من و جان همه حیران شده در کار من</p><p>ای خسرو و سلطان من سلطان سلطانان من</p><p>ای آتشی انداخته در جان زیرکسار من</p><p>ای در فلک جان ملک در بحر تسبیح سمک</p><p>در هر جمال از تو نمک ای دیده و دیدار من</p><p>سردفتر هر سروری برهان هر پیغامبری</p><p>هم حاکمی هم داوری هم چاره ناچار من</p><p>خاکم شده گنجور زر از تابش خورشید تو</p><p>وز فر تو پرها دمد از فکرت طیار من</p><p>ای در کنار لطف تو من همچو چنگی بانوا</p><p>آهسته‌تر زن زخمه‌ها تا نگسلانی تار من</p><p>تا نوبهار رحمتت درتافت اندر باغ جان</p><p>یا خار در گل یاوه شد یا جمله گل شد خار من</p><p>از دولت دیدار تو وز نعمت بسیار تو</p><p>صد خوان زرین می نهد هر شب دل خون خوار من</p><p>هر شب خیال دلبرم دست آورد خارد سرم</p><p>تا برد آخر عاقبت دستار من دستار من</p><p>آن کم برآورد از عدم هر لحظه در گفت آردم</p><p>تا همچو در کرد از کرم گفتار من گفتار من</p><h2><a id="poem-4434" href="https://ganjoor.net/moulavi/shams/ghazalsh/sh1810">غزل شمارهٔ ۱۸۱۰</a></h2>
<p>من دزد دیدم کو برد مال و متاع مردمان</p><p>این دزد ما خود دزد را چون می بدزدد از میان</p><p>خواهند از سلطان امان چون دزد افزونی کند</p><p>دزدی چو سلطان می کند پس از کجا خواهند امان</p><p>عشق است آن سلطان که او از جمله دزدان دل برد</p><p>تا پیش آن سرکش برد حق سرکشان را موکشان</p><p>عشق است آن دزدی که او از شحنگان دل می برد</p><p>در خدمت آن دزد بین تو شحنگان بی‌کران</p><p>آواز دادم دوش من کای خفتگان دزد آمده‌ست</p><p>دزدید او از چابکی در حین زبانم از دهان</p><p>گفتم ببندم دست او خود بست او دستان من</p><p>گفتم به زندانش کنم او می نگنجد در جهان</p><p>از لذت دزدی او هر پاسبان دزدی شده</p><p>از حیله و دستان او هر زیرکی گشته نهان</p><p>خلقی ببینی نیم شب جمع آمده کان دزد کو</p><p>او نیز می پرسد که کو آن دزد او خود در میان</p><p>ای مایه هر گفت و گو ای دشمن و ای دوست رو</p><p>ای هم حیات جاودان ای هم بلای ناگهان</p><p>ای رفته اندر خون دل ای دل تو را کرده بحل</p><p>بر من بزن زخم و مهل حقا نمی‌خواهم امان</p><p>سخته کمانی خوش بکش بر من بزن آن تیر خوش</p><p>ای من فدای تیر تو ای من غلام آن کمان</p><p>زخم تو در رگ‌های من جان است و جان افزای من</p><p>شمشیر تو بر نای من حیف است ای شاه جهان</p><p>کو حلق اسماعیل تا از خنجرت شکری کند</p><p>جرجیس کو کز زخم تو جانی سپارد هر زمان</p><p>شه شمس تبریزی مگر چون بازآید از سفر</p><p>یک چند بود اندر بشر شد همچو عنقا بی‌نشان</p><h2><a id="poem-4435" href="https://ganjoor.net/moulavi/shams/ghazalsh/sh1811">غزل شمارهٔ ۱۸۱۱</a></h2>
<p>خوش می گریزی هر طرف از حلقه ما نی مکن</p><p>ای ماه برهم می زنی عهد ثریا نی مکن</p><p>تو روز پرنور و لهب ما در پی تو همچو شب</p><p>هر جا که منزل می کنی آییم آن جا نی مکن</p><p>ای آفتابی در حمل باغ از تو پوشیده حلل</p><p>بی تو بماند از عمل در زخم سرما نی مکن</p><p>ای آفتابت دایه‌ای ما در پیت چون سایه‌ای</p><p>ای دایه بی‌الطاف تو ماندیم تنها نی مکن</p><h2><a id="poem-4436" href="https://ganjoor.net/moulavi/shams/ghazalsh/sh1812">غزل شمارهٔ ۱۸۱۲</a></h2>
<p>ای نور افلاک و زمین چشم و چراغ غیب بین</p><p>ای تو چنین و صد چنین مخدوم جانم شمس دین</p><p>تا غمزه‌ات خون ریز شد وان زلف عنبربیز شد</p><p>جان بنده تبریز شد مخدوم جانم شمس دین</p><p>خورشید جان همچون شفق در مکتب تو نوسبق</p><p>ای بنده‌ات خاصان حق مخدوم جانم شمس دین</p><p>ای بحر اقبال و شرف صد ماه و شاهت در کنف</p><p>برداشتم پیش تو کف مخدوم جانم شمس دین</p><p>ای هم ملوک و هم ملک در پیشت ای نور فلک</p><p>از همدگر مسکینترک مخدوم جانم شمس دین</p><p>مطلوب جمله جان‌ها جان را سوی اجلال‌ها</p><p>تو داده پر و بال‌ها مخدوم جانم شمس دین</p><p>دل را ز تو حالی دگر در سلطنت قالی دگر</p><p>تا پرد از بالی دگر مخدوم جانم شمس دین</p><h2><a id="poem-4437" href="https://ganjoor.net/moulavi/shams/ghazalsh/sh1813">غزل شمارهٔ ۱۸۱۳</a></h2>
<p>کو خر من کو خر من پار بمرد آن خر من</p><p>شکر خدا را که خرم برد صداع از سر من</p><p>گاو اگر نیز رود تا برود غم نخورم</p><p>نیست ز گاو و شکمش بوی خوش عنبر من</p><p>گاو و خری گر برود باد ابد در دو جهان</p><p>دلبر من دلبر من دلبر من دلبر من</p><p>حلقه به گوش است خرم گوش خر و حلقه زر</p><p>حیف نگر حیف نگر وازر من وازر من</p><p>سر کشد و ره نرود ناز کند جو نخورد</p><p>جز تل سرگین نبود خدمت او بر در من</p><p>گاو بر این چرخ بر این گاو دگر زیر زمین</p><p>زین دو اگر من بجهم بخت بود چنبر من</p><p>رفتم بازار خران این سو و آن سو نگران</p><p>از خر و از بنده خر سیر شد این منظر من</p><p>گفت کسی چون خر تو مرد خری هست بخر</p><p>گفتم خاموش که خر بود به ره لنگر من</p><h2><a id="poem-4438" href="https://ganjoor.net/moulavi/shams/ghazalsh/sh1814">غزل شمارهٔ ۱۸۱۴</a></h2>
<p>عشق تو آورد قدح پر ز بلای دل من</p><p>گفتم می می نخورم گفت برای دل من</p><p>داد می معرفتش با تو بگویم صفتش</p><p>تلخ و گوارنده و خوش همچو وفای دل من</p><p>از طرفی روح امین آمد و ما مست چنین</p><p>پیش دویدم که ببین کار و کیای دل من</p><p>گفت که ای سر خدا روی به هر کس منما</p><p>شکر خدا کرد و ثنا بهر لقای دل من</p><p>گفتم خود آن نشود عشق تو پنهان نشود</p><p>چیست که آن پرده شود پیش صفای دل من</p><p>عشق چو خون خواره شود رستم بیچاره شود</p><p>کوه احد پاره شود آه چه جای دل من</p><p>شاد دمی کان شه من آید در خرگه من</p><p>باز گشاید به کرم بند قبای دل من</p><p>گوید که افسرده شدی بی‌من و پژمرده شدی</p><p>پیشتر آ تا بزند بر تو هوای دل من</p><p>گویم کان لطف تو کو بنده خود را تو بجو</p><p>کیست که داند جز تو بند و گشای دل من</p><p>گوید نی تازه شوی بی‌حد و اندازه شوی</p><p>تازه‌تر از نرگس و گل پیش صبای دل من</p><p>گویم ای داده دوا لایق هر رنج و عنا</p><p>نیست مرا جز تو دوا ای تو دوای دل من</p><p>میوه هر شاخ و شجر هست گوای دل او</p><p>روی چو زر اشک چو در هست گوای دل من</p><h2><a id="poem-4439" href="https://ganjoor.net/moulavi/shams/ghazalsh/sh1815">غزل شمارهٔ ۱۸۱۵</a></h2>
<p>من خوشم از گفت خسان وز لب و لنج ترشان</p><p>من بکشم دامن تو دامن من هم تو کشان</p><p>جان من و جان تو را هر دو به هم دوخت قضا</p><p>خوش خوش خوش خوشم پیش تو ای شاه خوشان</p><p>زانک مرا داد لبش نیست لبی را اثرش</p><p>ز آنچ چشیدم ز لبت هیچ لبی را مچشان</p><p>آنک ترش روی بود دانک درم جوی بود</p><p>از خم سرکه است همه با شکرانش منشان</p><p>گفتم ای شاه علم من که میان عسلم</p><p>از عسل من که چشد گفت لب خوش منشان</p><h2><a id="poem-4440" href="https://ganjoor.net/moulavi/shams/ghazalsh/sh1816">غزل شمارهٔ ۱۸۱۶</a></h2>
<p>آینه‌ای بزدایم از جهت منظر من</p><p>وای از این خاک تنم تیره دل اکدر من</p><p>رفت شب و این دل من پاک نشد از گل من</p><p>ساقی مستقبل من کو قدح احمر من</p><p>رفت دریغا خر من مرد به ناگه خر من</p><p>شکر که سرگین خری دور شده‌ست از در من</p><p>مرگ خران سخت بود در حق من بخت بود</p><p>زانک چو خر دور شود باشد عیسی بر من</p><p>از پی غربیل علف چند شدم مات و تلف</p><p>چند شدم لاغر و کژ بهر خر لاغر من</p><p>آنچ که خر کرد به من گرگ درنده نکند</p><p>رفت ز درد و غم او حق خدا اکثر من</p><p>تلخی من خامی من خواری و بدنامی من</p><p>خون دل آشامی من خاک از او بر سر من</p><p>شارِقِ من فارقِ من از نظرِ خالقِ من</p><p>شمع کُشی دیده کَنی در نظر و منظر من</p><h2><a id="poem-4441" href="https://ganjoor.net/moulavi/shams/ghazalsh/sh1817">غزل شمارهٔ ۱۸۱۷</a></h2>
<p>قصد جفاها نکنی ور بکنی با دل من</p><p>وا دل من وا دل من وا دل من وا دل من</p><p>قصد کنی بر تن من شاد شود دشمن من</p><p>وانگه از این خسته شود یا دل تو یا دل من</p><p>واله و شیدا دل من بی‌سر و بی‌پا دل من</p><p>وقت سحرها دل من رفته به هر جا دل من</p><p>بیخود و مجنون دل من خانه پرخون دل من</p><p>ساکن و گردان دل من فوق ثریا دل من</p><p>سوخته و لاغر تو در طلب گوهر تو</p><p>آمده و خیمه زده بر لب دریا دل من</p><p>گه چو کباب این دل من پر شده بویش به جهان</p><p>گه چو رباب این دل من کرده علالا دل من</p><p>زار و معاف است کنون غرق مصاف است کنون</p><p>بر که قاف است کنون در پی عنقا دل من</p><p>طفل دلم می نخورد شیر از این دایه شب</p><p>سینه سیه یافت مگر دایه شب را دل من</p><p>صخره موسی گر از او چشمه روان گشت چو جو</p><p>جوی روان حکمت حق صخره و خارا دل من</p><p>عیسی مریم به فلک رفت و فروماند خرش</p><p>من به زمین ماندم و شد جانب بالا دل من</p><p>بس کن کاین گفت زبان هست حجاب دل و جان</p><p>کاش نبودی ز زبان واقف و دانا دل من</p><h2><a id="poem-4442" href="https://ganjoor.net/moulavi/shams/ghazalsh/sh1818">غزل شمارهٔ ۱۸۱۸</a></h2>
<p>قصد جفاها نکنی ور بکنی با دل من</p><p>وا دل من وا دل من وا دل من وا دل من</p><p>قصد کنی بر تن من شاد شود دشمن من</p><p>وانگه از این خسته شود یا دل تو یا دل من</p><p>واله و مجنون دل من خانه پرخون دل من</p><p>بهر تماشا چه شود رنجه شوی تا دل من</p><p>خورده شکرها دل من بسته کمرها دل من</p><p>وقت سحرها دل من رفته به هر جا دل من</p><p>مرده و زنده دل من گریه و خنده دل من</p><p>خواجه و بنده دل من از تو چو دریا دل من</p><p>ای شده استاد امین جز که در آتش منشین</p><p>گر چه چنین است و چنین هیچ میاسا دل من</p><p>سوی صلاح دل و دین آمده جبریل امین</p><p>در طلب نعمت جان بهر تقاضا دل من</p><h2><a id="poem-4443" href="https://ganjoor.net/moulavi/shams/ghazalsh/sh1819">غزل شمارهٔ ۱۸۱۹</a></h2>
<p>کافرم ار در دو جهان عشق بود خوشتر از این</p><p>دیده ایمان شود ار نوش کند کافر از این</p><p>عشق بود کان هنر عشق بود معدن زر</p><p>دوست شود جلوه از آن پوست شود پرزر از این</p><p>عشق چو بگشاید لب بوی دهد بوی عجب</p><p>مشک شده مست از او گشته خجل عنبر از این</p><p>عشق بود خوب جهان مادر خوبان شهان</p><p>خاک شود گوهر از آن فخر کند مادر از این</p><h2><a id="poem-4444" href="https://ganjoor.net/moulavi/shams/ghazalsh/sh1820">غزل شمارهٔ ۱۸۲۰</a></h2>
<p>هی چه گریزی چندین یک نفس این جا بنشین</p><p>صبر تو کو ای صابر ای همه صبر و تمکین</p><p>ما دو سه کس نو مرده منتظر آن پرده</p><p>زنده شویم از تلقین بازرهیم از تکفین</p><p>هی به سلف نفخی کن پیشتر از یوم الدین</p><p>تا شنود چرخ فلک از حشر تو تحسین</p><p>هی به زبان ما گو رمز مگو پیدا گو</p><p>چند خوری خون به ستم ای همه خویت خونین</p><p>چند گزی بر جگرش چند کنی قصد سرش</p><p>چند دهی بد خبرش کار چنین است و چنین</p><p>چند کنی تلخ لبش چند کنی تیره شبش</p><p>ای لب تو همچو شکر ای شب تو خلد برین</p><p>هیچ عسل زهر دهد یا ز شکر سرکه جهد</p><p>مغلطه تا چند دهی ای غلط انداز مهین</p><p>هر چه کنی آن لب تو باشد غماز شکر</p><p>هر حرکت که تو کنی هست در آن لطف دفین</p><p>سرو چه ماند به خسی زر به چه ماند به مسی</p><p>تو به چه مانی به کسی ای ملک یوم الدین</p><h2><a id="poem-4445" href="https://ganjoor.net/moulavi/shams/ghazalsh/sh1821">غزل شمارهٔ ۱۸۲۱</a></h2>
<p>آب حیات عشق را در رگ ما روانه کن</p><p>آینه صبوح را ترجمه شبانه کن</p><p>ای پدر نشاط نو بر رگ جان ما برو</p><p>جام فلک نمای شو وز دو جهان کرانه کن</p><p>ای خردم شکار تو تیر زدن شعار تو</p><p>شست دلم به دست کن جان مرا نشانه کن</p><p>گر عسس خرد تو را منع کند از این روش</p><p>حیله کن و ازو بجه دفع دهش بهانه کن</p><p>در مثل است کاشقران دور بوند از کرم</p><p>ز اشقر می کرم نگر با همگان فسانه کن</p><p>ای که ز لعب اختران مات و پیاده گشته‌ای</p><p>اسپ گزین فروز رخ جانب شه دوانه کن</p><p>خیز کلاه کژ بنه وز همه دام‌ها بجه</p><p>بر رخ روح بوسه ده زلف نشاط شانه کن</p><p>خیز بر آسمان برآ با ملکان شو آشنا</p><p>مقعد صدق اندرآ خدمت آن ستانه کن</p><p>چونک خیال خوب او خانه گرفت در دلت</p><p>چون تو خیال گشته‌ای در دل و عقل خانه کن</p><p>هست دو طشت در یکی آتش و آن دگر ز زر</p><p>آتش اختیار کن دست در آن میانه کن</p><p>شو چو کلیم هین نظر تا نکنی به طشت زر</p><p>آتش گیر در دهان لب وطن زبانه کن</p><p>حمله شیر یاسه کن کله خصم خاصه کن</p><p>جرعه خون خصم را نام می مغانه کن</p><p>کار تو است ساقیا دفع دوی بیا بیا</p><p>ده به کفم یگانه‌ای تفرقه را یگانه کن</p><p>شش جهت است این وطن قبله در او یکی مجو</p><p>بی وطنی است قبله گه در عدم آشیانه کن</p><p>کهنه گر است این زمان عمر ابد مجو در آن</p><p>مرتع عمر خلد را خارج این زمانه کن</p><p>ای تو چو خوشه جان تو گندم و کاه قالبت</p><p>گر نه خری چه که خوری روی به مغز و دانه کن</p><p>هست زبان برون در حلقه در چه می شوی</p><p>در بشکن به جان تو سوی روان روانه کن</p>
</body></html>