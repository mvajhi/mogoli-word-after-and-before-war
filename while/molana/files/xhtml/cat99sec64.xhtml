<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۶۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5617" href="https://ganjoor.net/moulavi/shams/ghazalsh/sh2993">غزل شمارهٔ ۲۹۹۳</a></h2>
<p>شاها بکش قطار که شهوار می‌کشی</p><p>دامان ما گرفته به گلزار می‌کشی</p><p>قطار اشتران همه مستند و کف زنان</p><p>بویی ببرده‌اند که قطار می‌کشی</p><p>هر اشتری میانه زنجیر می‌گزد</p><p>چون شهد و چون شکر که سوی یار می‌کشی</p><p>آن چشم‌های مست به چشمت که ساقی است</p><p>گویند خوش بکش که به دیدار می‌کشی</p><p>ما کشت تو بدیم درودی به داس عشق</p><p>کردی ز که جدا و به انبار می‌کشی</p><p>سکسک بدیم و توسن و در راه صدق لنگ</p><p>رهوار از آن شدیم که رهوار می‌کشی</p><p>هر چند سال‌ها ز چمن گل بچیده‌ایم</p><p>ناگه ز چشم بد به ره خار می‌کشی</p><p>ما کی غلط کنیم به هر سو کشی بکش</p><p>هر سو کشی به عشرت بسیار می‌کشی</p><p>شاهان کشند بنده بد را به انتقام</p><p>تو جانب کرامت و ایثار می‌کشی</p><p>زین لطف مجرمان را گستاخ کرده‌ای</p><p>دزدان دار را خوش و بی‌دار می‌کشی</p><p>هر تخمه و ملول همی‌گویدم خموش</p><p>تو کرده‌ای ستیزه به گفتار می‌کشی</p><p>سختی کشان ز گردش این چرخ در غم اند</p><p>بر رغم جمله چرخه دوار می‌کشی</p><p>ای شاه شمس مفخر تبریز نور حق</p><p>تو نور نور ندره به اقطار می‌کشی</p><h2><a id="poem-5618" href="https://ganjoor.net/moulavi/shams/ghazalsh/sh2994">غزل شمارهٔ ۲۹۹۴</a></h2>
<p>ای نای خوش نوای که دلدار و دلخوشی</p><p>دم می‌دهی تو گرم و دم سرد می‌کشی</p><p>خالی است اندرون تو از بند لاجرم</p><p>خالی کننده دل و جان مشوشی</p><p>نقشی کنی به صورت معشوق هر کسی</p><p>هر چند امیی تو به معنی منقشی</p><p>ای صورت حقایق کل در چه پرده‌ای</p><p>سر برزن از میانه نی چون شکروشی</p><p>نه چشم گشته‌ای تو و ده گوش گشته جان</p><p>دردم به شش جهت که تو دمساز هر ششی</p><p>ای نای سربریده بگو سر بی‌زبان</p><p>خوش می‌چشان ز حلق از آن دم که می‌چشی</p><p>آتش فتاد در نی و عالم گرفت دود</p><p>زیرا ندای عشق ز نی هست آتشی</p><p>بنواز سر لیلی و مجنون ز عشق خویش</p><p>دل را چه لذتی تو و جان را چه مفرشی</p><p>بویی است در دم تو ز تبریز لاجرم</p><p>بس دل که می‌ربایی از حسن و از کشی</p><h2><a id="poem-5619" href="https://ganjoor.net/moulavi/shams/ghazalsh/sh2995">غزل شمارهٔ ۲۹۹۵</a></h2>
<p>اندر میان جمع چه جان است آن یکی</p><p>یک جان نخوانمش که جهان است آن یکی</p><p>سوگند می‌خورم به جمال و کمال او</p><p>کز چشم خویش هم پنهان است آن یکی</p><p>بر فرق خاک آب روان کرد عشق او</p><p>در باغ عشق سرو روان است آن یکی</p><p>جمله شکوفه‌اند اگر میوه است او</p><p>جمله قراضه‌اند چو کان است آن یکی</p><p>دل موج می‌زند ز صفاتش ولی خموش</p><p>زیرا فزون ز شرح و بیان است آن یکی</p><p>روزی که او بزاد زمین و زمان نبود</p><p>بالاتر از زمین و زمان است آن یکی</p><p>قفلی است بر دهان من از رشک عاشقان</p><p>تا من نگویم این که فلان است آن یکی</p><p>هر دم که کنج چشمم بر روی او فتد</p><p>گویم که ای خدای چه سان است آن یکی</p><p>گر چشم درد نیست تو را چشم باز کن</p><p>زیرا چو آفتاب عیان است آن یکی</p><p>پیشش تو سجده می‌کن تا پادشا شوی</p><p>زیرا که پادشاه نشان است آن یکی</p><p>گر صد هزار خلق تو را رهزند که نیست</p><p>اندر گمان مباش که آن است آن یکی</p><p>گفتم به شمس مفخر تبریز بنگرش</p><p>گفتا عجب مدار چنان است آن یکی</p><h2><a id="poem-5620" href="https://ganjoor.net/moulavi/shams/ghazalsh/sh2996">غزل شمارهٔ ۲۹۹۶</a></h2>
<p>گر من ز دست بازی هر غم پژولمی</p><p>زیرک نبودمی و خردمند گولمی</p><p>گر آفتاب عشق نبودیم چون زحل</p><p>گه در صعود انده و گه در نزولمی</p><p>ور بوی مصر عشق قلاوز نیستی</p><p>چون اهل تیه حرص گرفتار غولمی</p><p>ور آفتاب جان‌ها خانه نشین بدی</p><p>دربند فتح باب و خروج و دخولمی</p><p>ور گلستان جان نبدی ممتحن نواز</p><p>من چون صبا ز باغ وفا کی رسولمی</p><p>عشق ار سماع باره و دف خواه نیستی</p><p>من همچو نای و چنگ غزل کی شخولمی</p><p>ساقیم گر ندادی داروی فربهی</p><p>همچون لب زجاج و قدح در نحولمی</p><p>گر سایه چمن نبدی و فروغ او</p><p>من چون درخت بخت خسان بی‌اصولمی</p><p>بر خاک من امانت حق گر نتافتی</p><p>من چون مزاج خاک ظلوم و جهولمی</p><p>از گور سوی جنت اگر راه نیستی</p><p>در گور تن چرا خوش و باعرض و طولمی</p><p>ور راه نیستی به یمین از سوی شمال</p><p>کی چون چمن حریف جنوب و شمولمی</p><p>گر گلشن کرم نبدی کی شکفتمی</p><p>ور لطف و فضل حق نبدی من فضولمی</p><p>بس کن ز آفتاب شنو مطلع قصص</p><p>آن مطلع ار نبودی من در افولمی</p><h2><a id="poem-5621" href="https://ganjoor.net/moulavi/shams/ghazalsh/sh2997">غزل شمارهٔ ۲۹۹۷</a></h2>
<p>ای آسمان که بر سر ما چرخ می‌زنی</p><p>در عشق آفتاب تو همخرقه منی</p><p>والله که عاشقی و بگویم نشان عشق</p><p>بیرون و اندرون همه سرسبز و روشنی</p><p>از بحر تر نگردی و ز خاک فارغی</p><p>از آتشش نسوزی و ز باد ایمنی</p><p>ای چرخ آسیا ز چه آب است گردشت</p><p>آخر یکی بگو که چه دولاب آهنی</p><p>از گردشی کنار زمین چون ارم کنی</p><p>وز گردشی دگر چه درختان که برکنی</p><p>شمعی است آفتاب و تو پروانه‌ای به فعل</p><p>پروانه وار گرد چنین شمع می‌تنی</p><p>پوشیده‌ای چو حاج تو احرام نیلگون</p><p>چون حاج گرد کعبه طوافی همی‌کنی</p><p>حق گفت ایمن است هر آن کو به حج رسید</p><p>ای چرخ حق گزار ز آفات ایمنی</p><p>جمله بهانه‌هاست که عشق است هر چه هست</p><p>خانه خداست عشق و تو در خانه ساکنی</p><p>زین بیش می‌نگویم و امکان گفت نیست</p><p>والله چه نکته‌هاست در این سینه گفتنی</p><h2><a id="poem-5622" href="https://ganjoor.net/moulavi/shams/ghazalsh/sh2998">غزل شمارهٔ ۲۹۹۸</a></h2>
<p>سوگند خورده‌ای که از این پس جفا کنی</p><p>سوگند بشکنی و جفا را رها کنی</p><p>امروز دامن تو گرفتیم و می‌کشیم</p><p>تا کی بهانه گیری و تا کی دغا کنی</p><p>می‌خندد آن لبت صنما مژده می‌دهد</p><p>کاندیشه کرده‌ای که از این پس وفا کنی</p><p>بی تو نماز ما چو روا نیست سود چیست</p><p>آنگه روا شود که تو حاجت روا کنی</p><p>بی بحر تو چو ماهی بر خاک می‌طپیم</p><p>ماهی همین کند چو ز آبش جدا کنی</p><p>ظالم جفا کند ز تو ترساندش اسیر</p><p>حق با تو آن کند که تو در حق ما کنی</p><p>چون تو کنی جفا ز کی ترساندت کسی</p><p>جز آنک سر نهد به هر آنچ اقتضا کنی</p><p>خاموش کم فروش تو در یتیم را</p><p>آن کش بها نباشد چونش بها کنی</p><h2><a id="poem-5623" href="https://ganjoor.net/moulavi/shams/ghazalsh/sh2999">غزل شمارهٔ ۲۹۹۹</a></h2>
<p>تا چند از فراق مرا کار بشکنی</p><p>زاریم نشنوی و مرا زار بشکنی</p><p>دستم شکست دست فراقت ز کار و بار</p><p>دانستمی دگر به چه مقدار بشکنی</p><p>هین شیشه باز هجر رسیدی به سنگلاخ</p><p>کاین شیشه‌ام تنک شد هشدار بشکنی</p><p>زین سنگلاخ هجر سوی سبزه زار وصل</p><p>گر زوترک نرانی ناچار بشکنی</p><p>خونم فسرده شد به دل اندر چو ناردانگ</p><p>خونش چنین دود چو دل نار بشکنی</p><p>باری چو بشکنی دل پرحسرت مرا</p><p>در وصل روی دلبر عیار بشکنی</p><p>مخدوم شمس دین که شهنشاه بینشی</p><p>کز یک نظر دو صد دل و دلدار بشکنی</p><p>تبریز از تو فخر به اینت مسلم است</p><p>صد تاج را به ریشه دستار بشکنی</p><h2><a id="poem-5624" href="https://ganjoor.net/moulavi/shams/ghazalsh/sh3000">غزل شمارهٔ ۳۰۰۰</a></h2>
<p>ساقی بیار باده سغراق ده منی</p><p>اندیشه را رها کن کاری است کردنی</p><p>ای نقد جان مگوی که ایام بیننا</p><p>گردن مخار خواجه که وامی است گردنی</p><p>ای آب زندگانی در تشنگان نگر</p><p>بر دوست رحم آر به کوری دشمنی</p><p>هوشی است بند ما و به پیش تو هوش چیست</p><p>گر برج خیبر است بخواهیش برکنی</p><p>اندر مقام هوش همه خوف و زلزله‌ست</p><p>در بی‌هشی است عیش و مقامات ایمنی</p><p>در بزم بی‌هشی همه جان‌ها مجردند</p><p>رقصان چو ذره‌ها خورشان نور و روشنی</p><p>ای آفتاب جان در و دیوار تن بسوز</p><p>قانع نمی‌شویم بدین نور روزنی</p><p>این قصه را رها کن ما سخت تشنه‌ایم</p><p>تو ساقی کریمی و بی‌صرفه و غنی</p><p>هیهای عاشقان همه از بوی گلشنی است</p><p>آگاه نیست کس که چه باغ و چه گلشنی</p><p>خشک آر و می‌نگر ز چپ و راست اشک خون</p><p>ای سنگ دل بگوی که تا چند تن زنی</p><p>بیهوده چند گویی خاموش کن بس است</p><p>فرمان گفت نیست همان گیر که الکنی</p><p>تا شمس حق تبریز آرد گشایشی</p><p>کاین ناطقه نماند در حرف معتنی</p><h2><a id="poem-5625" href="https://ganjoor.net/moulavi/shams/ghazalsh/sh3001">غزل شمارهٔ ۳۰۰۱</a></h2>
<p>ای نای بس خوش است کز اسرار آگهی</p><p>کار او کند که دارد از کار آگهی</p><p>ای نای همچو بلبل نالان آن گلی</p><p>گردن مخار کز گل بی‌خار آگهی</p><p>گفتم به نای همدم یاری مدزد راز</p><p>گفتا هلاک توست به یک بار آگهی</p><p>گفتم خلاص من به هلاک من اندر است</p><p>آتش بنه بسوز بمگذار آگهی</p><p>گفتا چگونه رهزن این قافله شوم</p><p>دانم که هست قافله سالار آگهی</p><p>گفتم چو یار گم شدگان را نمی‌نواخت</p><p>از آگهی همی‌شد بیزار آگهی</p><p>نه چشم گشته‌ای تو که بی‌آگهی ز خویش</p><p>ما را حجاب دیده و دیدار آگهی</p><p>زان همدم لبی که تو را سر بریده‌اند</p><p>ای ننگ سر در این ره و ای عار آگهی</p><p>از خود تهی شدی و ز اسرار پر شدی</p><p>زیرا ز خودپرست و ز انکار آگهی</p><p>چون می‌چشی ز لعل لب یار ناله چیست</p><p>بگذار تا کند گله‌ای زار آگهی</p><p>نی نی ز بهر خود تو نمی‌نالی ای کریم</p><p>بگری بر آنک دارد ز اغیار آگهی</p><p>گردون اگر بنالد گاو است زیر بار</p><p>زین نعل بازگونه غلط کار آگهی</p><h2><a id="poem-5626" href="https://ganjoor.net/moulavi/shams/ghazalsh/sh3002">غزل شمارهٔ ۳۰۰۲</a></h2>
<p>شوری فتاد در فلک ای مه چه شسته‌ای</p><p>پرنور کن تو خیمه و خرگه چه شسته‌ای</p><p>آگاه نیستند مگر این فسردگان</p><p>از آتش تو ای بت آگه چه شسته‌ای</p><p>آتش خوران ره به سر کوی منتظر</p><p>با مردمان زیرک ابله چه شسته‌ای</p><p>دل شیر بیشه‌ست ولیکن سرش تویی</p><p>دل لشکر حقست و تویی شه چه شسته‌ای</p><p>ای جان تیزگوش تو بشنو هم از درون</p><p>هم ره به توست بر سر هر ره چه شسته‌ای</p><p>هین کز فراخنای دلت تا به عرش رفت</p><p>هیهای وصل و خنده و قهقه چه شسته‌ای</p><p>دی بامداد دامن جانم گرفت دل</p><p>کان جان و دل رسید تو آوه چه شسته‌ای</p><p>دولاب دولتست ز تبریز شمس دین</p><p>درزن تو دست‌ها و در این ره چه شسته‌ای</p><h2><a id="poem-5627" href="https://ganjoor.net/moulavi/shams/ghazalsh/sh3003">غزل شمارهٔ ۳۰۰۳</a></h2>
<p>ای کاشکی تو خویش زمانی بدانیی</p><p>وز روی خوب خویشت بودی نشانیی</p><p>در آب و گل تو همچو ستوران نخفتیی</p><p>خود را به عیش خانه خوبان کشانیی</p><p>بر گرد خویش گشتی کاظهار خود کنی</p><p>پنهان بماند زیر تو گنج نهانیی</p><p>از روح بی‌خبر بدیی گر تو جسمیی</p><p>در جان قرار داشتیی گر تو جانیی</p><p>با نیک و بد بساختیی همچو دیگران</p><p>با این و آنیی تو اگر این و آنیی</p><p>یک ذوق بودیی تو اگر یک اباییی</p><p>یک نوع جوشییی چو یکی قازغانیی</p><p>زین جوش در دوار اگر صاف گشتیی</p><p>چون صاف گشتگان تو بر این آسمانیی</p><p>گویی به هر خیال که جان و جهان من</p><p>گر گم شدی خیال تو جان و جهانیی</p><p>بس کن که بند عقل شدست این زبان تو</p><p>ور نی چو عقل کلی جمله زبانیی</p><p>بس کن که دانش‌ست که محجوب دانشست</p><p>دانستیی که شاهی کی ترجمانیی</p><h2><a id="poem-5628" href="https://ganjoor.net/moulavi/shams/ghazalsh/sh3004">غزل شمارهٔ ۳۰۰۴</a></h2>
<p>بزم و شراب لعل و خرابات و کافری</p><p>ملک قلندرست و قلندر از او بری</p><p>گویی قلندرم من و این دلپذیر نیست</p><p>زیرا که آفریده نباشد قلندری</p><p>تا کی عطارد از زحل آرد مدبری</p><p>مریخ نیز چند زند زخم خنجری</p><p>تا چند نعل ریز کند پیک ماه نیز</p><p>تا چند زهره بخش کند جام احمری</p><p>تا چند آفتاب به تف مطبخی کند</p><p>بازار تنگ دارد بر خلق مشتری</p><p>تا چند آب ریزد دولاب آسمان</p><p>تا چند آب نشف کند برج آذری</p><p>تا چند شب پناه حریفان بد شود</p><p>تا چند روز پرده درد بر مستری</p><p>تا چند دی برآرد از باغ‌ها دمار</p><p>تا کی بهار دوزد دیباج اخضری</p><p>زین فرقت و غریبی طبعم ملول شد</p><p>ای مرغ روح وقت نیامد که برپری</p><p>وین پر درشکسته پرخون خویش را</p><p>سوی جناب مالک و مخدوم خود بری</p><p>اندر زمین چه چفسی نی کوه و آهنی</p><p>زیر فلک چه باشی نی ابر و اختری</p><p>زان حسن آبدار چو تازه کنی جگر</p><p>نی آب خضر جویی نی حوض کوثری</p><p>ای آب و روغنی که گرفتار آمدی</p><p>با آنچ در دلست نگویی چه درخوری</p><h2><a id="poem-5629" href="https://ganjoor.net/moulavi/shams/ghazalsh/sh3005">غزل شمارهٔ ۳۰۰۵</a></h2>
<p>آن دل که گم شده‌ست هم از جان خویش جوی</p><p>آرام جان خویش ز جانان خویش جوی</p><p>اندر شکر نیابی ذوق نبات غیب</p><p>آن ذوق را هم از لب و دندان خویش جوی</p><p>دو چشم را تو ناظر هر بی‌نظر مکن</p><p>در ناظری گریز و ازو آن خویش جوی</p><p>نقلست از رسول که مردم معادنند</p><p>پس نقد خویش را برو از کان خویش جوی</p><p>از تخت تن برون رو و بر تخت جان نشین</p><p>از آسمان گذر کن و کیوان خویش جوی</p><p>برقی که بر دلت زد و دل بی‌قرار شد</p><p>آن برق را در اشک چو باران خویش جوی</p><p>انبان بوهریره وجود توست و بس</p><p>هر چه مراد توست در انبان خویش جوی</p><p>ای بی‌نشان محض نشان از کی جویمت</p><p>هم تو بجو مرا و به احسان خویش جوی</p><h2><a id="poem-5630" href="https://ganjoor.net/moulavi/shams/ghazalsh/sh3006">غزل شمارهٔ ۳۰۰۶</a></h2>
<p>سیمرغ و کیمیا و مقام قلندری</p><p>وصف قلندرست و قلندر از او بری</p><p>گویی قلندرم من و این دل پذیر نیست</p><p>زیرا که آفریده نباشد قلندری</p><p>دام و دم قلندر بی‌چون بود مقیم</p><p>خالیست از کفایت و معنی داوری</p><p>از خود به خود چه جویی چون سر به سر تویی</p><p>چون آب در سبویی کلی ز کل پری</p><p>از خود به خود سفر کن در راه عاشقی</p><p>وین قصه مختصر کن ای دوست یک سری</p><p>نی بیم و نی امید نه طاعت نه معصیت</p><p>نی بنده نی خدای نه وصف مجاوری</p><p>عجزست و قدرتست و خدایی و بندگی</p><p>بیرون ز جمله آمد این ره چو بنگری</p><p>راه قلندری ز خدایی برون بود</p><p>در بندگی نیاید و نه در پیمبری</p><p>زینهار تا نلافد هر عاشق از گزاف</p><p>کس را نشد مسلم این راه و ره بری</p><h2><a id="poem-5631" href="https://ganjoor.net/moulavi/shams/ghazalsh/sh3007">غزل شمارهٔ ۳۰۰۷</a></h2>
<p>دوش همه شب دوش همه شب گشتم من بر بام حبیبی</p><p>اختر و گردون اختر و گردون برده ز زهره جام حبیبی</p><p>جمله جان‌ها جمله جان‌ها بسته پر و پا بسته پر و پا</p><p>همچو دل من همچو دل من دلخوش اندر دام حبیبی</p><p>دام تو خوشتر دام تو خوشتر از می احمر وز زر اخضر</p><p>از زر پخته از زر پخته نادره‌تر بد خام حبیبی</p><p>نور رخ شه نور رخ شه حسرت صد مه رهزن صد ره</p><p>صبح سعادت صبح سعادت درج شده در شام حبیبی</p><p>مخزن قارون مخزن قارون اختر گردون ملک همایون</p><p>گر بدهد جان گر بدهد جان او نگزارد وام حبیبی</p><p>عام شده‌ست این عام شده‌ست این نظم سخن‌ها لیک تو این بین</p><p>ای شده قربان ای شده قربان خاص جهان در عام حبیبی</p><h2><a id="poem-5632" href="https://ganjoor.net/moulavi/shams/ghazalsh/sh3008">غزل شمارهٔ ۳۰۰۸</a></h2>
<p>خواجه سلام علیک گنج وفا یافتی</p><p>دل به دلم نه که تو گمشده را یافتی</p><p>هم تو سلام علیک هم تو علیک السلام</p><p>طبل خدایی بزن کاین ز خدا یافتی</p><p>خواجه تو چونی بگو در بر آن ماه رو</p><p>آنک ز جا برترست خواجه کجا یافتی</p><p>ساقی رطل ثقیل از قدح سلسبیل</p><p>حسرت رضوان شدی چونک رضا یافتی</p><p>ای رخ چون زر شده گنج گهر برزدی</p><p>وی تن عریان کنون باز قبا یافتی</p><p>ای دل گریان کنون بر همه عالم بخند</p><p>یار منی بعد از این یار مرا یافتی</p><p>خواجه تویی خویش من پیش من آ پیش من</p><p>تا که بگویم تو را من که که را یافتی</p><p>کوس و دهل می‌زنند بر فلک از بهر تو</p><p>رو که توی بر صواب ملک خطا یافتی</p><p>بر لب تو لب نهاد زان شکرین لب شدی</p><p>خشک لبان را ببین چونک سقا یافتی</p><p>خواجه بجه از جهان قفل بنه بر دهان</p><p>پنجه گشا چون کلید قفل گشا یافتی</p><h2><a id="poem-5633" href="https://ganjoor.net/moulavi/shams/ghazalsh/sh3009">غزل شمارهٔ ۳۰۰۹</a></h2>
<p>آه که چه شیرین بتیست در تتق زرکشی</p><p>اه که چه می‌زیبدش بدخوی و سرکشی</p><p>گاه چو مه می‌رود قاعده شب روی</p><p>می‌کند از اختران شیوه لشکرکشی</p><p>گاه ز غیرت رود از همه چشمی نهان</p><p>تا دل خود را ز هجر تو سوی آذر کشی</p><p>ای خنک آن دم که تو خسرو و خورشید را</p><p>سخت بگیری کمر خانه خود درکشی</p><p>از طرب آن زمان جامه جان برکنی</p><p>وز سر این بیخودی گوش فلک برکشی</p><p>هر شکری زین هوس عود کند خویش را</p><p>تا که بسوزد بر او چونک به مجمر کشی</p><p>آن نفس از ساقیان سستی و تقصیر نیست</p><p>نیست گنه باده را چونک تو کمتر کشی</p><p>بخت عظیمست آنک نقل ز جنت بری</p><p>خیر کثیرست آنک باده ز کوثر کشی</p><p>مست برآیی ز خود دست بخایی ز خود</p><p>قاصد خون ریز خود نیزه و خنجر کشی</p><p>گوید کز نور من ظلمت و کافر کجاست</p><p>تا که به شمشیر دین بر سر کافر کشی</p><p>وقت شد ای شمس دین مفخر تبریزیان</p><p>تا تو مرا چون قدح در می احمر کشی</p><h2><a id="poem-5634" href="https://ganjoor.net/moulavi/shams/ghazalsh/sh3010">غزل شمارهٔ ۳۰۱۰</a></h2>
<p>روی من از روی تو دارد صد روشنی</p><p>جان من از جان تو یابد صد ایمنی</p><p>آهن هستی من صیقل عشقش چو یافت</p><p>آینه کون شد رفت از او آهنی</p><p>مرغ دلم می‌طپید هیچ سکونی نداشت</p><p>مسکن اصلیش دید یافت در او ساکنی</p><p>ندهد بی‌چشم تو چشم من آینگی</p><p>ندهد بی‌روز تو روزن من روزنی</p><p>چشم منش چون بدید گفت که نور منی</p><p>جان منش چون بدید گفت که جان منی</p><p>صبر از آن صبر کرد شکر شکر تو دید</p><p>فقر از آن فخر شد کز تو شود او غنی</p><p>گاه منم بر درت حلقه در می‌زنم</p><p>گاه تویی در برم حلقه دل می‌زنی</p><p>باد صبا سوی عشق این دو رسالت ببر</p><p>تا شوم از سعی تو پاک ز تردامنی</p><p>هست مرا همچو نی وام کمر بستنی</p><p>هست تو را همچو نی وام شکر دادنی</p><p>ای دل در ما گریز از من و ما محو شو</p><p>زانک بریدی ز ما گر نبری از منی</p><p>دانه شیرین به سنگ گفت چو من بشکنم</p><p>مغز نمایم ولیک وای چو تو بشکنی</p><h2><a id="poem-5635" href="https://ganjoor.net/moulavi/shams/ghazalsh/sh3011">غزل شمارهٔ ۳۰۱۱</a></h2>
<p>هر نفسی از درون دلبر روحانیی</p><p>عربده آرد مرا از ره پنهانیی</p><p>فتنه و ویرانیم شور و پریشانیم</p><p>برد مسلمانیم وای مسلمانیی</p><p>گفت مرا می خوری یا چه گمان می‌بری</p><p>کیست برون از گمان جز دل ربانیی</p><p>بر سر افسانه رو مست سوی خانه رو</p><p>جان بفشان کان نگار کرد گل افشانیی</p><p>یک دم ای خوش عذار حال مرا گوش دار</p><p>مست غمت را بیار رسم نگهبانیی</p><p>عابد و معبود من شاهد و مشهود من</p><p>عشق شناس ای حریف در دل انسانیی</p><p>کعبه ما کوی او قبله ما روی او</p><p>رهبر ما بوی او در ره سلطانیی</p><p>خواجه صاحب نظر الحذر از ما حذر</p><p>تا ننهد خواجه سر در خطر جانیی</p><p>نی غلطم سر بیار تا ببری صد هزار</p><p>گل ندمد جز ز خار گنج به ویرانیی</p><p>آمد آن شیر من عاشق جان سیر من</p><p>در کف او شیشه‌ای شکل پری خوانیی</p><p>گفتم ای روح قدس آخر ما را بپرس</p><p>گفت چه پرسم دریغ حال مرا دانیی</p><p>مستم و گم کرده راه تن زن و پرسش مخواه</p><p>مست چه‌ام بوی گیر باده جانانیی</p><p>کی بود آن ای خدا ما شده از ما جدا</p><p>برده قماشات ما غارت سبحانیی</p><p>هر کی ورا کار کیست در کف او خارکیست</p><p>هر کی ورا یار کیست هست چو زندانیی</p><p>کارک تو هم تویی یارک تو هم تویی</p><p>هر کی ز خود دور شد نیست به جز فانیی</p><h2><a id="poem-5636" href="https://ganjoor.net/moulavi/shams/ghazalsh/sh3012">غزل شمارهٔ ۳۰۱۲</a></h2>
<p>ای دل چون آهنت بوده چو آیینه‌ای</p><p>آینه با جان من مونس دیرینه‌ای</p><p>در دل آیینه من در دل من آینه</p><p>تن کی بود محدثی دی و پریرینه‌ای</p><p>خواجه چرایی چنین کز تو رمد عشق دین</p><p>زانک همی‌بیندت احمد پارینه‌ای</p><p>مرغ گزینی یقین دانه شیرین بچین</p><p>کآمد از سوی چین مرغ تو را چینه‌ای</p><p>شیر خدایی خدا شیر نرت نام داد</p><p>از چه سبب گشته‌ای همدم بوزینه‌ای</p><p>صورت تن را مبین زانک نه درخورد توست</p><p>پوشد سلطان گهی خرقه پشمینه‌ای</p><p>هین دل خود را تمام در کف دلبر سپار</p><p>تا که نپوسد دلت در حسد و کینه‌ای</p><p>سینه پاکی که او گشت خوش و عشق خو</p><p>سینه سینا بود فرش چنین سینه‌ای</p><p>تشنه آن شربتی خسته آن ضربتی</p><p>تا تو در این غربتی نیست طمأنینه‌ای</p><p>هست خرد چون شکر هست صور همچو نی</p><p>هست معانی چو می حرف چو قنینه‌ای</p><p>خوب چو نبود عروس خوش نشود زو نفوس</p><p>از حفه و از رفه ز اطلس و زرینه‌ای</p><p>چون نروی زین جهان خوی خرابات جان</p><p>در عوض می بگیر بی‌مزه ترخینه‌ای</p><p>خانه تن را بساز باغچه و گلشنی</p><p>گوشه دل را بساز مسجد آدینه‌ای</p><p>هر نفسی شاهدی در نظر واحدی</p><p>آوردش بر طبق نادره لوزینه‌ای</p><p>خامش با مرغ خاک قصه دریا مگو</p><p>بکر چه عرضه کنی بر شه عنینه‌ای</p><h2><a id="poem-5637" href="https://ganjoor.net/moulavi/shams/ghazalsh/sh3013">غزل شمارهٔ ۳۰۱۳</a></h2>
<p>یار در آخرزمان کرد طرب سازیی</p><p>باطن او جد جد ظاهر او بازیی</p><p>جمله عشاق را یار بدین علم کشت</p><p>تا نکند هان و هان جهل تو طنازیی</p><p>در حرکت باش ازانک آب روان نفسرد</p><p>کز حرکت یافت عشق سر سراندازیی</p><p>جنبش جان کی کند صورت گرمابه‌ای</p><p>صف شکنی کی کند اسب گدا غازیی</p><p>طبل غزا کوفتند این دم پیدا شود</p><p>جنبش پالانیی از فرس تازیی</p><p>می‌زن و می‌خور چو شیر تا به شهادت رسی</p><p>تا بزنی گردن کافر ابخازیی</p><p>بازی شیران مصاف بازی روبه گریز</p><p>روبه با شیر حق کی کند انبازیی</p><p>گرم روان از کجا تیره دلان از کجا</p><p>مروزیی اوفتاد در ره با رازیی</p><p>عشق عجب غازییست زنده شود زو شهید</p><p>سر بنه ای جان پاک پیش چنین غازیی</p><p>چرخ تن دل سیاه پر شود از نور ماه</p><p>گر بکند قلب تو قالب پردازیی</p><p>مطرب و سرنا و دف باده برآورده کف</p><p>هر نفسی زان لطف آرد غمازیی</p><p>ای خنک آن جان پاک کز سر میدان خاک</p><p>گیرد زین قلبگاه قالب پردازیی</p><h2><a id="poem-5638" href="https://ganjoor.net/moulavi/shams/ghazalsh/sh3014">غزل شمارهٔ ۳۰۱۴</a></h2>
<p>رو که به مهمان تو می‌نروم ای اخی</p><p>بست مرا از طعام دود دل مطبخی</p><p>رزق جهان می‌دهد خویش نهان می‌کند</p><p>گاه وصال او بخیل در زر و مال او سخی</p><p>مال و زرش کم ستان جان بده از بهر جان</p><p>مذهب سردان مگیر یخ چه کند جز یخی</p><p>قسمت آن باردان مایده و نان گرم</p><p>قسمت این عاشقان مملکت و فرخی</p><p>قسمت قسام بین هیچ مگو و مچخ</p><p>کار بتر می‌شود گر تو در این می‌چخی</p><p>جنتی دل فروز دوزخیی خوش بسوز</p><p>چند میان جهان مانده در برزخی</p><p>سوی بتان کم نگر تا نشوی کوردل</p><p>کور شود از نظر چشم سگ مسلخی</p><p>زلف بتان سلسله‌ست جانب دوزخ کشد</p><p>ظاهر او چون بهشت باطن او دوزخی</p><p>لیک عنایات حق هست طبق بر طبق</p><p>کو برهاند ز دام گر چه اسیر فخی</p><p>جانب تبریز رو از جهت شمس دین</p><p>چند در این تیرگی همچو خسان می‌زخی</p><h2><a id="poem-5639" href="https://ganjoor.net/moulavi/shams/ghazalsh/sh3015">غزل شمارهٔ ۳۰۱۵</a></h2>
<p>جان و جهان می‌روی جان و جهان می‌بری</p><p>کان شکر می‌کشی با شکران می‌خوری</p><p>ای رخ تو چون قمر تک مرو آهسته تر</p><p>تا نخلد شاخ گل سینه نیلوفری</p><p>چهره چون آفتاب می‌بری از ما شتاب</p><p>بوی کن آخر کباب زین جگر آذری</p><p>یک نظری گر وفاست هم صدقات شماست</p><p>گر برسانی رواست شکر چنین توانگری</p><p>تا جگر خون ما تا دل مجنون ما</p><p>تا غم افزون ما کسب کند بهتری</p><p>شکر که ما سوختیم سوختن آموختیم</p><p>وز جگر افروختیم شیوه سامندری</p><p>فاسد سودای تو مست تماشای تو</p><p>بوسد بر پای تو از طرب بی‌سری</p><p>عشق من ای خوبرو رونق خوبان به تو</p><p>گاه شوی بت شکن گاه کنی آزری</p><p>مستی از آن دید و داد شادی از آن بخت شاد</p><p>چشم بدت دور باد تا که کنی لمتری</p><p>جانب دل رو به جان تا که ببینی عیان</p><p>حلقه جوق ملک صورت نقش پری</p><p>از ملک و از پری چون قدری بگذری</p><p>محو شود در صفات صورت و صورتگری</p><h2><a id="poem-5640" href="https://ganjoor.net/moulavi/shams/ghazalsh/sh3016">غزل شمارهٔ ۳۰۱۶</a></h2>
<p>بازرهان خلق را از سر و از سرکشی</p><p>ای که درون دلی چند ز دل درکشی</p><p>ای دل دل جان جان آمد هنگام آن</p><p>زنده کنی مرده را جانب محشر کشی</p><p>پیرهن یوسفی هدیه فرستی به ما</p><p>تا بدرد آفتاب پیرهن زرکشی</p><p>نیزه کشی بردری تو کمر کوه را</p><p>چونک ز دریای غیب آیی و لشکر کشی</p><p>خاک در فقر را سرمه کش دل کنی</p><p>چارق درویش را بر سر سنجر کشی</p><p>سینه تاریک را گلشن جنت کنی</p><p>تشنه دلان را سوار جانب کوثر کشی</p><p>در شکم ماهیی حجره یونس کنی</p><p>یوسف صدیق را از بن چه برکشی</p><p>نفس شکم خواره را روزه مریم دهی</p><p>تا سوی بهرام عشق مرکب لاغر کشی</p><p>از غزل و شعر و بیت توبه دهی طبع را</p><p>تا دل و جان را به غیب بی‌دم و دفتر کشی</p><p>سنبله آتشین رسته کنی بر فلک</p><p>زهره مه روی را گوشه چادر کشی</p><p>مفخر تبریزیان شمس حق ای وای من</p><p>گر تو مرا سوی خویش یک دم کمتر کشی</p><h2><a id="poem-5641" href="https://ganjoor.net/moulavi/shams/ghazalsh/sh3017">غزل شمارهٔ ۳۰۱۷</a></h2>
<p>لاله ستانست از عکس تو هر شوره‌ای</p><p>عکس لبت شهد ساخت تلخی هر غوره‌ای</p><p>مصحف عشق تو را دوش بخواندم به خواب</p><p>آه که چه دیوانه شد جان من از سوره‌ای</p><p>مشکل هر دو جهان آه چه حلوا شود</p><p>گر شکر تو شود مغز شکربوره‌ای</p><p>چهره چون آفتاب بر تن چون غوره تاب</p><p>تا بشود پرشکر در تن هر روده‌ای</p><p>وا شدن از خویشتن هست ز ماسوره سهل</p><p>چونک سر رشته یافت خصم ز ماسوره‌ای</p><p>جسم که چون خربزه‌ست تا نبری چون خورند</p><p>بشکن و پیدا شود قیمت لاهوره‌ای</p><p>آه که ندیدی هنوز بر سر میدان عشق</p><p>رقص کنان کله‌ها هر طرفی کوره‌ای</p><p>پیش طبیب دو کون رفتم بیمار عشق</p><p>نبض دلم می‌جهید در کف قاروره‌ای</p><p>گفتمش ای شمس دین مفخر تبریز آه</p><p>جز ز تو یابد شفا علت ناسوره‌ای</p><h2><a id="poem-5642" href="https://ganjoor.net/moulavi/shams/ghazalsh/sh3018">غزل شمارهٔ ۳۰۱۸</a></h2>
<p>ای تو ز خوبی خویش آینه را مشتری</p><p>سوخته باد آینه تا تو در او ننگری</p><p>جان من از بحر عشق آب چو آتش بخورد</p><p>در قدح جان من آب کند آذری</p><p>خار شد این جان و دل در حسد آینه</p><p>کو چو گلستان شده‌ست از نظر عبهری</p><p>گم شده‌ام من ز خویش گر تو بیابی مرا</p><p>زود سلامش رسان گو که خوشی خوشتری</p><p>گر تو بیابی مرا از من من را بگو</p><p>که من آواره‌ای گشته نهان چون پری</p><p>مست نیم ای حریف عقل نرفت از سرم</p><p>غمزه جادوش کرد جان مرا ساحری</p><p>گر تو به عقلی بیا یک نظری کن در او</p><p>تا تو بدانی که نیست کار بتم سرسری</p><p>بر لب دریای عشق دیدم من ماهیی</p><p>کرد یکی شیوه‌ای شیوه او برتری</p><p>گر چه که ماهی نمود لیک خود او بحر بود</p><p>صورت گوساله‌ای بود دو صد سامری</p><p>ماهی ترک زبان کرد که گفته‌ست بحر</p><p>نطق زبان را که تو حلقه برون دری</p><p>دم زدن ماهیان آب بود نی هوا</p><p>زانک هوا آتشیست نیست حریف تری</p><p>بنگر در ماهیی نان وی و رزق او</p><p>بحر بود پس تو در عشق از او کمتری</p><p>دام فکندم که تا صید کنم ماهیی</p><p>صید سلیمان وقت جان من انگشتری</p><p>این چه بهانست خود زود بگو بحر کیست</p><p>از حسد کس مترس در طلب مهتری</p><p>روشن و مطلق بگو تا نشود از دلت</p><p>مفخر تبریز ما شمس حق و دین بری</p><h2><a id="poem-5643" href="https://ganjoor.net/moulavi/shams/ghazalsh/sh3019">غزل شمارهٔ ۳۰۱۹</a></h2>
<p>ای که تو عشاق را همچو شکر می‌کشی</p><p>جان مرا خوش بکش این نفس ار می‌کشی</p><p>کشتن شیرین و خوش خاصیت دست توست</p><p>زانک نظرخواه را تو به نظر می‌کشی</p><p>هر سحری مستمر منتظرم منتظر</p><p>زانک مرا بیشتر وقت سحر می‌کشی</p><p>جور تو ما را چو قند راه مدد درمبند</p><p>نی که مرا عاقبت بر سر در می‌کشی</p><p>ای دم تو بی‌شکم ای غم تو دفع غم</p><p>ای که تو ما را به دام همچو شرر می‌کشی</p><p>هر دم دفعی دگر پیش کنی چون سپر</p><p>تیغ رها کرده‌ای تو به سپر می‌کشی</p><h2><a id="poem-5644" href="https://ganjoor.net/moulavi/shams/ghazalsh/sh3020">غزل شمارهٔ ۳۰۲۰</a></h2>
<p>پیشتر آ پیشتر چند از این رهزنی</p><p>چون تو منی من توام چند تویی و منی</p><p>نور حقیم و زجاج با خود چندین لجاج</p><p>از چه گریزد چنین روشنی از روشنی</p><p>ما همه یک کاملیم از چه چنین احولیم</p><p>خوار چرا بنگرد سوی فقیران غنی</p><p>راست چرا بنگرد سوی چپ خویش خوار</p><p>هر دو چو دست تواند چه یمنی چه دنی</p><p>ما همه یک گوهریم یک خرد و یک سریم</p><p>لیک دوبین گشته‌ایم زین فلک منحنی</p><p>رخت از این پنج و شش جانب توحید کش</p><p>عرعر توحید را چند کنی منثنی</p><p>هین ز منی خیز کن با همه آمیز کن</p><p>با خود خود حبه‌ای با همه چون معدنی</p><p>هر چه کند شیر نر سگ بکند هم سگی</p><p>هر چه کند روح پاک تن بکند هم تنی</p><p>روح یکی دان و تن گشته عدد صد هزار</p><p>همچو که بادام‌ها در صفت روغنی</p><p>چند لغت در جهان جمله به معنی یکی</p><p>آب یکی گشت چون خابیه‌ها بشکنی</p><p>جان بفرستد خبر جانب هر بانظر</p><p>چون که به توحید تو دل ز سخن برکنی</p><h2><a id="poem-5645" href="https://ganjoor.net/moulavi/shams/ghazalsh/sh3021">غزل شمارهٔ ۳۰۲۱</a></h2>
<p>شیردلا صد هزار شیردلی کرده‌ای</p><p>در کرم از آفتاب نیز سبق برده‌ای</p><p>چشم ببند و بکن بار دگر رحمتی</p><p>بشکن سوگند را گر به خدا خورده‌ای</p><p>بنگر کاین دشمنان دست زنان گشته‌اند</p><p>چونک در این خشم و جنگ پای خود افشرده‌ای</p><p>میل تو با کیست جان تا بشوم خاک او</p><p>چاکر آن کس شوم کش به کس اشمرده‌ای</p><p>ای تن آخر بجنب بر خود و جهدی بکن</p><p>جهد مبارک بود از چه تو پژمرده‌ای</p><p>خیز برو پیش دوست روی بنه بر زمین</p><p>کای صنم چون شکر از چه بیازرده‌ای</p><p>خواجه جان شمس دین مفخر تبریزیان</p><p>این سرم از نخل تست زانک تو پرورده‌ای</p><h2><a id="poem-5646" href="https://ganjoor.net/moulavi/shams/ghazalsh/sh3022">غزل شمارهٔ ۳۰۲۲</a></h2>
<p>گفت مرا آن طبیب رو ترشی خورده‌ای</p><p>گفتم نی گفت نک رنگ ترش کرده‌ای</p><p>دل چو سیاهی دهد رنگ گواهی دهد</p><p>عکس برون می‌زند گر چه تو در پرده‌ای</p><p>خاک تو گر آب خوش یابد چون روضه‌ایست</p><p>ور خورد او آب شور شوره برآورده‌ای</p><p>سبز شوند از بهار زرد شوند از خزان</p><p>گر نه خزان دیده‌ای پس ز چه روزرده‌ای</p><p>گفتمش ای غیب دان از تو چه دارم نهان</p><p>پرورش جان تویی جان چو تو پرورده‌ای</p><p>کیست که زنده کند آنک تواش کشته‌ای</p><p>کیست که گرمش کند چون تواش افسرده‌ای</p><p>شربت صحت فرست هم ز شرابات خاص</p><p>زانک تو جوشیده‌ای زانک تو افشرده‌ای</p><p>داد شراب خطیر گفت هلا این بگیر</p><p>شاد شو ار پرغمی زنده شو ار مرده‌ای</p><p>چشمه بجوشد ز تو چون ارس از خاره‌ای</p><p>نور بتابد ز تو گر چه سیه چرده‌ای</p><p>خضر بقایی شوی گر عرض فانیی</p><p>شادی دل‌ها شوی گر چه دل آزرده‌ای</p><p>کی بشود این وجود پاک ز بیگانگان</p><p>تا نرسد خلعتی دولت صدمرده‌ای</p><p>گفت درختی به باد چند وزی باد گفت</p><p>باد بهاری کند گر چه تو پژمرده‌ای</p><h2><a id="poem-5647" href="https://ganjoor.net/moulavi/shams/ghazalsh/sh3023">غزل شمارهٔ ۳۰۲۳</a></h2>
<p>قصر بود روح ما نی تل ویرانه‌ای</p><p>همدم ما یار ما نی دم بیگانه‌ای</p><p>بادیه‌ای هایلست راه دل و کی رسد</p><p>جز که دل پردلی رستم مردانه‌ای</p><p>نی دل خصم افکنی بل دل خویش افکنی</p><p>نی دل تن پروری عاشق جانانه‌ای</p><p>چونک فروشد تنش در تک خاک لحد</p><p>رست درخت قبول از بن چون دانه‌ای</p><p>عاشق آن نور کیست جز دل نورانیی</p><p>فتنه آن شمع چیست جز تن پروانه‌ای</p><p>مسرح روح الله است جلوه روح القدس</p><p>زانک ورا آفتاب هست عزبخانه‌ای</p><h2><a id="poem-5648" href="https://ganjoor.net/moulavi/shams/ghazalsh/sh3024">غزل شمارهٔ ۳۰۲۴</a></h2>
<p>بستگی این سماع هست ز بیگانه‌ای</p><p>ز ارچلی جغد گشت حلقه چو ویرانه‌ای</p><p>آنک بود همچو برف سرد کند وقت را</p><p>چون بگدازد چو سیل پست کند خانه‌ای</p><p>غیر برونی بدست غیر درونی بتر</p><p>از سبب غیریست کندن دندانه‌ای</p><p>باد خزانست غیر زرد کند باغ را</p><p>حبس کند در زمین خوبی هر دانه‌ای</p><p>پیش تو خندد چو گل پای درآید چو خار</p><p>ریش نگه دار از آن دوسر چون شانه‌ای</p><p>از سبب آنک بد در صف ترسنده‌ای</p><p>گشت شکسته بسی لشکر مردانه‌ای</p><p>خسرو تبریزیی شمس حق و دین که او</p><p>شمع همه جمع‌هاست من شده پروانه‌ای</p><h2><a id="poem-5649" href="https://ganjoor.net/moulavi/shams/ghazalsh/sh3025">غزل شمارهٔ ۳۰۲۵</a></h2>
<p>جای دگر بوده‌ای زانک تهی روده‌ای</p><p>آب دگر خورده‌ای زانک گل آلوده‌ای</p><p>مست دگر باده‌ای کاحمق و بس ساده‌ای</p><p>دل چه بدو داده‌ای رو که نیاسوده‌ای</p><p>گنج روان در دلت بر سر گنج این گلت</p><p>گیرم بی‌دیده‌ای آخر نشنوده‌ای</p><p>چیست سپیدی چشم از اثر نفس و خشم</p><p>چون پی دارو ز یشم سرمه دهی سوده‌ای</p><p>از نظر لم یزل دارد جانت تگل</p><p>پرتو خورشید را تو به گل اندوده‌ای</p><p>گنج دلت سر به مهر وین جگرت کان مهر</p><p>ای تو شکم خوار چند در هوس روده‌ای</p><p>از اثر شمس دینست این تبش عشق تو</p><p>وز تبریزست این بخت که پرورده‌ای</p><h2><a id="poem-5650" href="https://ganjoor.net/moulavi/shams/ghazalsh/sh3026">غزل شمارهٔ ۳۰۲۶</a></h2>
<p>خیره چرا گشته‌ای خواجه مگر عاشقی</p><p>کاسه بزن کوزه خور خواجه اگر عاشقی</p><p>کاش بدانستیی بر چه در ایستاده‌ای</p><p>کاش بدانستیی بر چه قمر عاشقی</p><p>چشمه آن آفتاب خواب نبیند فلک</p><p>چشمت از او روشنست تیزنظر عاشقی</p><p>شیر فلک زین خطر خون شده استش جگر</p><p>راست بگویم مرنج سخته جگر عاشقی</p><p>ای گل تر راست گو بر چه دریدی قبا</p><p>ای مه لاغرشده بر چه سحر عاشقی</p><p>ای دل دریاصفت موج تو ز اندیشه‌هاست</p><p>هر دم کف می‌کنی بر چه گهر عاشقی</p><p>آنک از او گشت دنگ غم نخورد از خدنگ</p><p>ور تو سپر بفکنی سسته سپر عاشقی</p><p>جمله اجزای خاک هست چو ما عشقناک</p><p>لیک تو ای روح پاک نادره‌تر عاشقی</p><p>ای خرد ار بحریی دم مزن و دم بخور</p><p>چون هنرت خامشیست بر چه هنر عاشقی</p><h2><a id="poem-5651" href="https://ganjoor.net/moulavi/shams/ghazalsh/sh3027">غزل شمارهٔ ۳۰۲۷</a></h2>
<p>نیست عجب صف زده پیش سلیمان پری</p><p>صف سلیمان نگر پیش رخ آن پری</p><p>آن پریی کز رخش گشت بشر چون ملک</p><p>یافت فراغت ز رنج وز غم درمان پری</p><p>تربیت آن پری چشم بشر باز کرد</p><p>یافته دیو و ملک گوهر جان زان پری</p><p>ما و منی پاک رفت ماء منی خشک شد</p><p>گشت پری آدمی هم شد انسان پری</p><p>دیده جان شمس دین مفخر تبریز و جان</p><p>شاد ز عشق رخش شادتر از جان پری</p><h2><a id="poem-5652" href="https://ganjoor.net/moulavi/shams/ghazalsh/sh3028">غزل شمارهٔ ۳۰۲۸</a></h2>
<p>ای صنم گلزاری چند مرا آزاری</p><p>من چو کمین فلاحم تو دهیم سالاری</p><p>چند مرا بفریبی هر چه کنی می‌زیبی</p><p>چند به دل آموزی مغلطه و طراری</p><p>آن که از آن طراری باز بر او برشکنی</p><p>افتد و سودش نکند در دغلی هشیاری</p><p>ساده دلی ساز مرا سوی عدم تاز مرا</p><p>تار هم از لطف فنا زین فرح و زین زاری</p><p>هر کی بگرید به یقین دیده بود گنج دفین</p><p>هر کی بخندد بود او در حجب ستاری</p><p>من که ز دور آمده‌ام با شر و شور آمده‌ام</p><p>بازبنگشاده‌ام این دان خبر سرباری</p><p>بار که بگشاده شود از پی سرمایه بود</p><p>مایه نداری تو ولی خایه خود می‌خاری</p><p>بس کن و بسیار مگو روی بدو آر بدو</p><p>مشتری گفت تو او سیر نه از بسیاری</p><h2><a id="poem-5653" href="https://ganjoor.net/moulavi/shams/ghazalsh/sh3029">غزل شمارهٔ ۳۰۲۹</a></h2>
<p>آه که دلم برد غمزه‌های نگاری</p><p>شیر شگرف آمد و ضعیف شکاری</p><p>هیچ دلی چون نبود خالی از اندوه</p><p>درد و غم چون تو یار و دلبر باری</p><p>از پی این عشق اشک‌هاست روانه</p><p>خوب شهی آمد و لطیف نثاری</p><p>چشم پیاپی چو ابر آب فشاند</p><p>تا ننشیند بر آن نیاز غباری</p><p>کان شکر آن لبست باد بقایش</p><p>تا که نماند حزین و غوره فشاری</p><p>نک شب قدرست و بدر کرد عنایت</p><p>بر دل هر شب روی ستاره شماری</p><p>بی مه او جان چو چرخ زیر و زبر بود</p><p>ماهی بی‌آب را کی دید قراری</p><p>خود تو چو عقلی و این جهان همه چون تن</p><p>از تن بی‌عقل کی بیاید کاری</p><p>خلعت نو پوش بر زمین و زمانه</p><p>خلعت گل یافت از جناب تو خاری</p><p>گر نبدی خوی دوست روح فشانی</p><p>خود نبدی عاشقی و روح سپاری</p><p>خرقه بده در قمارخانه عالم</p><p>خوب حریفی و سودناک قماری</p><p>بهر کنارش همی کنار گشایم</p><p>هیچ کس آن بحر را ندید کناری</p><p>تن بزنم تا بگوید آن مه خوش رو</p><p>آنک ز حلمش بیافت کوه وقاری</p><h2><a id="poem-5654" href="https://ganjoor.net/moulavi/shams/ghazalsh/sh3030">غزل شمارهٔ ۳۰۳۰</a></h2>
<p>سلمک الله نیست مثل تو یاری</p><p>نیست نکوتر ز بندگی تو کاری</p><p>ای دل گفتی که یار غار منست او</p><p>هیچ نگنجد چنین محیط به غاری</p><p>عاشق او خرد نیست زانک نخسبد</p><p>بر سر آن گنج غیب هر نره ماری</p><p>ذره به ذره کنار شوق گشادست</p><p>گر چه نگنجد نگار ما به کناری</p><p>آن شکرستان رسید تا نگذارد</p><p>سرکه فروشنده‌ای و غوره فشاری</p><p>جوی فراتی روان شدست از این سو</p><p>کاین همه جان‌ها ز آب اوست بخاری</p><p>از سر مستی پریر گفتم او را</p><p>کار مرا این زمان بده تو قراری</p><p>خنده شیرین زد و ز شرم برافروخت</p><p>ماه غریب از چو من غریب شماری</p><p>گفت مخور غم که زرد و خشک نماند</p><p>باغ تو با این چنین لطیف بهاری</p><p>هفت فلک ز آتش منست چو دودی</p><p>هفت زمین در ره منست غباری</p><p>دام جهان را هزار قرن گذشتست</p><p>درخور صیدم نیامدست شکاری</p><p>هم به کنار آمد این زمانه و دورش</p><p>عاشق مستی ز ما نیافت کناری</p><p>این مه و خورشید چون دو گاو خراسند</p><p>روز چرایی و شب اسیر شیاری</p><p>جمع خرانی نگر که گاوپرستند</p><p>یاوه شدستند بی‌شکال و فساری</p><p>رو به خران گو که ریش گاو بریزاد</p><p>توبه کنید و روید سوی مطاری</p><p>تا که شود هر خری ندیم مسیحی</p><p>وحی پذیرنده‌ای و روح سپاری</p><p>از شش و از پنج بگذرید و ببینید</p><p>شهره حریفان و مقبلانه قماری</p><p>چون به خلاصه رسید تا که بگویم</p><p>سوخت لبم را ز شوق دوست شراری</p><p>ماند سخن در دهان و رفت دل من</p><p>جانب یاران به سوی دور دیاری</p><h2><a id="poem-5655" href="https://ganjoor.net/moulavi/shams/ghazalsh/sh3031">غزل شمارهٔ ۳۰۳۱</a></h2>
<p>خوشدلم از یار همچنانک تو دیدی</p><p>جان پرانوار همچنانک تو دیدی</p><p>از چمن یار صد روان مقدس</p><p>در گل و گلزار همچنانک تو دیدی</p><p>هر کی دلی داشت زین هوس تو ببینش</p><p>بی دل و بی‌کار همچنانک تو دیدی</p><p>هر نظری کو بدید روی تو را گشت</p><p>خواجه اسرار همچنانک تو دیدی</p><p>صورت منصور دانک بود بهانه</p><p>برشده بر دار همچنانک تو دیدی</p><p>هست بر اومید گلستان تو جان‌ها</p><p>ساخته با خار همچنانک تو دیدی</p><p>عشق چو طاووس چون پرید شود دل</p><p>خانه پرمار همچنانک تو دیدی</p><p>عشق گزین عشق بی‌حیات خوش عشق</p><p>عمر بود بار همچنانک تو دیدی</p><p>در دل عشاق فخر و ملک دو عالم</p><p>ننگ بود عار همچنانک تو دیدی</p><p>عشق خداوند شمس دین که به تبریز</p><p>جان کند ایثار همچنانک تو دیدی</p><h2><a id="poem-5656" href="https://ganjoor.net/moulavi/shams/ghazalsh/sh3032">غزل شمارهٔ ۳۰۳۲</a></h2>
<p>از پگه ای یار زان عقار سمایی</p><p>ده به کف ما که نور دیده مایی</p><p>زانک وظیفه‌ست هر سحر ز کف تو</p><p>دور بگردان که آفتاب لقایی</p><p>هم به منش ده مها مده به دگر کس</p><p>عهد و وفا کن که شهریار وفایی</p><p>در تتق گردها لطیف هلالی</p><p>وز جهت دردها لطیف دوایی</p><p>دور بگردان که دور عشق تو آمد</p><p>خلق کجااند و تو غریب کجایی</p><p>بر عدد ذره جان فدای تو کردی</p><p>چرخ فلک گر بدی مه تو بهایی</p><p>با همه شاهی چو تشنگان خماریم</p><p>ساقی ما شو بکن به لطف سقایی</p><p>بهر تو آدم گرفت دبه و زنبیل</p><p>بهر تو حوا نمود نیز حوایی</p><p>آدم و حوا نبود بهر قدومت</p><p>خالق می‌کرد گونه گونه خدایی</p><p>در قدح تو چهار جوی بهشتست</p><p>نه از شش و پنجست این سرورفزایی</p><p>جمله اجزای ما شکفته کن این دم</p><p>تا به فلک بررود غریو گوایی</p><p>غبغب غنچه در این چمن بنخندد</p><p>تا تو به خنده دهان او نگشایی</p><p>طلعت خورشید تو اگر ننماید</p><p>یمن نیاید ز سایه‌های همایی</p><p>خانه بی‌جام نیست خوب و منور</p><p>راه رهاوی بزن کز اوست رهایی</p><p>مشک که ارزد هزار بحر فروریز</p><p>کوه وقاری و بحر جود و سخایی</p><p>هر شب آید ز غیب چون گله بانی</p><p>جان رهد از تن چو اشتران چرایی</p><p>در عدمستان کشد نهان شتران را</p><p>خوش بچراند ز سبزه‌های عطایی</p><p>بند کند چشمشان که راه نبینند</p><p>راه الهیست نیست راه هوایی</p><p>چون بنهد رخ پیاده در قدم شاه</p><p>جست دواسبه ز نیستی و گدایی</p><p>کژ نرود زان سپس به راه چو فرزین</p><p>خواب ببیند چو پیل هند رجایی</p><p>مات شو و لعب گفت و گوی رها کن</p><p>کان شه شطرنج راست راه نمایی</p><h2><a id="poem-5657" href="https://ganjoor.net/moulavi/shams/ghazalsh/sh3033">غزل شمارهٔ ۳۰۳۳</a></h2>
<p>چند دویدم سوی افندی</p><p>شکر که دیدم روی افندی</p><p>در شب تاری ره متواری</p><p>رهبر ما شد بوی افندی</p><p>شادی جان‌ها ذوق دهان‌ها</p><p>اصل مکان‌ها کوی افندی</p><p>صحن گلستان عشرت مستان</p><p>آب حیات و جوی افندی</p><p>عیش معظم جام دمادم</p><p>بزم دو عالم طوی افندی</p><p>کام من آمد دام افندی</p><p>های من آمد هوی افندی</p><p>گرگ ز بره دست بدارد</p><p>چون شنود او قوی افندی</p><p>گنج سبیلی خوان خلیلی</p><p>نیست بخیلی خوی افندی</p><p>کله شاهان سکه ماهان</p><p>در خم چوگان گوی افندی</p><p>خامش و کم گو هی کی بود او</p><p>قبله اوها اوی افندی</p><h2><a id="poem-5658" href="https://ganjoor.net/moulavi/shams/ghazalsh/sh3034">غزل شمارهٔ ۳۰۳۴</a></h2>
<p>می‌رسد ای جان باد بهاری</p><p>تا سوی گلشن دست برآری</p><p>سبزه و سوسن لاله و سنبل</p><p>گفت بروید هر چه بکاری</p><p>غنچه و گل‌ها مغفرت آمد</p><p>تا ننماید زشتی خاری</p><p>رفعت آمد سرو سهی را</p><p>یافت عزیزی از پس خواری</p><p>روح درآید در همه گلشن</p><p>کب نماید روح سپاری</p><p>خوبی گلشن ز آب فزاید</p><p>سخت مبارک آمد یاری</p><p>کرد پیامی برگ به میوه</p><p>زود بیایی گوش نخاری</p><p>شاه ثمارست آن عنب خوش</p><p>زانک درختش داشت نزاری</p><p>در دی شهوت چند بماند</p><p>باغ دل ما حبس و حصاری</p><p>راه ز دل جو ماه ز جان جو</p><p>خاک چه دارد غیر غباری</p><p>خیز بشو رو لیک به آبی</p><p>کرد گل را خوب عذاری</p><p>گفت به ریحان شاخ شکوفه</p><p>در ره ما نه هر چه که داری</p><p>بلبل مرغان گفت به بستان</p><p>دام شما راییم شکاری</p><p>لابه کند گل رحمت حق را</p><p>بر ما دی را برنگماری</p><p>گوید یزدان شیره ز میوه</p><p>کی به کف آید تا نفشاری</p><p>غم مخور از دی وز غز و غارت</p><p>وز در من بین کارگزاری</p><p>شکر و ستایش ذوق و فزایش</p><p>رو ننماید جز که به زاری</p><p>عمر ببخشم بی‌ز شمارت</p><p>گر بستانم عمر شماری</p><p>باده ببخشم بی‌ز خمارت</p><p>گر بستانم خمر خماری</p><p>چند نگاران دارد دانش</p><p>کاغذها را چند نگاری</p><p>از تو سیه شد چهره کاغذ</p><p>چونک بخوانی خط نهاری</p><p>دود رها کن نور نگر تو</p><p>از مه جانان در شب تاری</p><p>بس کن و بس کن ز اسب فرود آ</p><p>تا که کند او شاه سواری</p><h2><a id="poem-5659" href="https://ganjoor.net/moulavi/shams/ghazalsh/sh3035">غزل شمارهٔ ۳۰۳۵</a></h2>
<p>دوش همه شب دوش همه شب</p><p>گشتم من بر بام افندی</p><p>آخر شب شد آخر شب شد</p><p>خوردم می از جام افندی</p><p>شیر و شکر را شمس و قمر را</p><p>مایه ببخشد نام افندی</p><p>نور دو عالم عشق قدیمی</p><p>دولت مرغان دام افندی</p><p>شیر روان شد خوش ز بیانش</p><p>شیر سیه شد رام افندی</p><p>کام ملوکان جایزه گیری</p><p>جایزه بخشی کام افندی</p><p>کعبه جان‌ها روی ملیحش</p><p>پخته عالم خام افندی</p><p>گر الفی و سابق حرفی</p><p>محو شو اندر لام افندی</p><p>نور بود او نار نماید</p><p>خاص بود خود عام افندی</p><p>بس کن بس کن کس نتواند</p><p>که بگزارد وام افندی</p><h2><a id="poem-5660" href="https://ganjoor.net/moulavi/shams/ghazalsh/sh3036">غزل شمارهٔ ۳۰۳۶</a></h2>
<p>گاه چو اشتر در وحل آیی</p><p>گه چو شکاری در عجل آیی</p><p>کجکنن اغلن چند گریزی</p><p>عاقبت آخر در عمل آیی</p><p>در سوی بی‌سو می‌رو و می‌جو</p><p>تا کی ای دل در علل آیی</p><p>در طلبی تو در طرب افتی</p><p>در نمدی تو در حلل آیی</p><p>دردسر آید شور و شر آید</p><p>عاشق شو تا بی‌خلل آیی</p><p>نفخ کند جان در دل ترسان</p><p>مطرب جویی در غزل آیی</p><p>چونک قویتر دردمد آن نی</p><p>در رخ دلبر مکتحل آیی</p><p>چنگ بگیری ننگ پذیری</p><p>فاعل نبوی مفتعل آیی</p><p>از غم دلبر در برش افتی</p><p>در کف اویی در بغل آیی</p><p>فکر رها کن ترک نهی کن</p><p>زانک ز حیرت با دول آیی</p><p>فکر چو آید ضد ورا بین</p><p>زین دو به حیرت محتمل آیی</p><p>زانک تردد آرد به حیرت</p><p>زین دو تحول در محل آیی</p><p>ز اول فکرت آخر ره بین</p><p>چند به گفتن منتقل آیی</p><h2><a id="poem-5661" href="https://ganjoor.net/moulavi/shams/ghazalsh/sh3037">غزل شمارهٔ ۳۰۳۷</a></h2>
<p>به خاک پای تو ای مه هر آن شبی که بتابی</p><p>به جای عمر عزیزی چو عمر ما نشتابی</p><p>چو شب روان هوس را تو چشمی و تو چراغی</p><p>مسافران فلک را تو آتشی و تو آبی</p><p>در این منازل گردون در این طواف همایون</p><p>گر از قضا مه ما را به اتفاق بیابی</p><p>اگر چه روح جهانست و روح سوی ندارد</p><p>ثواب کن سوی او رو اگر چه غرق ثوابی</p><p>بگو به تست پیامی اگر چه حاضر جانی</p><p>جواب ده به حق آنک بس لطیف جوابی</p><p>هزار مهره ربودی هنوز اول بازیست</p><p>هزار پرده دریدی هنوز زیر نقابی</p><p>چه ناله‌هاست نهان و چه زخم‌هاست دلم را</p><p>زهی رباب دل من به دست چون تو ربابی</p><p>دلم تو را چو ربابی تنم تو را چو خرابی</p><p>رباب می‌زن و می‌گرد مست گرد خرابی</p><p>همه ز جام تو مستند هر یکی ز شرابی</p><p>ز جام خویش نپرسی که مست از چه شرابی</p><p>کجاست ساحل دریا دلا که هر دم غرقی</p><p>کجاست آتش غیبی که لحظه لحظه کبابی</p><h2><a id="poem-5662" href="https://ganjoor.net/moulavi/shams/ghazalsh/sh3038">غزل شمارهٔ ۳۰۳۸</a></h2>
<p>ببرد عقل و دلم را براق عشق معانی</p><p>مرا بپرس کجا برد آن طرف که ندانی</p><p>بدان رواق رسیدم که ماه و چرخ ندیدم</p><p>بدان جهان که جهان هم جدا شود ز جهانی</p><p>یکی دمیم امان ده که عقل من به من آید</p><p>بگویمت صفت جان تو گوش دار که جانی</p><p>ولیک پیشتر آ خواجه گوش بر دهنم ده</p><p>که گوش دارد دیوار و این سریست نهانی</p><p>عنایتیست ز جانان چنین غریب کرامت</p><p>ز راه گوش درآید چراغ‌های عیانی</p><p>رفیق خضر خرد شو به سوی چشمه حیوان</p><p>که تا چو چشمه خورشید روز نور فشانی</p><p>چنانک گشت زلیخا جوان به همت یوسف</p><p>جهان کهنه بیابد از این ستاره جوانی</p><p>فروخورد مه و خورشید و قطب هفت فلک را</p><p>سهیل جان چو برآید ز سوی رکن یمانی</p><p>دمی قراضه دین را بگیر و زیر زبان نه</p><p>که تا به نقد ببینی که در درونه چه کانی</p><p>فتاده‌ای به دهان‌ها همی‌گزندت مردم</p><p>لطیف و پخته چو نانی بدان همیشه چنانی</p><p>چو ذره پای بکوبی چو نور دست تو گیرد</p><p>ز سردیست و ز تری که همچو ریگ گرانی</p><p>چو آفتاب برآمد به خاک تیره بگوید</p><p>که چون قرین تو گشتم تو صاحب دو قرانی</p><p>تو بز نه‌ای که برآیی چراغپایه به بازی</p><p>که پیش گله شیران چو نره شیر شبانی</p><p>چراغ پنج حست را به نور دل بفروزان</p><p>حواس پنج نمازست و دل چو سبع مثانی</p><p>همی‌رسد ز سموات هر صبوح ندایی</p><p>که ره بری به نشانی چو گرد ره بنشانی</p><p>سپس مکش چو مخنث عنان عزم که پیشت</p><p>دو لشکرست که در وی تو پیش رو چو سنانی</p><p>شکر به پیش تو آمد که برگشای دهان را</p><p>چرا ز دعوت شکر چو پسته بسته دهانی</p><p>بگیر طبله شکر بخور به طبل که نوشت</p><p>مکوب طبل فسانه چرا حریف زبانی</p><p>ز شمس مفخر تبریز آفتاب پرستی</p><p>که اوست شمس معارف رئیس شمس مکانی</p>
</body></html>