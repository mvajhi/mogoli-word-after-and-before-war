<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر چهارم - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8466" href="https://ganjoor.net/moulavi/masnavi/daftar4/sh59">بخش ۵۹ - نوشتن آن غلام قصهٔ شکایت نقصان اجری سوی پادشاه</a></h2>
<p>قصه کوته کن برای آن غلام</p><p>که سوی شه بر نوشتست او پیام</p><p>قصه پر جنگ و پر هستی و کین</p><p>می‌فرستد پیش شاه نازنین</p><p>کالبد نامه‌ست اندر وی نگر</p><p>هست لایق شاه را آنگه ببر</p><p>گوشه‌ای رو نامه را بگشا بخوان</p><p>بین که حرفش هست در خورد شهان</p><p>گر نباشد درخور آن را پاره کن</p><p>نامهٔ دیگر نویس و چاره کن</p><p>لیک فتح نامهٔ تن زپ مدان</p><p>ورنه هر کس سر دل دیدی عیان</p><p>نامه بگشادن چه دشوارست و صعب</p><p>کار مردانست نه طفلان کعب</p><p>جمله بر فهرست قانع گشته‌ایم</p><p>زانک در حرص و هوا آغشته‌ایم</p><p>باشد آن فهرست دامی عامه را</p><p>تا چنان دانند متن نامه را</p><p>باز کن سرنامه را گردن متاب</p><p>زین سخن والله اعلم بالصواب</p><p>هست آن عنوان چو اقرار زبان</p><p>متن نامهٔ سینه را کن امتحان</p><p>که موافق هست با اقرار تو</p><p>تا منافق‌وار نبود کار تو</p><p>چون جوالی بس گرانی می‌بری</p><p>زان نباید کم که در وی بنگری</p><p>که چه داری در جوال از تلخ و خوش</p><p>گر همی ارزد کشیدن را بکش</p><p>ورنه خالی کن جوالت را ز سنگ</p><p>باز خر خود را ازین بیگار و ننگ</p><p>در جوال آن کن که می‌باید کشید</p><p>سوی سلطانان و شاهان رشید</p><h2><a id="poem-8467" href="https://ganjoor.net/moulavi/masnavi/daftar4/sh60">بخش ۶۰ - حکایت آن فقیه با دستار بزرگ و  آنک بربود دستارش و بانگ می‌زد کی باز کن ببین کی چه می‌بری آنگه ببر</a></h2>
<p>یک فقیهی ژنده‌ها در چیده بود</p><p>در عمامهٔ خویش در پیچیده بود</p><p>تا شود زفت و نماید آن عظیم</p><p>چون در آید سوی محفل در حطیم</p><p>ژنده‌ها از جامه‌ها پیراسته</p><p>ظاهرا دستار از آن آراسته</p><p>ظاهر دستار چون حلهٔ بهشت</p><p>چون منافق اندرون رسوا و زشت</p><p>پاره پاره دلق و پنبه و پوستین</p><p>در درون آن عمامه بد دفین</p><p>روی سوی مدرسه کرده صبوح</p><p>تا بدین ناموس یابد او فتوح</p><p>در ره تاریک مردی جامه کن</p><p>منتظر استاده بود از بهر فن</p><p>در ربود او از سرش دستار را</p><p>پس دوان شد تا بسازد کار را</p><p>پس فقیهش بانگ برزد کای پسر</p><p>باز کن دستار را آنگه ببر</p><p>این چنین که چار پره می‌پری</p><p>باز کن آن هدیه را که می‌بری</p><p>باز کن آن را به دست خود بمال</p><p>آنگهان خواهی ببر کردم حلال</p><p>چونک بازش کرد آنک می‌گریخت</p><p>صد هزاران ژنده اندر ره بریخت</p><p>زان عمامهٔ زفت نابایست او</p><p>ماند یک گز کهنه‌ای در دست او</p><p>بر زمین زد خرقه را کای بی‌عیار</p><p>زین دغل ما را بر آوردی ز کار</p><h2><a id="poem-8468" href="https://ganjoor.net/moulavi/masnavi/daftar4/sh61">بخش ۶۱ - نصیحت دنیا اهل دنیا را به زبان حال و بی‌وفایی خود را نمودن  به وفا طمع دارندگان ازو</a></h2>
<p>گفت بنمودم دغل لیکن ترا</p><p>از نصیحت باز گفتم ماجرا</p><p>هم‌چنین دنیا اگر چه خوش شکفت</p><p>بانگ زد هم بی‌وفایی خویش گفت</p><p>اندرین کون و فساد ای اوستاد</p><p>آن دغل کون و نصیحت آن فساد</p><p>کون می‌گوید بیا من خوش‌پیم</p><p>وآن فسادش گفته رو من لا شی‌ام</p><p>ای ز خوبی بهاران لب گزان</p><p>بنگر آن سردی و زردی خزان</p><p>روز دیدی طلعت خورشید خوب</p><p>مرگ او را یاد کن وقت غروب</p><p>بدر را دیدی برین خوش چار طاق</p><p>حسرتش را هم ببین اندر محاق</p><p>کودکی از حسن شد مولای خلق</p><p>بعد فردا شد خرف رسوای خلق</p><p>گر تن سیمین‌تنان کردت شکار</p><p>بعد پیری بین تنی چون پنبه‌زار</p><p>ای بدیده لوتهای چرب خیز</p><p>فضلهٔ آن را ببین در آب‌ریز</p><p>مر خبث را گو که آن خوبیت کو</p><p>بر طبق آن ذوق و آن نغزی و بو</p><p>گوید او آن دانه بد من دام آن</p><p>چون شدی تو صید شد دانه نهان</p><p>بس انامل رشک استادان شده</p><p>در صناعت عاقبت لرزان شده</p><p>نرگس چشم خمار هم‌چو جان</p><p>آخر اعمش بین و آب از وی چکان</p><p>حیدری کاندر صف شیران رود</p><p>آخر او مغلوب موشی می‌شود</p><p>طبع تیز دوربین محترف</p><p>چون خر پیرش ببین آخر خرف</p><p>زلف جعد مشکبار عقل‌بر</p><p>آخرا چون دم زشت خنگ خر</p><p>خوش ببین کونش ز اول باگشاد</p><p>وآخر آن رسواییش بین و فساد</p><p>زانک او بنمود پیدا دام را</p><p>پیش تو بر کند سبلت خام را</p><p>پس مگو دنیا به تزویرم فریفت</p><p>ورنه عقل من ز دامش می‌گریخت</p><p>طوق زرین و حمایل بین هله</p><p>غل و زنجیری شدست و سلسله</p><p>همچنین هر جزو عالم می‌شمر</p><p>اول و آخر در آرش در نظر</p><p>هر که آخربین‌تر او مسعودتر</p><p>هر که آخربین‌تر او مطرودتر</p><p>روی هر یک چون مه فاخر ببین</p><p>چونک اول دیده شد آخر ببین</p><p>تا نباشی هم‌چو ابلیس اعوری</p><p>نیم بیند نیم نی چون ابتری</p><p>دید طین آدم و دینش ندید</p><p>این جهان دید آن جهان‌بینش ندید</p><p>فضل مردان بر زنان ای بو شجاع</p><p>نیست بهر قوت و کسب و ضیاع</p><p>ورنه شیر و پیل را بر آدمی</p><p>فضل بودی بهر قوت ای عمی</p><p>فضل مردان بر زن ای حالی‌پرست</p><p>زان بود که مرد پایان بین‌ترست</p><p>مرد کاندر عاقبت‌بینی خمست</p><p>او ز اهل عاقبت چون زن کمست</p><p>از جهان دو بانگ می‌آید به ضد</p><p>تا کدامین را تو باشی مستعد</p><p>آن یکی بانگش نشور اتقیا</p><p>وان یکی بانگش فریب اشقیا</p><p>من شکوفهٔ خارم ای خوش گرمدار</p><p>گل بریزد من بمانم شاخ خار</p><p>بانگ اشکوفه‌ش که اینک گل‌فروش</p><p>بانگ خار او که سوی ما مکوش</p><p>این پذیرفتی بماندی زان دگر</p><p>که محب از ضد محبوبست کر</p><p>آن یکی بانگ این که اینک حاضرم</p><p>بانگ دیگر بنگر اندر آخرم</p><p>حاضری‌ام هست چون مکر و کمین</p><p>نقش آخر ز آینهٔ اول ببین</p><p>چون یکی زین دو جوال اندر شدی</p><p>آن دگر را ضد و نا درخور شدی</p><p>ای خنک آنکو ز اول آن شنید</p><p>کش عقول و مسمع مردان شنید</p><p>خانه خالی یافت و جا را او گرفت</p><p>غیر آنش کژ نماید یا شگفت</p><p>کوزهٔ نو کو به خود بولی کشید</p><p>آن خبث را آب نتواند برید</p><p>در جهان هر چیز چیزی می‌کشد</p><p>کفر کافر را و مرشد را رشد</p><p>کهربا هم هست و مغناطیس هست</p><p>تا تو آهن یا کهی آیی بشست</p><p>برد مغناطیست ار تو آهنی</p><p>ور کهی بر کهربا بر می‌تنی</p><p>آن یکی چون نیست با اخیار یار</p><p>لاجرم شد پهلوی فجار جار</p><p>هست موسی پیش قبطی بس ذمیم</p><p>هست هامان پیش سبطی بس رجیم</p><p>جان هامان جاذب قبطی شده</p><p>جان موسی طالب سبطی شده</p><p>معدهٔ خر که کشد در اجتذاب</p><p>معدهٔ آدم جذوب گندم آب</p><p>گر تو نشناسی کسی را از ظلام</p><p>بنگر او را کوش سازیدست امام</p><h2><a id="poem-8469" href="https://ganjoor.net/moulavi/masnavi/daftar4/sh62">بخش ۶۲ - بیان آنک عارف را غذاییست از نور حق کی ابیت عند ربی یطعمنی و یسقینی و قوله الجوع طعام الله یحیی به ابدان الصدیقین ای فی الجوع یصل طعام‌الله</a></h2>
<p>زانک هر کره پی مادر رود</p><p>تا بدان جنسیتش پیدا شود</p><p>آدمی را شیر از سینه رسد</p><p>شیر خر از نیم زیرینه رسد</p><p>عدل قسامست و قسمت کردنیست</p><p>این عجب که جبر نی و ظلم نیست</p><p>جبر بودی کی پشیمانی بدی</p><p>ظلم بودی کی نگهبانی بدی</p><p>روز آخر شد سبق فردا بود</p><p>راز ما را روز کی گنجا بود</p><p>ای بکرده اعتماد واثقی</p><p>بر دم و بر چاپلوس فاسقی</p><p>قبه‌ای بر ساختستی از حباب</p><p>آخر آن خیمه‌ست بس واهی‌طناب</p><p>زرق چون برقست و اندر نور آن</p><p>راه نتوانند دیدن ره‌روان</p><p>این جهان و اهل او بی‌حاصل‌اند</p><p>هر دو اندر بی‌وفایی یکدل‌اند</p><p>زادهٔ دنیا چو دنیا بی‌وفاست</p><p>گرچه رو آرد به تو آن رو قفاست</p><p>اهل آن عالم چو آن عالم ز بر</p><p>تا ابد در عهد و پیمان مستمر</p><p>خود دو پیغمبر به هم کی ضد شدند</p><p>معجزات از همدگر کی بستدند</p><p>کی شود پژمرده میوهٔ آن جهان</p><p>شادی عقلی نگردد اندهان</p><p>نفس بی‌عهدست زان رو کشتنیست</p><p>او دنی و قبله‌گاه او دنیست</p><p>نفسها را لایقست این انجمن</p><p>مرده را درخور بود گور و کفن</p><p>نفس اگر چه زیرکست و خرده‌دان</p><p>قبله‌اش دنیاست او را مرده دان</p><p>آب وحی حق بدین مرده رسید</p><p>شد ز خاک مرده‌ای زنده پدید</p><p>تا نیاید وحش تو غره مباش</p><p>تو بدان گلگونهٔ طال بقاش</p><p>بانگ و صیتی جو که آن خامل نشد</p><p>تاب خورشیدی که آن آفل نشد</p><p>آن هنرهای دقیق و قال و قیل</p><p>قوم فرعون‌اند اجل چون آب نیل</p><p>رونق و طاق و طرنب و سحرشان</p><p>گرچه خلقان را کشد گردن کشان</p><p>سحرهای ساحران دان جمله را</p><p>مرگ چوبی دان که آن گشت اژدها</p><p>جادویها را همه یک لقمه کرد</p><p>یک جهان پر شب بد آن را صبح خورد</p><p>نور از آن خوردن نشد افزون و بیش</p><p>بل همان سانست کو بودست پیش</p><p>در اثر افزون شد و در ذات نی</p><p>ذات را افزونی و آفات نی</p><p>حق ز ایجاد جهان افزون نشد</p><p>آنچ اول آن نبود اکنون نشد</p><p>لیک افزون گشت اثر ز ایجاد خلق</p><p>در میان این دو افزونیست فرق</p><p>هست افزونی اثر اظهار او</p><p>تا پدید آید صفات و کار او</p><p>هست افزونی هر ذاتی دلیل</p><p>کو بود حادث به علتها علیل</p><h2><a id="poem-8470" href="https://ganjoor.net/moulavi/masnavi/daftar4/sh63">بخش ۶۳ - تفسیر اوجس فی نفسه خیفة موسی قلنا لا تخف انک انت الاعلی</a></h2>
<p>گفت موسی سحر هم حیران‌کنیست</p><p>چون کنم کین خلق را تمییز نیست</p><p>گفت حق تمییز را پیدا کنم</p><p>عقل بی‌تمییز را بینا کنم</p><p>گرچه چون دریا برآوردند کف</p><p>موسیا تو غالب آیی لا تخف</p><p>بود اندر عهده خود سحر افتخار</p><p>چون عصا شد مار آنها گشت عار</p><p>هر کسی را دعوی حسن و نمک</p><p>سنگ مرگ آمد نمکها را محک</p><p>سحر رفت و معجزهٔ موسی گذشت</p><p>هر دو را از بام بود افتاد طشت</p><p>بانگ طشت سحر جز لعنت چه ماند</p><p>بانگ طشت دین به جز رفعت چه ماند</p><p>چون محک پنهان شدست از مرد و زن</p><p>در صف آ ای قلب و اکنون لاف زن</p><p>وقت لافستت محک چون غایبست</p><p>می‌برندت از عزیزی دست دست</p><p>قلب می‌گوید ز نخوت هر دمم</p><p>ای زر خالص من از تو کی کمم</p><p>زر همی‌گوید بلی ای خواجه‌تاش</p><p>لیک می‌آید محک آماده باش</p><p>مرگ تن هدیه‌ست بر اصحاب راز</p><p>زر خالص را چه نقصانست گاز</p><p>قلب اگر در خویش آخربین بدی</p><p>آن سیه که آخر شد او اول شدی</p><p>چون شدی اول سیه اندر لقا</p><p>دور بودی از نفاق و از شقا</p><p>کیمیای فضل را طالب بدی</p><p>عقل او بر زرق او غالب بدی</p><p>چون شکسته‌دل شدی از حال خویش</p><p>جابر اشکستگان دیدی به پیش</p><p>عاقبت را دید و او اشکسته شد</p><p>از شکسته‌بند در دم بسته شد</p><p>فضل مسها را سوی اکسیر راند</p><p>آن زراندود از کرم محروم ماند</p><p>ای زراندوده مکن دعوی ببین</p><p>که نماند مشتریت اعمی چنین</p><p>نور محشر چشمشان بینا کند</p><p>چشم بندی ترا رسوا کند</p><p>بنگر آنها را که آخر دیده‌اند</p><p>حسرت جانها و رشک دیده‌اند</p><p>بنگر آنها را که حالی دیده‌اند</p><p>سر فاسد ز اصل سر ببریده‌اند</p><p>پیش حالی‌بین که در جهلست و شک</p><p>صبح صادق صبح کاذب هر دو یک</p><p>صبح کاذب صد هزاران کاروان</p><p>داد بر باد هلاکت ای جوان</p><p>نیست نقدی کش غلط‌انداز نیست</p><p>وای آن جان کش محک و گاز نیست</p><h2><a id="poem-8471" href="https://ganjoor.net/moulavi/masnavi/daftar4/sh64">بخش ۶۴ - زجر مدعی از دعوی و امر کردن او را به متابعت</a></h2>
<p>بو مسیلم گفت خود من احمدم</p><p>دین احمد را به فن برهم زدم</p><p>بو مسیلم را بگو کم کن بطر</p><p>غرهٔ اول مشو آخر نگر</p><p>این قلاوزی مکن از حرص جمع</p><p>پس‌روی کن تا رود در پیش شمع</p><p>شمع مقصد را نماید هم‌چو ماه</p><p>کین طرف دانه‌ست یا خود دامگاه</p><p>گر بخواهی ور نخواهی با چراغ</p><p>دیده گردد نقش باز و نقش زاغ</p><p>ورنه این زاغان دغل افروختند</p><p>بانگ بازان سپید آموختند</p><p>بانگ هدهد گر بیاموزد فتی</p><p>راز هدهد کو و پیغام سبا</p><p>بانگ بر رسته ز بر بسته بدان</p><p>تاج شاهان را ز تاج هدهدان</p><p>حرف درویشان و نکتهٔ عارفان</p><p>بسته‌اند این بی‌حیایان بر زبان</p><p>هر هلاک امت پیشین که بود</p><p>زانک چندل را گمان بردند عود</p><p>بودشان تمییز کان مظهر کند</p><p>لیک حرص و آز کور و کر کند</p><p>کوری کوران ز رحمت دور نیست</p><p>کوری حرص است که آن معذور نیست</p><p>چارمیخ شه ز رحمت دور نی</p><p>چار میخ حاسدی مغفور نی</p><p>ماهیا آخر نگر بنگر بشست</p><p>بدگلویی چشم آخربینت بست</p><p>با دو دیده اول و آخر ببین</p><p>هین مباش اعور چو ابلیس لعین</p><p>اعور آن باشد که حالی دید و بس</p><p>چون بهایم بی‌خبر از بازپس</p><p>چون دو چشم گاو در جرم تلف</p><p>هم‌چو یک چشمست کش نبود شرف</p><p>نصف قیمت ارزد آن دو چشم او</p><p>که دو چشمش راست مسند چشم تو</p><p>ور کنی یک چشم آدم‌زاده‌ای</p><p>نصف قیمت لایقست از جاده‌ای</p><p>زانک چشم آدمی تنها به خود</p><p>بی دو چشم یار کاری می‌کند</p><p>چشم خر چون اولش بی آخرست</p><p>گر دو چشمش هست حکمش اعورست</p><p>این سخن پایان ندارد وان خفیف</p><p>می‌نویسد رقعه در طمع رغیف</p><h2><a id="poem-8472" href="https://ganjoor.net/moulavi/masnavi/daftar4/sh65">بخش ۶۵ - بقیهٔ نوشتن آن غلام رقعه به طلب اجری</a></h2>
<p>رفت پیش از نامه پیش مطبخی</p><p>کای بخیل از مطبخ شاه سخی</p><p>دور ازو وز همت او کین قدر</p><p>از جری‌ام آیدش اندر نظر</p><p>گفت بهر مصلحت فرموده است</p><p>نه برای بخل و نه تنگی دست</p><p>گفت دهلیزیست والله این سخن</p><p>پیش شه خاکست هم زر کهن</p><p>مطبخی ده گونه حجت بر فراشت</p><p>او همه رد کرد از حرصی که داشت</p><p>چون جری کم آمدش در وقت چاشت</p><p>زد بسی تشنیع او سودی نداشت</p><p>گفت قاصد می‌کنید اینها شما</p><p>گفت نه که بنده فرمانیم ما</p><p>این مگیر از فرع این از اصل گیر</p><p>بر کمان کم زن که از بازوست تیر</p><p>ما رمیت اذ رمیت ابتلاست</p><p>بر نبی کم نه گنه کان از خداست</p><p>آب از سر تیره است ای خیره‌خشم</p><p>پیشتر بنگر یکی بگشای چشم</p><p>شد ز خشم و غم درون بقعه‌ای</p><p>سوی شه بنوشت خشمین رقعه‌ای</p><p>اندر آن رقعه ثنای شاه گفت</p><p>گوهر جود و سخای شاه سفت</p><p>کای ز بحر و ابر افزون کف تو</p><p>در قضای حاجت حاجات‌جو</p><p>زانک ابر آنچ دهد گریان دهد</p><p>کف تو خندان پیاپی خوان نهد</p><p>ظاهر رقعه اگر چه مدح بود</p><p>بوی خشم از مدح اثرها می‌نمود</p><p>زان همه کار تو بی‌نورست و زشت</p><p>که تو دوری دور از نور سرشت</p><p>رونق کار خسان کاسد شود</p><p>هم‌چو میوهٔ تازه زو فاسد شود</p><p>رونق دنیا برآرد زو کساد</p><p>زانک هست از عالم کون و فساد</p><p>خوش نگردد از مدیحی سینه‌ها</p><p>چونک در مداح باشد کینه‌ها</p><p>ای دل از کین و کراهت پاک شو</p><p>وانگهان الحمد خوان چالاک شو</p><p>بر زبان الحمد و اکراه درون</p><p>از زبان تلبیس باشد یا فسون</p><p>وانگهان گفته خدا که ننگرم</p><p>من به ظاهر من به باطن ناظرم</p><h2><a id="poem-8473" href="https://ganjoor.net/moulavi/masnavi/daftar4/sh66">بخش ۶۶ - حکایت آن مداح کی از جهت ناموس شکر ممدوح می‌کرد و بوی اندوه و غم اندرون او و خلاقت دلق ظاهر او می‌نمود کی آن  شکرها لافست و دروغ</a></h2>
<p>آن یکی با دلق آمد از عراق</p><p>باز پرسیدند یاران از فراق</p><p>گفت آری بد فراق الا سفر</p><p>بود بر من بس مبارک مژده‌ور</p><p>که خلیفه داد ده خلعت مرا</p><p>که قرینش باد صد مدح و ثنا</p><p>شکرها و حمدها بر می‌شمرد</p><p>تا که شکر از حد و اندازه ببرد</p><p>پس بگفتندش که احوال نژند</p><p>بر دروغ تو گواهی می‌دهند</p><p>تن برهنه سر برهنه سوخته</p><p>شکر را دزدیده یا آموخته</p><p>کو نشان شکر و حمد میر تو</p><p>بر سر و بر پای بی توفیر تو</p><p>گر زبانت مدح آن شه می‌تند</p><p>هفت اندامت شکایت می‌کند</p><p>در سخای آن شه و سلطان جود</p><p>مر ترا کفشی و شلواری نبود</p><p>گفت من ایثار کردم آنچ داد</p><p>میر تقصیری نکرد از افتقاد</p><p>بستدم جمله عطاها از امیر</p><p>بخش کردم بر یتیم و بر فقیر</p><p>مال دادم بستدم عمر دراز</p><p>در جزا زیرا که بودم پاک‌باز</p><p>پس بگفتندش مبارک مال رفت</p><p>چیست اندر باطنت این دود نفت</p><p>صد کراهت در درون تو چو خار</p><p>کی بود انده نشان ابتشار</p><p>کو نشان عشق و ایثار و رضا</p><p>گر درستست آنچ گفتی ما مضی</p><p>خود گرفتم مال گم شد میل کو</p><p>سیل اگر بگذشت جای سیل کو</p><p>چشم تو گر بد سیاه و جان‌فزا</p><p>گر نماند او جان‌فزا ازرق چرا</p><p>کو نشان پاک‌بازی ای ترش</p><p>بوی لاف کژ همی‌آید خمش</p><p>صد نشان باشد درون ایثار را</p><p>صد علامت هست نیکوکار را</p><p>مال در ایثار اگر گردد تلف</p><p>در درون صد زندگی آید خلف</p><p>در زمین حق زراعت کردنی</p><p>تخمهای پاک آنگه دخل نی</p><p>گر نروید خوشه از روضات هو</p><p>پس چه واسع باشد ارض الله بگو</p><p>چونک این ارض فنا بی‌ریع نیست</p><p>چون بود ارض الله آن مستوسعیست</p><p>این زمین را ریع او خود بی‌حدست</p><p>دانه‌ای را کمترین خود هفصدست</p><p>حمد گفتی کو نشان حامدون</p><p>نه برونت هست اثر نه اندرون</p><p>حمد عارف مر خدا را راستست</p><p>که گواه حمد او شد پا و دست</p><p>از چه تاریک جسمش بر کشید</p><p>وز تک زندان دنیااش خرید</p><p>اطلس تقوی و نور مؤتلف</p><p>آیت حمدست او را بر کتف</p><p>وا رهیده از جهان عاریه</p><p>ساکن گلزار و عین جاریه</p><p>بر سریر سر عالی‌همتش</p><p>مجلس و جا و مقام و رتبتش</p><p>مقعد صدقی که صدیقان درو</p><p>جمله سر سبزند و شاد و تازه‌رو</p><p>حمدشان چون حمد گلشن از بهار</p><p>صد نشانی دارد و صد گیر و دار</p><p>بر بهارش چشمه و نخل و گیاه</p><p>وآن گلستان و نگارستان گواه</p><p>شاهد شاهد هزاران هر طرف</p><p>در گواهی هم‌چو گوهر بر صدف</p><p>بوی سر بد بیاید از دمت</p><p>وز سر و رو تابد ای لافی غمت</p><p>بوشناسانند حاذق در مصاف</p><p>تو به جلدی های هو کم کن گزاف</p><p>تو ملاف از مشک کان بوی پیاز</p><p>از دم تو می‌کند مکشوف راز</p><p>گل‌شکر خوردم همی‌گویی و بوی</p><p>می‌زند از سیر که یافه مگوی</p><p>هست دل مانندهٔ خانهٔ کلان</p><p>خانهٔ دل را نهان همسایگان</p><p>از شکاف روزن و دیوارها</p><p>مطلع گردند بر اسرار ما</p><p>از شکافی که ندارد هیچ وهم</p><p>صاحب خانه و ندارد هیچ سهم</p><p>از نبی بر خوان که دیو و قوم او</p><p>می‌برند از حال انسی خفیه بو</p><p>از رهی که انس از آن آگاه نیست</p><p>زانک زین محسوس و زین اشباه نیست</p><p>در میان ناقدان زرقی متن</p><p>با محک ای قلب دون لافی مزن</p><p>مر محک را ره بود در نقد و قلب</p><p>که خدایش کرد امیر جسم و قلب</p><p>چون شیاطین با غلیظیهای خویش</p><p>واقف‌اند از سر ما و فکر و کیش</p><p>مسلکی دارند دزدیده درون</p><p>ما ز دزدیهای ایشان سرنگون</p><p>دم به دم خبط و زیانی می‌کنند</p><p>صاحب نقب و شکاف روزنند</p><p>پس چرا جان‌های روشن در جهان</p><p>بی‌خبر باشند از حال نهان</p><p>در سرایت کمتر از دیوان شدند</p><p>روحها که خیمه بر گردون زدند</p><p>دیو دزدانه سوی گردون رود</p><p>از شهاب محرق او مطعون شود</p><p>سرنگون از چرخ زیر افتد چنان</p><p>که شقی در جنگ از زخم سنان</p><p>آن ز رشک روحهای دل‌پسند</p><p>از فلکشان سرنگون می‌افکنند</p><p>تو اگر شلی و لنگ و کور و کر</p><p>این گمان بر روحهای مه مبر</p><p>شرم دار و لاف کم زن جان مکن</p><p>که بسی جاسوس هست آن سوی تن</p><h2><a id="poem-8474" href="https://ganjoor.net/moulavi/masnavi/daftar4/sh67">بخش ۶۷ - دریافتن طبیبان الهی امراض دین و دل را در سیمای مرید و بیگانه و لحن گفتار او و رنگ چشم او و بی این همه نیز از راه دل کی انهم جواسیس القلوب فجالسوهم بالصدق</a></h2>
<p>این طبیبان بدن دانش‌ورند</p><p>بر سقام تو ز تو واقف‌ترند</p><p>تا ز قاروره همی‌بینند حال</p><p>که ندانی تو از آن رو اعتلال</p><p>هم ز نبض و هم ز رنگ و هم ز دم</p><p>بو برند از تو بهر گونه سقم</p><p>پس طبیبان الهی در جهان</p><p>چون ندانند از تو بی‌گفت دهان</p><p>هم ز نبضت هم ز چشمت هم ز رنگ</p><p>صد سقم بینند در تو بی‌درنگ</p><p>این طبیبان نوآموزند خود</p><p>که بدین آیاتشان حاجت بود</p><p>کاملان از دور نامت بشنوند</p><p>تا به قعر باد و بودت در دوند</p><p>بلک پیش از زادن تو سالها</p><p>دیده باشندت ترا با حالها</p><h2><a id="poem-8475" href="https://ganjoor.net/moulavi/masnavi/daftar4/sh68">بخش ۶۸ - مژده دادن ابویزید از زادن ابوالحسن خرقانی قدس الله روحهما پیش از سالها  و نشان صورت او سیرت او یک به یک و  نوشتن تاریخ‌نویسان آن در جهت رصد</a></h2>
<p>آن شنیدی داستان بایزید</p><p>که ز حال بوالحسن پیشین چه دید</p><p>روزی آن سلطان تقوی می‌گذشت</p><p>با مریدان جانب صحرا و دشت</p><p>بوی خوش آمد مر او را ناگهان</p><p>در سواد ری ز سوی خارقان</p><p>هم بدانجا نالهٔ مشتاق کرد</p><p>بوی را از باد استنشاق کرد</p><p>بوی خوش را عاشقانه می‌کشید</p><p>جان او از باد باده می‌چشید</p><p>کوزه‌ای کو از یخابه پر بود</p><p>چون عرق بر ظاهرش پیدا شود</p><p>آن ز سردی هوا آبی شدست</p><p>از درون کوزه نم بیرون نجست</p><p>باد بوی‌آور مر او را آب گشت</p><p>آب هم او را شراب ناب گشت</p><p>چون درو آثار مستی شد پدید</p><p>یک مرید او را از آن دم بر رسید</p><p>پس بپرسیدش که این احوال خوش</p><p>که برونست از حجاب پنج و شش</p><p>گاه سرخ و گاه زرد و گه سپید</p><p>می‌شود رویت چه حالست و نوید</p><p>می‌کشی بوی و به ظاهر نیست گل</p><p>بی‌شک از غیبست و از گلزار کل</p><p>ای تو کام جان هر خودکامه‌ای</p><p>هر دم از غیبت پیام و نامه‌ای</p><p>هر دمی یعقوب‌وار از یوسفی</p><p>می‌رسد اندر مشام تو شفا</p><p>قطره‌ای بر ریز بر ما زان سبو</p><p>شمه‌ای زان گلستان با ما بگو</p><p>خو نداریم ای جمال مهتری</p><p>که لب ما خشک و تو تنها خوری</p><p>ای فلک‌پیمای چست چست‌خیز</p><p>زانچ خوردی جرعه‌ای بر ما بریز</p><p>میر مجلس نیست در دوران دگر</p><p>جز تو ای شه در حریفان در نگر</p><p>کی توان نوشید این می زیردست</p><p>می یقین مر مرد را رسواگرست</p><p>بوی را پوشیده و مکنون کند</p><p>چشم مست خویشتن را چون کند</p><p>خود نه آن بویست این که اندر جهان</p><p>صد هزاران پرده‌اش دارد نهان</p><p>پر شد از تیزی او صحرا و دشت</p><p>دشت چه کز نه فلک هم در گذشت</p><p>این سر خم را به کهگل در مگیر</p><p>کین برهنه نیست خود پوشش‌پذیر</p><p>لطف کن ای رازدان رازگو</p><p>آنچ بازت صید کردش بازگو</p><p>گفت بوی بوالعجب آمد به من</p><p>هم‌چنانک مر نبی را از یمن</p><p>که محمد گفت بر دست صبا</p><p>از یمن می‌آیدم بوی خدا</p><p>بوی رامین می‌رسد از جان ویس</p><p>بوی یزدان می‌رسد هم از اویس</p><p>از اویس و از قرن بوی عجب</p><p>مر نبی را مست کرد و پر طرب</p><p>چون اویس از خویش فانی گشته بود</p><p>آن زمینی آسمانی گشته بود</p><p>آن هلیلهٔ پروریده در شکر</p><p>چاشنی تلخیش نبود دگر</p><p>آن هلیلهٔ رسته از ما و منی</p><p>نقش دارد از هلیله طعم نی</p><p>این سخن پایان ندارد باز گرد</p><p>تا چه گفت از وحی غیب آن شیرمرد</p><h2><a id="poem-8476" href="https://ganjoor.net/moulavi/masnavi/daftar4/sh69">بخش ۶۹ - قول رسول صلی الله علیه و سلم انی لاجد نفس الرحمن من قبل الیمن</a></h2>
<p>گفت زین سو بوی یاری می‌رسد</p><p>کاندرین ده شهریاری می‌رسد</p><p>بعد چندین سال می‌زاید شهی</p><p>می‌زند بر آسمانها خرگهی</p><p>رویش از گلزار حق گلگون بود</p><p>از من او اندر مقام افزون بود</p><p>چیست نامش گفت نامش بوالحسن</p><p>حلیه‌اش وا گفت ز ابرو و ذقن</p><p>قد او و رنگ او و شکل او</p><p>یک به یک واگفت از گیسو و رو</p><p>حلیه‌های روح او را هم نمود</p><p>از صفات و از طریقه و جا و بود</p><p>حلیهٔ تن هم‌چو تن عاریتیست</p><p>دل بر آن کم نه که آن یک ساعتیست</p><p>حلیهٔ روح طبیعی هم فناست</p><p>حلیهٔ آن جان طلب کان بر سماست</p><p>جسم او هم‌چون چراغی بر زمین</p><p>نور او بالای سقف هفتمین</p><p>آن شعاع آفتاب اندر وثاق</p><p>قرص او اندر چهارم چارطاق</p><p>نقش گل در زیربینی بهر لاغ</p><p>بوی گل بر سقف و ایوان دماغ</p><p>مرد خفته در عدن دیده فرق</p><p>عکس آن بر جسم افتاده عرق</p><p>پیرهن در مصر رهن یک حریص</p><p>پر شده کنعان ز بوی آن قمیص</p><p>بر نبشتند آن زمان تاریخ را</p><p>از کباب آراستند آن سیخ را</p><p>چون رسید آن وقت و آن تاریخ راست</p><p>زاده شد آن شاه و نرد ملک باخت</p><p>از پس آن سالها آمد پدید</p><p>بوالحسن بعد وفات بایزید</p><p>جملهٔ خوهای او ز امساک وجود</p><p>آن‌چنان آمد که آن شه گفته بود</p><p>لوح محفوظ است او را پیشوا</p><p>از چه محفوظست محفوظ از خطا</p><p>نه نجومست و نه رملست و نه خواب</p><p>وحی حق والله اعلم بالصواب</p><p>از پی روپوش عامه در بیان</p><p>وحی دل گویند آن را صوفیان</p><p>وحی دل گیرش که منظرگاه اوست</p><p>چون خطا باشد چو دل آگاه اوست</p><p>مؤمنا ینظر به نور الله شدی</p><p>از خطا و سهو آمن آمدی</p><h2><a id="poem-8477" href="https://ganjoor.net/moulavi/masnavi/daftar4/sh70">بخش ۷۰ - نقصان اجرای جان و دل صوفی از طعام الله</a></h2>
<p>صوفیی از فقر چون در غم شود</p><p>عین فقرش دایه و مطعم شود</p><p>زانک جنت از مکاره رسته است</p><p>رحم قسم عاجزی اشکسته است</p><p>آنک سرها بشکند او از علو</p><p>رحم حق و خلق ناید سوی او</p><p>این سخن آخر ندارد وان جوان</p><p>از کمی اجرای نان شد ناتوان</p><p>شاد آن صوفی که رزقش کم شود</p><p>آن شبه‌ش در گردد و اویم شود</p><p>زان جرای خاص هر که آگاه شد</p><p>او سزای قرب و اجری‌گاه شد</p><p>زان جرای روح چون نقصان شود</p><p>جانش از نقصان آن لرزان شود</p><p>پس بداند که خطایی رفته است</p><p>که سمن‌زار رضا آشفته است</p><p>هم‌چنانک آن شخص از نقصان کشت</p><p>رقعه سوی صاحب خرمن نبشت</p><p>رقعه‌اش بردند پیش میر داد</p><p>خواند او رقعه جوابی وا نداد</p><p>گفت او را نیست الا درد لوت</p><p>پس جواب احمق اولیتر سکوت</p><p>نیستش درد فراق و وصل هیچ</p><p>بند فرعست او نجوید اصل هیچ</p><p>احمقست و مردهٔ ما و منی</p><p>کز غم فرعش فراغ اصل نی</p><p>آسمانها و زمین یک سیب دان</p><p>کز درخت قدرت حق شد عیان</p><p>تو چه کرمی در میان سیب در</p><p>وز درخت و باغبانی بی‌خبر</p><p>آن یکی کرمی دگر در سیب هم</p><p>لیک جانش از برون صاحب‌علم</p><p>جنبش او وا شکافد سیب را</p><p>بر نتابد سیب آن آسیب را</p><p>بر دریده جنبش او پرده‌ها</p><p>صورتش کرمست و معنی اژدها</p><p>آتش که اول ز آهن می‌جهد</p><p>او قدم بس سست بیرون می‌نهد</p><p>دایه‌اش پنبه‌ست اول لیک اخیر</p><p>می‌رساند شعله‌ها او تا اثیر</p><p>مرد اول بستهٔ خواب و خورست</p><p>آخر الامر از ملایک برترست</p><p>در پناه پنبه و کبریتها</p><p>شعله و نورش برآیدت بر سها</p><p>عالم تاریک روشن می‌کند</p><p>کندهٔ آهن به سوزن می‌کند</p><p>گرچه آتش نیز هم جسمانی است</p><p>نه ز روحست و نه از روحانی است</p><p>جسم را نبود از آن عز بهره‌ای</p><p>جسم پیش بحر جان چون قطره‌ای</p><p>جسم از جان روزافزون می‌شود</p><p>چون رود جان جسم بین چون می‌شود</p><p>حد جسمت یک دو گز خود بیش نیست</p><p>جان تو تا آسمان جولان‌کنیست</p><p>تا به بغداد و سمرقند ای همام</p><p>روح را اندر تصور نیم گام</p><p>دو درم سنگست پیه چشمتان</p><p>نور روحش تا عنان آسمان</p><p>نور بی این چشم می‌بیند به خواب</p><p>چشم بی‌این نور چه بود جز خراب</p><p>جان ز ریش و سبلت تن فارغست</p><p>لیک تن بی‌جان بود مردار و پست</p><p>بارنامهٔ روح حیوانیست این</p><p>پیشتر رو روح انسانی ببین</p><p>بگذر از انسان هم و از قال و قیل</p><p>تا لب دریای جان جبرئیل</p><p>بعد از آنت جان احمد لب گزد</p><p>جبرئیل از بیم تو واپس خزد</p><p>گوید ار آیم به قدر یک کمان</p><p>من به سوی تو بسوزم در زمان</p><h2><a id="poem-8478" href="https://ganjoor.net/moulavi/masnavi/daftar4/sh71">بخش ۷۱ - آشفتن آن غلام از نارسیدن جواب رقعه از قبل پادشاه</a></h2>
<p>این بیابان خود ندارد پا و سر</p><p>بی‌جواب نامه خستست آن پسر</p><p>کای عجب چونم نداد آن شه جواب</p><p>با خیانت کرد رقعه‌بر ز تاب</p><p>رقعه پنهان کرد و ننمود آن به شاه</p><p>کو منافق بود و آبی زیر کاه</p><p>رقعهٔ دیگر نویسم ز آزمون</p><p>دیگری جویم رسول ذو فنون</p><p>بر امیر و مطبخی و نامه‌بر</p><p>عیب بنهاده ز جهل آن بی‌خبر</p><p>هیچ گرد خود نمی‌گردد که من</p><p>کژروی کردم چو اندر دین شمن</p><h2><a id="poem-8479" href="https://ganjoor.net/moulavi/masnavi/daftar4/sh72">بخش ۷۲ - کژ وزیدن باد بر سلیمان علیه‌السلام به سبب زلت او</a></h2>
<p>باد بر تخت سلیمان رفت کژ</p><p>پس سلیمان گفت بادا کژ مغژ</p><p>باد هم گفت ای سیلمان کژ مرو</p><p>ور روی کژ از کژم خشمین مشو</p><p>این ترازو بهر این بنهاد حق</p><p>تا رود انصاف ما را در سبق</p><p>از ترازو کم کنی من کم کنم</p><p>تا تو با من روشنی من روشنم</p><p>هم‌چنین تاج سلیمان میل کرد</p><p>روز روشن را برو چون لیل کرد</p><p>گفت تا جا کژ مشو بر فرق من</p><p>آفتابا کم مشو از شرق من</p><p>راست می‌کرد او به دست آن تاج را</p><p>باز کژ می‌شد برو تاج ای فتی</p><p>هشت بارش راست کرد و گشت کژ</p><p>گفت تاجا چیست آخر کژ مغژ</p><p>گفت اگر صد ره کنی تو راست من</p><p>کژ شوم چون کژ روی ای مؤتمن</p><p>پس سلیمان اندرونه راست کرد</p><p>دل بر آن شهوت که بودش کرد سرد</p><p>بعد از آن تاجش همان دم راست شد</p><p>آنچنان که تاج را می‌خواست شد</p><p>بعد از آنش کژ همی کرد او به قصد</p><p>تاج او می‌گشت تارک‌جو به قصد</p><p>هشت کرت کژ بکرد آن مهترش</p><p>راست می‌شد تاج بر فرق سرش</p><p>تاج ناطق گشت کای شه ناز کن</p><p>چون فشاندی پر ز گل پرواز کن</p><p>نیست دستوری کزین من بگذرم</p><p>پرده‌های غیب این برهم درم</p><p>بر دهانم نه تو دست خود ببند</p><p>مر دهانم را ز گفت ناپسند</p><p>پس ترا هر غم که پیش آید ز درد</p><p>بر کسی تهمت منه بر خویش گرد</p><p>ظن مبر بر دیگری ای دوستکام</p><p>آن مکن که می‌سگالید آن غلام</p><p>گاه جنگش با رسول و مطبخی</p><p>گاه خشمش با شهنشاه سخی</p><p>هم‌چو فرعونی که موسی هشته بود</p><p>طفلکان خلق را سر می‌ربود</p><p>آن عدو در خانهٔ آن کور دل</p><p>او شده اطفال را گردن گسل</p><p>تو هم از بیرون بدی با دیگران</p><p>واندرون خوش گشته با نفس گران</p><p>خود عدوت اوست قندش می‌دهی</p><p>وز برون تهمت به هر کس می‌نهی</p><p>هم‌چو فرعونی تو کور و کوردل</p><p>با عدو خوش بی‌گناهان را مذل</p><p>چند فرعونا کشی بی‌جرم را</p><p>می‌نوازی مر تن پر غرم را</p><p>عقل او بر عقل شاهان می‌فزود</p><p>حکم حق بی‌عقل و کورش کرده بود</p><p>مهر حق بر چشم و بر گوش خرد</p><p>گر فلاطونست حیوانش کند</p><p>حکم حق بر لوح می‌آید پدید</p><p>آنچنان که حکم غیب بایزید</p><h2><a id="poem-8480" href="https://ganjoor.net/moulavi/masnavi/daftar4/sh73">بخش ۷۳ - شنیدن شیخ ابوالحسن رضی الله عنه خبر دادن ابویزید را و  بود او و احوال او</a></h2>
<p>هم‌چنان آمد که او فرموده بود</p><p>بوالحسن از مردمان آن را شنود</p><p>که حسن باشد مرید و امتم</p><p>درس گیرد هر صباح از تربتم</p><p>گفت من هم نیز خوابش دیده‌ام</p><p>وز روان شیخ این بشنیده‌ام</p><p>هر صباحی رو نهادی سوی گور</p><p>ایستادی تا ضحی اندر حضور</p><p>یا مثال شیخ پیشش آمدی</p><p>یا که بی‌گفتی شکالش حل شدی</p><p>تا یکی روزی بیامد با سعود</p><p>گورها را برف نو پوشیده بود</p><p>توی بر تو برفها هم‌چون علم</p><p>قبه قبه دیده و شد جانش به غم</p><p>بانگش آمد از حظیرهٔ شیخ حی</p><p>ها انا ادعوک کی تسعی الی</p><p>هین بیا این سو بر آوازم شتاب</p><p>عالم ار برفست روی از من متاب</p><p>حال او زان روز شد خوب و بدید</p><p>آن عجایب را که اول می‌شنید</p><h2><a id="poem-8481" href="https://ganjoor.net/moulavi/masnavi/daftar4/sh74">بخش ۷۴ - رقعهٔ دیگر نوشتن آن غلام پیش شاه چون جواب آن رقعهٔ اول نیافت</a></h2>
<p>نامهٔ دیگر نوشت آن بدگمان</p><p>پر ز تشنیع و نفیر و پر فغان</p><p>که یکی رقعه نبشتم پیش شه</p><p>ای عجب آنجا رسید و یافت ره</p><p>آن دگر را خواند هم آن خوب‌خد</p><p>هم نداد او را جواب و تن بزد</p><p>خشک می‌آورد او را شهریار</p><p>او مکرر کرد رقعه پنج بار</p><p>گفت حاجب آخر او بندهٔ شماست</p><p>گر جوابش بر نویسی هم رواست</p><p>از شهی تو چه کم گردد اگر</p><p>برغلام و بنده اندازی نظر</p><p>گفت این سهلست اما احمقست</p><p>مرد احمق زشت و مردود حقست</p><p>گرچه آمرزم گناه و زلتش</p><p>هم کند بر من سرایت علتش</p><p>صد کس از گرگین همه گرگین شوند</p><p>خاصه این گر خبیث ناپسند</p><p>گر کم عقلی مبادا گبر را</p><p>شوم او بی‌آب دارد ابر را</p><p>نم نبارد ابر از شومی او</p><p>شهر شد ویرانه از بومی او</p><p>از گر آن احمقان طوفان نوح</p><p>کرد ویران عالمی را در فضوح</p><p>گفت پیغامبر که احمق هر که هست</p><p>او عدو ماست و غول ره‌زنست</p><p>هر که او عاقل بود از جان ماست</p><p>روح او و ریح او ریحان ماست</p><p>عقل دشنامم دهد من راضیم</p><p>زانک فیضی دارد از فیاضیم</p><p>نبود آن دشنام او بی‌فایده</p><p>نبود آن مهمانیش بی‌مایده</p><p>احمق ار حلوا نهد اندر لبم</p><p>من از آن حلوای او اندر تبم</p><p>این یقین دان گر لطیف و روشنی</p><p>نیست بوسهٔ کون خر را چاشنی</p><p>سبلتت گنده کند بی‌فایده</p><p>جامه از دیگش سیه بی‌مایده</p><p>مایده عقلست نی نان و شوی</p><p>نور عقلست ای پسر جان را غذی</p><p>نیست غیر نور آدم را خورش</p><p>از جز آن جان نیابد پرورش</p><p>زین خورشها اندک اندک باز بر</p><p>کین غذای خر بود نه آن حر</p><p>تا غذای اصل را قابل شوی</p><p>لقمه‌های نور را آکل شوی</p><p>عکس آن نورست کین نان نان شدست</p><p>فیض آن جانست کین جان جان شدست</p><p>چون خوری یکبار از ماکول نور</p><p>خاک ریزی بر سر نان و تنور</p><p>عقل دو عقلست اول مکسبی</p><p>که در آموزی چو در مکتب صبی</p><p>از کتاب و اوستاد و فکر و ذکر</p><p>از معانی وز علوم خوب و بکر</p><p>عقل تو افزون شود بر دیگران</p><p>لیک تو باشی ز حفظ آن گران</p><p>لوح حافظ باشی اندر دور و گشت</p><p>لوح محفوظ اوست کو زین در گذشت</p><p>عقل دیگر بخشش یزدان بود</p><p>چشمهٔ آن در میان جان بود</p><p>چون ز سینه آب دانش جوش کرد</p><p>نه شود گنده نه دیرینه نه زرد</p><p>ور ره نبعش بود بسته چه غم</p><p>کو همی‌جوشد ز خانه دم به دم</p><p>عقل تحصیلی مثال جویها</p><p>کان رود در خانه‌ای از کویها</p><p>راه آبش بسته شد شد بی‌نوا</p><p>از درون خویشتن جو چشمه را</p><h2><a id="poem-8482" href="https://ganjoor.net/moulavi/masnavi/daftar4/sh75">بخش ۷۵ - قصهٔ آنک کسی به کسی مشورت می‌کرد گفتش  مشورت با دیگری کن کی من عدوی توم</a></h2>
<p>مشورت می‌کرد شخصی با کسی</p><p>کز تردد وا ردهد وز محبسی</p><p>گفت ای خوش‌نام غیر من بجو</p><p>ماجرای مشورت با او بگو</p><p>من عدوم مر ترا با من مپیچ</p><p>نبود از رای عدو پیروز هیچ</p><p>رو کسی جو که ترا او هست دوست</p><p>دوست بهر دوست لاشک خیرجوست</p><p>من عدوم چاره نبود کز منی</p><p>کژ روم با تو نمایم دشمنی</p><p>حارسی از گرگ جستن شرط نیست</p><p>جستن از غیر محل ناجستنیست</p><p>من ترا بی‌هیچ شکی دشمنم</p><p>من ترا کی ره نمایم ره زنم</p><p>هر که باشد همنشین دوستان</p><p>هست در گلخن میان بوستان</p><p>هر که با دشمن نشیند در زمن</p><p>هست او در بوستان در گولخن</p><p>دوست را مازار از ما و منت</p><p>تا نگردد دوست خصم و دشمنت</p><p>خیر کن با خلق بهر ایزدت</p><p>یا برای راحت جان خودت</p><p>تا هماره دوست بینی در نظر</p><p>در دلت ناید ز کین ناخوش صور</p><p>چونک کردی دشمنی پرهیز کن</p><p>مشورت با یار مهرانگیز کن</p><p>گفت می‌دانم ترا ای بوالحسن</p><p>که توی دیرینه دشمن‌دار من</p><p>لیک مرد عاقلی و معنوی</p><p>عقل تو نگذاردت که کژ روی</p><p>طبع خواهد تا کشد از خصم کین</p><p>عقل بر نفس است بند آهنین</p><p>آید و منعش کند وا داردش</p><p>عقل چون شحنه‌ست در نیک و بدش</p><p>عقل ایمانی چو شحنهٔ عادلست</p><p>پاسبان و حاکم شهر دلست</p><p>هم‌چو گربه باشد او بیدارهوش</p><p>دزد در سوراخ ماند هم‌چو موش</p><p>در هر آنجا که برآرد موش دست</p><p>نیست گربه یا که نقش گربه است</p><p>گربهٔ چه شیر شیرافکن بود</p><p>عقل ایمانی که اندر تن بود</p><p>غرهٔ او حاکم درندگان</p><p>نعرهٔ او مانع چرندگان</p><p>شهر پر دزدست و پر جامه‌کنی</p><p>خواه شحنه باش گو و خواه نی</p><h2><a id="poem-8483" href="https://ganjoor.net/moulavi/masnavi/daftar4/sh76">بخش ۷۶ - امیر کردن رسول علیه‌السلام جوان هذیلی را بر سریه‌ای کی در آن پیران  و جنگ آزمودگان بودند</a></h2>
<p>یک سریه می‌فرستادش رسول</p><p>به هر جنگ کافر و دفع فضول</p><p>یک جوانی را گزید او از هذیل</p><p>میر لشکر کردش و سالار خیل</p><p>اصل لشکر بی‌گمان سرور بود</p><p>قوم بی‌سرور تن بی‌سر بود</p><p>این همه که مرده و پژمرده‌ای</p><p>زان بود که ترک سرور کرده‌ای</p><p>از کسل وز بخل وز ما و منی</p><p>می‌کشی سر خویش را سر می‌کنی</p><p>هم‌چو استوری که بگریزد ز بار</p><p>او سر خود گیرد اندر کوهسار</p><p>صاحبش در پی دوان کای خیره سر</p><p>هر طرف گرگیست اندر قصد خر</p><p>گر ز چشمم این زمان غایب شوی</p><p>پیشت آید هر طرف گرگ قوی</p><p>استخوانت را بخاید چون شکر</p><p>که نبینی زندگانی را دگر</p><p>آن مگیر آخر بمانی از علف</p><p>آتش از بی‌هیزمی گردد تلف</p><p>هین بمگریز از تصرف کردنم</p><p>وز گرانی بار که جانت منم</p><p>تو ستوری هم که نفست غالبست</p><p>حکم غالب را بود ای خودپرست</p><p>خر نخواندت اسپ خواندت ذوالجلال</p><p>اسپ تازی را عرب گوید تعال</p><p>میر آخر بود حق را مصطفی</p><p>بهر استوران نفس پر جفا</p><p>قل تعالوا گفت از جذب کرم</p><p>تا ریاضتتان دهم من رایضم</p><p>نفسها را تا مروض کرده‌ام</p><p>زین ستوران بس لگدها خورده‌ام</p><p>هر کجا باشد ریاضت‌باره‌ای</p><p>از لگدهااش نباشد چاره‌ای</p><p>لاجرم اغلب بلا بر انبیاست</p><p>که ریاضت دادن خامان بلاست</p><p>سکسکانید از دمم یرغا روید</p><p>تا یواش و مرکب سلطان شوید</p><p>قل تعالوا قل تعالو گفت رب</p><p>ای ستوران رمیده از ادب</p><p>گر نیایند ای نبی غمگین مشو</p><p>زان دو بی‌تمکین تو پر از کین مشو</p><p>گوش بعضی زین تعالواها کرست</p><p>هر ستوری را صطبلی دیگرست</p><p>منهزم گردند بعضی زین ندا</p><p>هست هر اسپی طویلهٔ او جدا</p><p>منقبض گردند بعضی زین قصص</p><p>زانک هر مرغی جدا دارد قفس</p><p>خود ملایک نیز ناهمتا بدند</p><p>زین سبب بر آسمان صف صف شدند</p><p>کودکان گرچه به یک مکتب درند</p><p>در سبق هر یک ز یک بالاترند</p><p>مشرقی و مغربی را حسهاست</p><p>منصب دیدار حس چشم‌راست</p><p>صد هزاران گوشها گر صف زنند</p><p>جمله محتاجان چشم روشن‌اند</p><p>باز صف گوشها را منصبی</p><p>در سماع جان و اخبار و نبی</p><p>صد هزاران چشم را آن راه نیست</p><p>هیچ چشمی از سماع آگاه نیست</p><p>هم‌چنین هر حس یک یک می‌شمر</p><p>هر یکی معزول از آن کار دگر</p><p>پنج حس ظاهر و پنج اندرون</p><p>ده صف‌اند اندر قیام الصافون</p><p>هر کسی کو از صف دین سرکشست</p><p>می‌رود سوی صفی کان واپسست</p><p>تو ز گفتار تعالوا کم مکن</p><p>کیمیای بس شگرفست این سخن</p><p>گر مسی گردد ز گفتارت نفیر</p><p>کیمیا را هیچ از وی وا مگیر</p><p>این زمان گر بست نفس ساحرش</p><p>گفت تو سودش کند در آخرش</p><p>قل تعالوا قل تعالوا ای غلام</p><p>هین که ان الله یدعوا للسلام</p><p>خواجه باز آ از منی و از سری</p><p>سروری جو کم طلب کن سروری</p><h2><a id="poem-8484" href="https://ganjoor.net/moulavi/masnavi/daftar4/sh77">بخش ۷۷ - اعتراض کردن معترضی بر رسول علیه‌السلام بر امیر کردن آن هذیلی</a></h2>
<p>چون پیمبر سروری کرد از هذیل</p><p>از برای لشکر منصور خیل</p><p>بوالفضولی از حسد طاقت نداشت</p><p>اعتراض و لانسلم بر فراشت</p><p>خلق را بنگر که چون ظلمانی‌اند</p><p>در متاع فانیی چون فانی‌اند</p><p>از تکبر جمله اندر تفرقه</p><p>مرده از جان زنده‌اند از مخرقه</p><p>این عجب که جان به زندان اندرست</p><p>وانگهی مفتاح زندانش به دست</p><p>پای تا سر غرق سرگین آن جوان</p><p>می‌زند بر دامنش جوی روان</p><p>دایما پهلو به پهلو بی‌قرار</p><p>پهلوی آرامگاه و پشت‌دار</p><p>نور پنهانست و جست و جو گواه</p><p>کز گزافه دل نمی‌جوید پناه</p><p>گر نبودی حبس دنیا را مناص</p><p>نه بدی وحشت نه دل جستی خلاص</p><p>وحشتت هم‌چون موکل می‌کشد</p><p>که بجو ای ضال منهاج رشد</p><p>هست منهاج و نهان در مکمنست</p><p>یافتش رهن گزافه جستنست</p><p>تفرقه‌جویان جمع اندر کمین</p><p>تو درین طالب رخ مطلوب بین</p><p>مردگان باغ برجسته ز بن</p><p>کان دهندهٔ زندگی را فهم کن</p><p>چشم این زندانیان هر دم به در</p><p>کی بدی گر نیستی کس مژده‌ور</p><p>صد هزار آلودگان آب‌جو</p><p>کی بدندی گر نبودی آب جو</p><p>بر زمین پهلوت را آرام نیست</p><p>دان که در خانه لحاف و بستریست</p><p>بی‌مقرگاهی نباشد بی‌قرار</p><p>بی‌خمار اشکن نباشد این خمار</p><p>گفت نه نه یا رسول الله مکن</p><p>سرور لشکر مگر شیخ کهن</p><p>یا رسول الله جوان ار شیرزاد</p><p>غیر مرد پیر سر لشکر مباد</p><p>هم تو گفتستی و گفت تو گوا</p><p>پیر باید پیر باید پیشوا</p><p>یا رسول‌الله درین لشکر نگر</p><p>هست چندین پیر و از وی پیشتر</p><p>زین درخت آن برگ زردش را مبین</p><p>سیبهای پختهٔ او را بچین</p><p>برگهای زرد او خود کی تهیست</p><p>این نشان پختگی و کاملیست</p><p>برگ زرد ریش و آن موی سپید</p><p>بهر عقل پخته می‌آرد نوید</p><p>برگهای نو رسیدهٔ سبزفام</p><p>شد نشان آنک آن میوه‌ست خام</p><p>برگ بی‌برگی نشان عارفیست</p><p>زردی زر سرخ رویی صارفیست</p><p>آنک او گل عارضست ار نو خطست</p><p>او به مکتب گاه مخبر نوخطست</p><p>حرفهای خط او کژمژ بود</p><p>مزمن عقلست اگر تن می‌دود</p><p>پای پیر از سرعت ار چه باز ماند</p><p>یافت عقل او دو پر بر اوج راند</p><p>گر مثل خواهی به جعفر در نگر</p><p>داد حق بر جای دست و پاش پر</p><p>بگذر از زر کین سخت شد محتجب</p><p>هم‌چو سیماب این دلم شد مضطرب</p><p>ز اندرونم صدخموش خوش‌نفس</p><p>دست بر لب می‌زند یعنی که بس</p><p>خامشی بحرست و گفتن هم‌چو جو</p><p>بحر می‌جوید ترا جو را مجو</p><p>از اشارتهای دریا سر متاب</p><p>ختم کن والله اعلم بالصواب</p><p>هم‌چنین پیوسته کرد آن بی‌ادب</p><p>پیش پیغامبر سخن زان سرد لب</p><p>دست می‌دادش سخن او بی‌خبر</p><p>که خبر هرزه بود پیش نظر</p><p>این خبرها از نظر خود نایبست</p><p>بهر حاضر نیست بهر غایبست</p><p>هر که او اندر نظر موصول شد</p><p>این خبرها پیش او معزول شد</p><p>چونک با معشوق گشتی همنشین</p><p>دفع کن دلالگان را بعد ازین</p><p>هر که از طفلی گذشت و مرد شد</p><p>نامه و دلاله بر وی سرد شد</p><p>نامه خواند از پی تعلیم را</p><p>حرف گوید از پی تفهیم را</p><p>پیش بینایان خبر گفتن خطاست</p><p>کان دلیل غفلت و نقصان ماست</p><p>پیش بینا شد خموشی نفع تو</p><p>بهر این آمد خطاب انصتوا</p><p>گر بفرماید بگو بر گوی خوش</p><p>لیک اندک گو دراز اندر مکش</p><p>ور بفرماید که اندر کش دراز</p><p>هم‌چنان شرمین بگو با امر ساز</p><p>همچنین که من درین زیبا فسون</p><p>با ضیاء الحق حسام‌الدین کنون</p><p>چونک کوته می‌کنم من از رشد</p><p>او به صد نوعم بگفتن می‌کشد</p><p>ای حسام‌الدین ضیاء ذوالجلال</p><p>چونک می‌بینی چه می‌جویی مقال</p><p>این مگر باشد ز حب مشتهی</p><p>اسقنی خمرا و قل لی انها</p><p>بر دهان تست این دم جام او</p><p>گوش می‌گوید که قسم گوش کو</p><p>قسم تو گرمیست نک گرمی و مست</p><p>گفت حرص من ازین افزون‌ترست</p>
</body></html>