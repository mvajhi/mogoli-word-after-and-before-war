<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر سوم - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8180" href="https://ganjoor.net/moulavi/masnavi/daftar3/sh1">بخش ۱ - سر آغاز</a></h2>
<p>ای ضیاء الحق حسام الدین بیار</p><p>این سوم دفتر که سنت شد سه بار</p><p>بر گشا گنجینهٔ اسرار را</p><p>در سوم دفتر بهل اعذار را</p><p>قوتت از قوت حق می‌زهد</p><p>نه از عروقی کز حرارت می‌جهد</p><p>این چراغ شمس کو روشن بود</p><p>نه از فتیل و پنبه و روغن بود</p><p>سقف گردون کو چنین دایم بود</p><p>نه از طناب و استنی قایم بود</p><p>قوت جبریل از مطبخ نبود</p><p>بود از دیدار خلاق وجود</p><p>همچنان این قوت ابدال حق</p><p>هم ز حق دان نه از طعام و از طبق</p><p>جسمشان را هم ز نور اسرشته‌اند</p><p>تا ز روح و از ملک بگذشته‌اند</p><p>چونک موصوفی باوصاف جلیل</p><p>ز آتش امراض بگذر چون خلیل</p><p>گردد آتش بر تو هم برد و سلام</p><p>ای عناصر مر مزاجت را غلام</p><p>هر مزاجی را عناصر مایه‌است</p><p>وین مزاجت برتر از هر پایه است</p><p>این مزاجت از جهان منبسط</p><p>وصف وحدت را کنون شد ملتقط</p><p>ای دریغا عرصهٔ افهام خلق</p><p>سخت تنگ آمد ندارد خلق حلق</p><p>ای ضیاء الحق بحذق رای تو</p><p>حلق بخشد سنگ را حلوای تو</p><p>کوه طور اندر تجلی حلق یافت</p><p>تا که می نوشید و می را بر نتافت</p><p>صار دکا منه وانشق الجبل</p><p>هل رایتم من جبل رقص الجمل</p><p>لقمه‌بخشی آید از هر کس به کس</p><p>حلق‌بخشی کار یزدانست و بس</p><p>حلق بخشد جسم را و روح را</p><p>حلق بخشد بهر هر عضوت جدا</p><p>این گهی بخشد که اجلالی شوی</p><p>وز دغا و از دغل خالی شوی</p><p>تا نگویی سر سلطان را به کس</p><p>تا نریزی قند را پیش مگس</p><p>گوش آنکس نوشد اسرار جلال</p><p>کو چو سوسن صدزبان افتاد و لال</p><p>حلق بخشد خاک را لطف خدا</p><p>تا خورد آب و بروید صد گیا</p><p>باز خاکی را ببخشد حلق و لب</p><p>تا گیاهش را خورد اندر طلب</p><p>چون گیاهش خورد حیوان گشت زفت</p><p>گشت حیوان لقمهٔ انسان و رفت</p><p>باز خاک آمد شد اکال بشر</p><p>چون جدا شد از بشر روح و بصر</p><p>ذره‌ها دیدم دهانشان جمله باز</p><p>گر بگویم خوردشان گردد دراز</p><p>برگها را برگ از انعام او</p><p>دایگان را دایه لطف عام او</p><p>رزقها را رزقها او می‌دهد</p><p>زانک گندم بی غذایی چون زهد</p><p>نیست شرح این سخن را منتهی</p><p>پاره‌ای گفتم بدانی پاره‌ها</p><p>جمله عالم آکل و ماکول دان</p><p>باقیان را مقبل و مقبول دان</p><p>این جهان و ساکنانش منتشر</p><p>وان جهان و سالکانش مستمر</p><p>این جهان و عاشقانش منقطع</p><p>اهل آن عالم مخلد مجتمع</p><p>پس کریم آنست کو خود را دهد</p><p>آب حیوانی که ماند تا ابد</p><p>باقیات الصالحات آمد کریم</p><p>رسته از صد آفت و اخطار و بیم</p><p>گر هزارانند یک کس بیش نیست</p><p>چون خیالاتی عدد اندیش نیست</p><p>آکل و ماکول را حلقست و نای</p><p>غالب و مغلوب را عقلست و رای</p><p>حلق بخشید او عصای عدل را</p><p>خورد آن چندان عصا و حبل را</p><p>واندرو افزون نشد زان جمله اکل</p><p>زانک حیوانی نبودش اکل و شکل</p><p>مر یقین را چون عصا هم حلق داد</p><p>تا بخورد او هر خیالی را که زاد</p><p>پس معانی را چو اعیان حلقهاست</p><p>رازق حلق معانی هم خداست</p><p>پس ز مه تا ماهی هیچ از خلق نیست</p><p>که بجذب مایه او را حلق نیست</p><p>حلق جان از فکر تن خالی شود</p><p>آنگهان روزیش اجلالی شود</p><p>شرط تبدیل مزاج آمد بدان</p><p>کز مزاج بد بود مرگ بدان</p><p>چون مزاج آدمی گل‌خوار شد</p><p>زرد و بدرنگ و سقیم و خوار شد</p><p>چون مزاج زشت او تبدیل یافت</p><p>رفت زشتی از رخش چون شمع تافت</p><p>دایه‌ای کو طفل شیرآموز را</p><p>تا بنعمت خوش کند پدفوز را</p><p>گر ببندد راه آن پستان برو</p><p>برگشاید راه صد بستان برو</p><p>زانک پستان شد حجاب آن ضعیف</p><p>از هزاران نعمت و خوان و رغیف</p><p>پس حیات ماست موقوف فطام</p><p>اندک اندک جهد کن تم الکلام</p><p>چون جنین بد آدمی بد خون غذا</p><p>از نجس پاکی برد مؤمن کذا</p><p>از فطام خون غذااش شیر شد</p><p>وز فطام شیر لقمه‌گیر شد</p><p>وز فطام لقمه لقمانی شود</p><p>طالب اشکار پنهانی شود</p><p>گر جنین را کس بگفتی در رحم</p><p>هست بیرون عالمی بس منتظم</p><p>یک زمینی خرمی با عرض و طول</p><p>اندرو صد نعمت و چندین اکول</p><p>کوهها و بحرها و دشتها</p><p>بوستانها باغها و کشتها</p><p>آسمانی بس بلند و پر ضیا</p><p>آفتاب و ماهتاب و صد سها</p><p>از جنوب و از شمال و از دبور</p><p>باغها دارد عروسیها و سور</p><p>در صفت ناید عجایبهای آن</p><p>تو درین ظلمت چه‌ای در امتحان</p><p>خون خوری در چارمیخ تنگنا</p><p>در میان حبس و انجاس و عنا</p><p>او به حکم حال خود منکر بدی</p><p>زین رسالت معرض و کافر شدی</p><p>کین محالست و فریبست و غرور</p><p>زانک تصویری ندارد وهم کور</p><p>جنس چیزی چون ندید ادراک او</p><p>نشنود ادراک منکرناک او</p><p>همچنانک خلق عام اندر جهان</p><p>زان جهان ابدال می‌گویندشان</p><p>کین جهان چاهیست بس تاریک و تنگ</p><p>هست بیرون عالمی بی بو و رنگ</p><p>هیچ در گوش کسی زیشان نرفت</p><p>کین طمع آمد حجاب ژرف و زفت</p><p>گوش را بندد طمع از استماع</p><p>چشم را بندد غرض از اطلاع</p><p>همچنانک آن جنین را طمع خون</p><p>کان غذای اوست در اوطان دون</p><p>از حدیث این جهان محجوب کرد</p><p>غیر خون او می‌نداند چاشت خورد</p><h2><a id="poem-8181" href="https://ganjoor.net/moulavi/masnavi/daftar3/sh2">بخش ۲ - قصهٔ خورندگان پیل‌بچه از حرص و  ترک نصیحت ناصح</a></h2>
<p>آن شنیدی تو که در هندوستان</p><p>دید دانایی گروهی دوستان</p><p>گرسنه مانده شده بی‌برگ و عور</p><p>می‌رسیدند از سفر از راه دور</p><p>مهر داناییش جوشید و بگفت</p><p>خوش سلامیشان و چون گلبن شکفت</p><p>گفت دانم کز تجوع وز خلا</p><p>جمع آمد رنجتان زین کربلا</p><p>لیک الله الله ای قوم جلیل</p><p>تا نباشد خوردتان فرزند پیل</p><p>پیل هست این سو که اکنون می‌روید</p><p>پیل‌زاده مشکرید و بشنوید</p><p>پیل‌بچگانند اندر راهتان</p><p>صید ایشان هست بس دلخواهتان</p><p>بس ضعیف‌اند و لطیف و بس سمین</p><p>لیک مادر هست طالب در کمین</p><p>از پی فرزند صد فرسنگ راه</p><p>او بگردد در حنین و آه آه</p><p>آتش و دود آید از خرطوم او</p><p>الحذر زان کودک مرحوم او</p><p>اولیا اطفال حق‌اند ای پسر</p><p>غایبی و حاضری بس با خبر</p><p>غایبی مندیش از نقصانشان</p><p>کو کشد کین از برای جانشان</p><p>گفت اطفال من‌اند این اولیا</p><p>در غریبی فرد از کار و کیا</p><p>از برای امتحان خوار و یتیم</p><p>لیک اندر سر منم یار و ندیم</p><p>پشت‌دار جمله عصمتهای من</p><p>گوییا هستند خود اجزای من</p><p>هان و هان این دلق‌پوشان من‌اند</p><p>صد هزار اندر هزار و یک تن‌اند</p><p>ورنه کی کردی به یک چوبی هنر</p><p>موسیی فرعون را زیر و زبر</p><p>ورنه کی کردی به یک نفرین بد</p><p>نوح شرق و غرب را غرقاب خود</p><p>بر نکندی یک دعای لوط راد</p><p>جمله شهرستانشان را بی مراد</p><p>گشت شهرستان چون فردوسشان</p><p>دجلهٔ آب سیه رو بین نشان</p><p>سوی شامست این نشان و این خبر</p><p>در ره قدسش ببینی در گذر</p><p>صد هزاران ز انبیای حق‌پرست</p><p>خود بهر قرنی سیاستها بدست</p><p>گر بگویم وین بیان افزون شود</p><p>خود جگر چه بود که کهها خون شود</p><p>خون شود کهها و باز آن بفسرد</p><p>تو نبینی خون شدن کوری و رد</p><p>طرفه کوری دوربین تیزچشم</p><p>لیک از اشتر نبیند غیر پشم</p><p>مو بمو بیند ز صرفه حرص انس</p><p>رقص بی مقصود دارد همچو خرس</p><p>رقص آنجا کن که خود را بشکنی</p><p>پنبه را از ریش شهوت بر کنی</p><p>رقص و جولان بر سر میدان کنند</p><p>رقص اندر خون خود مردان کنند</p><p>چون رهند از دست خود دستی زنند</p><p>چون جهند از نقص خود رقصی کنند</p><p>مطربانشان از درون دف می‌زنند</p><p>بحرها در شورشان کف می‌زنند</p><p>تو نبینی لیک بهر گوششان</p><p>برگها بر شاخها هم کف‌زنان</p><p>تو نبینی برگها را کف زدن</p><p>گوش دل باید نه این گوش بدن</p><p>گوش سر بر بند از هزل و دروغ</p><p>تا ببینی شهر جان با فروغ</p><p>سر کشد گوش محمد در سخن</p><p>کش بگوید در نبی حق هو اذن</p><p>سر به سر گوشست و چشم است این نبی</p><p>تازه زو ما مرضعست او ما صبی</p><p>این سخن پایان ندارد باز ران</p><p>سوی اهل پیل و بر آغاز ران</p><h2><a id="poem-8182" href="https://ganjoor.net/moulavi/masnavi/daftar3/sh3">بخش ۳ - بقیهٔ قصهٔ متعرضان پیل‌بچگان</a></h2>
<p>هر دهان را پیل بویی می‌کند</p><p>گرد معدهٔ هر بشر بر می‌تند</p><p>تا کجا یابد کباب پور خویش</p><p>تا نماید انتقام و زور خویش</p><p>گوشتهای بندگان حق خوری</p><p>غیبت ایشان کنی کیفر بری</p><p>هان که بویای دهانتان خالقست</p><p>کی برد جان غیر آن کو صادقست</p><p>وای آن افسوسیی کش بوی‌گیر</p><p>باشد اندر گور منکر یا نکیر</p><p>نه دهان دزدیدن امکان زان مهان</p><p>نه دهان خوش کردن از دارودهان</p><p>آب و روغن نیست مر روپوش را</p><p>راه حیلت نیست عقل و هوش را</p><p>چند کوبد زخمهای گرزشان</p><p>بر سر هر ژاژخا و مرزشان</p><p>گرز عزرائیل را بنگر اثر</p><p>گر نبینی چوب و آهن در صور</p><p>هم بصورت می‌نماید گه گهی</p><p>زان همان رنجور باشد آگهی</p><p>گوید آن رنجور ای یاران من</p><p>چیست این شمشیر بر ساران من</p><p>ما نمی‌بینیم باشد این خیال</p><p>چه خیالست این که این هست ارتحال</p><p>چه خیالست این که این چرخ نگون</p><p>از نهیب این خیالی شد کنون</p><p>گرزها و تیغها محسوس شد</p><p>پیش بیمار و سرش منکوس شد</p><p>او همی‌بیند که آن از بهر اوست</p><p>چشم دشمن بسته زان و چشم دوست</p><p>حرص دنیا رفت و چشمش تیز شد</p><p>چشم او روشن گه خون‌ریز شد</p><p>مرغ بی‌هنگام شد آن چشم او</p><p>از نتیجهٔ کبر او و خشم او</p><p>سر بریدن واجب آید مرغ را</p><p>کو بغیر وقت جنباند درا</p><p>هر زمان نزعیست جزو جانت را</p><p>بنگر اندر نزع جان ایمانت را</p><p>عمر تو مانند همیان زرست</p><p>روز و شب مانند دینار اشمرست</p><p>می‌شمارد می‌دهد زر بی وقوف</p><p>تا که خالی گردد و آید خسوف</p><p>گر ز که بستانی و ننهی بجای</p><p>اندر آید کوه زان دادن ز پای</p><p>پس بنه بر جای هر دم را عوض</p><p>تا ز واسجد واقترب یابی غرض</p><p>در تمامی کارها چندین مکوش</p><p>جز به کاری که بود در دین مکوش</p><p>عاقبت تو رفت خواهی ناتمام</p><p>کارهاات ابتر و نان تو خام</p><p>وان عمارت کردن گور و لحد</p><p>نه به سنگست و به چوب و نه لبد</p><p>بلک خود را در صفا گوری کنی</p><p>در منی او کنی دفن منی</p><p>خاک او گردی و مدفون غمش</p><p>تا دمت یابد مددها از دمش</p><p>گورخانه و قبه‌ها و کنگره</p><p>نبود از اصحاب معنی آن سره</p><p>بنگر اکنون زنده اطلس‌پوش را</p><p>هیچ اطلس دست گیرد هوش را</p><p>در عذاب منکرست آن جان او</p><p>گزدم غم دل دل غمدان او</p><p>از برون بر ظاهرش نقش و نگار</p><p>وز درون ز اندیشه‌ها او زار زار</p><p>و آن یکی بینی در آن دلق کهن</p><p>چون نبات اندیشه و شکر سخن</p><h2><a id="poem-8183" href="https://ganjoor.net/moulavi/masnavi/daftar3/sh4">بخش ۴ - بازگشتن به حکایت پیل</a></h2>
<p>گفت ناصح بشنوید این پند من</p><p>تا دل و جانتان نگردد ممتحن</p><p>با گیاه و برگها قانع شوید</p><p>در شکار پیل‌بچگان کم روید</p><p>من برون کردم ز گردن وام نصح</p><p>جز سعادت کی بود انجام نصح</p><p>من به تبلیغ رسالت آمدم</p><p>تا رهانم مر شما را از ندم</p><p>هین مبادا که طمع رهتان زند</p><p>طمع برگ از بیخهاتان بر کند</p><p>این بگفت و خیربادی کرد و رفت</p><p>گشت قحط و جوعشان در راه زفت</p><p>ناگهان دیدند سوی جاده‌ای</p><p>پور پیلی فربهی نو زاده‌ای</p><p>اندر افتادند چون گرگان مست</p><p>پاک خوردندش فرو شستند دست</p><p>آن یکی همره نخورد و پند داد</p><p>که حدیث آن فقیرش بود یاد</p><p>از کبابش مانع آمد آن سخن</p><p>بخت نو بخشد ترا عقل کهن</p><p>پس بیفتادند و خفتند آن همه</p><p>وان گرسنه چون شبان اندر رمه</p><p>دید پیلی سهمناکی می‌رسید</p><p>اولا آمد سوی حارس دوید</p><p>بوی می‌کرد آن دهانش را سه بار</p><p>هیچ بویی زو نیامد ناگوار</p><p>چند باری گرد او گشت و برفت</p><p>مر ورا نازرد آن شه‌پیل زفت</p><p>مر لب هر خفته‌ای را بوی کرد</p><p>بوی می‌آمد ورا زان خفته مرد</p><p>از کباب پیل‌زاده خورده بود</p><p>بر درانید و بکشتش پیل زود</p><p>در زمان او یک بیک را زان گروه</p><p>می‌درانید و نبودش زان شکوه</p><p>بر هوا انداخت هر یک را گزاف</p><p>تا همی‌زد بر زمین می‌شد شکاف</p><p>ای خورندهٔ خون خلق از راه برد</p><p>تا نه آرد خون ایشانت نبرد</p><p>مال ایشان خون ایشان دان یقین</p><p>زانک مال از زور آید در یمین</p><p>مادر آن پیل‌بچگان کین کشد</p><p>پیل بچه‌خواره را کیفر کشد</p><p>پیل‌بچه می‌خوری ای پاره‌خوار</p><p>هم بر آرد خصم پیل از تو دمار</p><p>بوی رسوا کرد مکر اندیش را</p><p>پیل داند بوی طفل خویش را</p><p>آنک یابد بوی حق را از یمن</p><p>چون نیابد بوی باطل را ز من</p><p>مصطفی چون برد بوی از راه دور</p><p>چون نیابد از دهان ما بخور</p><p>هم بیابد لیک پوشاند ز ما</p><p>بوی نیک و بد بر آید بر سما</p><p>تو همی‌خسپی و بوی آن حرام</p><p>می‌زند بر آسمان سبزفام</p><p>همره انفاس زشتت می‌شود</p><p>تا به بوگیران گردون می‌رود</p><p>بوی کبر و بوی حرص و بوی آز</p><p>در سخن گفتن بیاید چون پیاز</p><p>گر خوری سوگند من کی خورده‌ام</p><p>از پیاز و سیر تقوی کرده‌ام</p><p>آن دم سوگند غمازی کند</p><p>بر دماغ همنشینان بر زند</p><p>پس دعاها رد شود از بوی آن</p><p>آن دل کژ می‌نماید در زبان</p><p>اخسؤا آید جواب آن دعا</p><p>چوب رد باشد جزای هر دغا</p><p>گر حدیثت کژ بود معنیت راست</p><p>آن کژی لفظ مقبول خداست</p><h2><a id="poem-8184" href="https://ganjoor.net/moulavi/masnavi/daftar3/sh5">بخش ۵ - بیان آنک خطای محبان بهترست از  صواب بیگانگان بر محبوب</a></h2>
<p>آن بلال صدق در بانگ نماز</p><p>حی را هی همی‌خواند از نیاز</p><p>تا بگفتند ای پیمبر نیست راست</p><p>این خطا اکنون که آغاز بناست</p><p>ای نبی و ای رسول کردگار</p><p>یک مؤذن کو بود افصح بیار</p><p>عیب باشد اول دین و صلاح</p><p>لحن خواندن لفظ حی عل فلاح</p><p>خشم پیغمبر بجوشید و بگفت</p><p>یک دو رمزی از عنایات نهفت</p><p>کای خسان نزد خدا هی بلال</p><p>بهتر از صد حی و خی و قیل و قال</p><p>وا مشورانید تا من رازتان</p><p>وا نگویم آخر و آغازتان</p><p>گر نداری تو دم خوش در دعا</p><p>رو دعا می‌خواه ز اخوان صفا</p><h2><a id="poem-8185" href="https://ganjoor.net/moulavi/masnavi/daftar3/sh6">بخش ۶ - امر حق به موسی علیه السلام که مرا به دهانی خوان کی بدان دهان گناه نکرده‌ای</a></h2>
<p>گفت ای موسی ز من می‌جو پناه</p><p>با دهانی که نکردی تو گناه</p><p>گفت موسی من ندارم آن دهان</p><p>گفت ما را از دهان غیر خوان</p><p>از دهان غیر کی کردی گناه</p><p>از دهان غیر بر خوان کای اله</p><p>آنچنان کن که دهانها مر ترا</p><p>در شب و در روزها آرد دعا</p><p>از دهانی که نکردستی گناه</p><p>و آن دهان غیر باشد عذر خواه</p><p>یا دهان خویشتن را پاک کن</p><p>روح خود را چابک و چالاک کن</p><p>ذکر حق پاکست چون پاکی رسید</p><p>رخت بر بندد برون آید پلید</p><p>می‌گریزد ضدها از ضدها</p><p>شب گریزد چون بر افروزد ضیا</p><p>چون در آید نام پاک اندر دهان</p><p>نه پلیدی ماند و نه اندهان</p><h2><a id="poem-8186" href="https://ganjoor.net/moulavi/masnavi/daftar3/sh7">بخش ۷ - بیان آنک الله گفتن نیازمند عین لبیک گفتن حق است</a></h2>
<p>آن یکی الله می‌گفتی شبی</p><p>تا که شیرین می‌شد از ذکرش لبی</p><p>گفت شیطان آخر ای بسیارگو</p><p>این همه الله را لبیک کو</p><p>می‌نیاید یک جواب از پیش تخت</p><p>چند الله می‌زنی با روی سخت</p><p>او شکسته‌دل شد و بنهاد سر</p><p>دید در خواب او خضر را در خضر</p><p>گفت هین از ذکر چون وا مانده‌ای</p><p>چون پشیمانی از آن کش خوانده‌ای</p><p>گفت لبیکم نمی‌آید جواب</p><p>زان همی‌ترسم که باشم رد باب</p><p>گفت آن الله تو لبیک ماست</p><p>و آن نیاز و درد و سوزت پیک ماست</p><p>حیله‌ها و چاره‌جوییهای تو</p><p>جذب ما بود و گشاد این پای تو</p><p>ترس و عشق تو کمند لطف ماست</p><p>زیر هر یا رب تو لبیکهاست</p><p>جان جاهل زین دعا جز دور نیست</p><p>زانک یا رب گفتنش دستور نیست</p><p>بر دهان و بر دلش قفلست و بند</p><p>تا ننالد با خدا وقت گزند</p><p>داد مر فرعون را صد ملک و مال</p><p>تا بکرد او دعوی عز و جلال</p><p>در همه عمرش ندید او درد سر</p><p>تا ننالد سوی حق آن بدگهر</p><p>داد او را جمله ملک این جهان</p><p>حق ندادش درد و رنج و اندهان</p><p>درد آمد بهتر از ملک جهان</p><p>تا بخوانی مر خدا را در نهان</p><p>خواندن بی درد از افسردگیست</p><p>خواندن با درد از دل‌بردگیست</p><p>آن کشیدن زیر لب آواز را</p><p>یاد کردن مبدا و آغاز را</p><p>آن شده آواز صافی و حزین</p><p>ای خدا وی مستغاث و ای معین</p><p>نالهٔ سگ در رهش بی جذبه نیست</p><p>زانک هر راغب اسیر ره‌زنیست</p><p>چون سگ کهفی که از مردار رست</p><p>بر سر خوان شهنشاهان نشست</p><p>تا قیامت می‌خورد او پیش غار</p><p>آب رحمت عارفانه بی تغار</p><p>ای بسا سگ‌پوست کو را نام نیست</p><p>لیک اندر پرده بی آن جام نیست</p><p>جان بده از بهر این جام ای پسر</p><p>بی جهاد و صبر کی باشد ظفر</p><p>صبر کردن بهر این نبود حرج</p><p>صبر کن کالصبر مفتاح الفرج</p><p>زین کمین بی صبر و حزمی کس نرست</p><p>حزم را خود صبر آمد پا و دست</p><p>حزم کن از خورد کین زهرین گیاست</p><p>حزم کردن زور و نور انبیاست</p><p>کاه باشد کو به هر بادی جهد</p><p>کوه کی مر باد را وزنی نهد</p><p>هر طرف غولی همی‌خواند ترا</p><p>کای برادر راه خواهی هین بیا</p><p>ره نمایم همرهت باشم رفیق</p><p>من قلاووزم درین راه دقیق</p><p>نه قلاوزست و نه ره داند او</p><p>یوسفا کم رو سوی آن گرگ‌خو</p><p>حزم این باشد که نفریبد ترا</p><p>چرب و نوش و دامهای این سرا</p><p>که نه چربش دارد و نه نوش او</p><p>سحر خواند می‌دمد در گوش او</p><p>که بیا مهمان ما ای روشنی</p><p>خانه آن تست و تو آن منی</p><p>حزم آن باشد که گویی تخمه‌ام</p><p>یا سقیمم خستهٔ این دخمه‌ام</p><p>یا سرم دردست درد سر ببر</p><p>یا مرا خواندست آن خالو پسر</p><p>زانک یک نوشت دهد با نیشها</p><p>که بکارد در تو نوشش ریشها</p><p>زر اگر پنجاه اگر شصتت دهد</p><p>ماهیا او گوشت در شستت دهد</p><p>گر دهد خود کی دهد آن پر حیل</p><p>جوز پوسیدست گفتار دغل</p><p>ژغژغ آن عقل و مغزت را برد</p><p>صد هزاران عقل را یک نشمرد</p><p>یار تو خرجین تست و کیسه‌ات</p><p>گر تو رامینی مجو جز ویسه‌ات</p><p>ویسه و معشوق تو هم ذات تست</p><p>وین برونیها همه آفات تست</p><p>حزم آن باشد که چون دعوت کنند</p><p>تو نگویی مست و خواهان منند</p><p>دعوت ایشان صفیر مرغ دان</p><p>که کند صیاد در مکمن نهان</p><p>مرغ مرده پیش بنهاده که این</p><p>می‌کند این بانگ و آواز و حنین</p><p>مرغ پندارد که جنس اوست او</p><p>جمع آید بر دردشان پوست او</p><p>جز مگر مرغی که حزمش داد حق</p><p>تا نگردد گیج آن دانه و ملق</p><p>هست بی حزمی پشیمانی یقین</p><p>بشنو این افسانه را در شرح این</p><h2><a id="poem-8187" href="https://ganjoor.net/moulavi/masnavi/daftar3/sh8">بخش ۸ - فریفتن روستایی شهری را و بدعوت  خواندن بلابه و الحاح بسیار</a></h2>
<p>ای برادر بود اندر ما مضی</p><p>شهریی با روستایی آشنا</p><p>روستایی چون سوی شهر آمدی</p><p>خرگه اندر کوی آن شهری زدی</p><p>دو مه و سه ماه مهمانش بدی</p><p>بر دکان او و بر خوانش بدی</p><p>هر حوایج را که بودش آن زمان</p><p>راست کردی مرد شهری رایگان</p><p>رو به شهری کرد و گفت ای خواجه تو</p><p>هیچ می‌نایی سوی ده فرجه‌جو</p><p>الله الله جمله فرزندان بیار</p><p>کین زمان گلشنست و نوبهار</p><p>یا بتابستان بیا وقت ثمر</p><p>تا ببندم خدمتت را من کمر</p><p>خیل و فرزندان و قومت را بیار</p><p>در ده ما باش سه ماه و چهار</p><p>که بهاران خطهٔ ده خوش بود</p><p>کشت‌زار و لالهٔ دلکش بود</p><p>وعده دادی شهری او را دفع حال</p><p>تا بر آمد بعد وعده هشت سال</p><p>او بهر سالی همی‌گفتی که کی</p><p>عزم خواهی کرد کامد ماه دی</p><p>او بهانه ساختی کامسال‌مان</p><p>از فلان خطه بیامد میهمان</p><p>سال دیگر گر توانم وا رهید</p><p>از مهمات آن طرف خواهم دوید</p><p>گفت هستند آن عیالم منتظر</p><p>بهر فرزندان تو ای اهل بر</p><p>باز هر سالی چو لکلک آمدی</p><p>تا مقیم قبهٔ شهری شدی</p><p>خواجه هر سالی ز زر و مال خویش</p><p>خرج او کردی گشادی بال خویش</p><p>آخرین کرت سه ماه آن پهلوان</p><p>خوان نهادش بامدادان و شبان</p><p>از خجالت باز گفت او خواجه را</p><p>چند وعده چند بفریبی مرا</p><p>گفت خواجه جسم و جانم وصل‌جوست</p><p>لیک هر تحویل اندر حکم هوست</p><p>آدمی چون کشتی است و بادبان</p><p>تا کی آرد باد را آن بادران</p><p>باز سوگندان بدادش کای کریم</p><p>گیر فرزندان بیا بنگر نعیم</p><p>دست او بگرفت سه کرت بعهد</p><p>کالله الله زو بیا بنمای جهد</p><p>بعد ده سال و بهر سالی چنین</p><p>لابه‌ها و وعده‌های شکرین</p><p>کودکان خواجه گفتند ای پدر</p><p>ماه و ابر و سایه هم دارد سفر</p><p>حقها بر وی تو ثابت کرده‌ای</p><p>رنجها در کار او بس برده‌ای</p><p>او همی‌خواهد که بعضی حق آن</p><p>وا گزارد چون شوی تو میهمان</p><p>بس وصیت کرد ما را او نهان</p><p>که کشیدش سوی ده لابه‌کنان</p><p>گفت حقست این ولی ای سیبویه</p><p>اتق من شر من احسنت الیه</p><p>دوستی تخم دم آخر بود</p><p>ترسم از وحشت که آن فاسد شود</p><p>صحبتی باشد چو شمشیر قطوع</p><p>همچو دی در بوستان و در زروع</p><p>صحبتی باشد چو فصل نوبهار</p><p>زو عمارتها و دخل بی‌شمار</p><p>حزم آن باشد که ظن بد بری</p><p>تا گریزی و شوی از بد بری</p><p>حزم سؤ الظن گفتست آن رسول</p><p>هر قدم را دام می‌دان ای فضول</p><p>روی صحرا هست هموار و فراخ</p><p>هر قدم دامیست کم ران اوستاخ</p><p>آن بز کوهی دود که دام کو</p><p>چون بتازد دامش افتد در گلو</p><p>آنک می‌گفتی که کو اینک ببین</p><p>دشت می‌دیدی نمی‌دیدی کمین</p><p>بی کمین و دام و صیاد ای عیار</p><p>دنبه کی باشد میان کشت‌زار</p><p>آنک گستاخ آمدند اندر زمین</p><p>استخوان و کله‌هاشان را ببین</p><p>چون به گورستان روی ای مرتضا</p><p>استخوانشان را بپرس از ما مضی</p><p>تا بظاهر بینی آن مستان کور</p><p>چون فرو رفتند در چاه غرور</p><p>چشم اگر داری تو کورانه میا</p><p>ور نداری چشم دست آور عصا</p><p>آن عصای حزم و استدلال را</p><p>چون نداری دید می‌کن پیشوا</p><p>ور عصای حزم و استدلال نیست</p><p>بی عصاکش بر سر هر ره مه‌ایست</p><p>گام زان سان نه که نابینا نهد</p><p>تا که پا از چاه و از سگ وا رهد</p><p>لرز لرزان و بترس و احتیاط</p><p>می‌نهد پا تا نیفتد در خباط</p><p>ای ز دودی جسته در ناری شده</p><p>لقمه جسته لقمهٔ ماری شده</p><h2><a id="poem-8188" href="https://ganjoor.net/moulavi/masnavi/daftar3/sh9">بخش ۹ - قصهٔ اهل سبا و طاغی کردن نعمت ایشان را و  در رسیدن شومی طغیان و کفران در ایشان و بیان فضیلت شکر و وفا</a></h2>
<p>تو نخواندی قصهٔ اهل سبا</p><p>یا بخواندی و ندیدی جز صدا</p><p>از صدا آن کوه خود آگاه نیست</p><p>سوی معنی هوش که را راه نیست</p><p>او همی بانگی کند بی گوش و هوش</p><p>چون خمش کردی تو او هم شد خموش</p><p>داد حق اهل سبا را بس فراغ</p><p>صد هزاران قصر و ایوانها و باغ</p><p>شکر آن نگزاردند آن بد رگان</p><p>در وفا بودند کمتر از سگان</p><p>مر سگی را لقمهٔ نانی ز در</p><p>چون رسد بر در همی‌بندد کمر</p><p>پاسبان و حارس در می‌شود</p><p>گرچه بر وی جور و سختی می‌رود</p><p>هم بر آن در باشدش باش و قرار</p><p>کفر دارد کرد غیری اختیار</p><p>ور سگی آید غریبی روز و شب</p><p>آن سگانش می‌کنند آن دم ادب</p><p>که برو آنجا که اول منزلست</p><p>حق آن نعمت گروگان دلست</p><p>می‌گزندش که برو بر جای خویش</p><p>حق آن نعمت فرو مگذار بیش</p><p>از در دل و اهل دل آب حیات</p><p>چند نوشیدی و وا شد چشمهات</p><p>بس غذای سکر و وجد و بی‌خودی</p><p>از در اهل دلان بر جان زدی</p><p>باز این در را رها کردی ز حرص</p><p>گرد هر دکان همی‌گردی ز حرص</p><p>بر در آن منعمان چرب‌دیگ</p><p>می‌دوی بهر ثرید مرده ریگ</p><p>چربش اینجا دان که جان فربه شود</p><p>کار نااومید اینجا به شود</p><h2><a id="poem-8189" href="https://ganjoor.net/moulavi/masnavi/daftar3/sh10">بخش ۱۰ - جمع آمدن اهل آفت هر صباحی بر در صومعهٔ  عیسی علیه السلام جهت طلب شفا به دعای او</a></h2>
<p>صومعهٔ عیسیست خوان اهل دل</p><p>هان و هان ای مبتلا این در مهل</p><p>جمع گشتندی ز هر اطراف خلق</p><p>از ضریر و لنگ و شل و اهل دلق</p><p>بر در آن صومعهٔ عیسی صباح</p><p>تا بدم اوشان رهاند از جناح</p><p>او چو فارغ گشتی از اوراد خویش</p><p>چاشتگه بیرون شدی آن خوب‌کیش</p><p>جوق جوقی مبتلا دیدی نزار</p><p>شسته بر در در امید و انتظار</p><p>گفتی ای اصحاب آفت از خدا</p><p>حاجت این جملگانتان شد روا</p><p>هین روان گردید بی رنج و عنا</p><p>سوی غفاری و اکرام خدا</p><p>جملگان چون اشتران بسته‌پای</p><p>که گشایی زانوی ایشان برای</p><p>خوش دوان و شادمانه سوی خان</p><p>از دعای او شدندی پا دوان</p><p>آزمودی تو بسی آفات خویش</p><p>یافتی صحت ازین شاهان کیش</p><p>چند آن لنگی تو رهوار شد</p><p>چند جانت بی غم و آزار شد</p><p>ای مغفل رشته‌ای بر پای بند</p><p>تا ز خود هم گم نگردی ای لوند</p><p>ناسپاسی و فراموشی تو</p><p>یاد ناورد آن عسل‌نوشی تو</p><p>لاجرم آن راه بر تو بسته شد</p><p>چون دل اهل دل از تو خسته شد</p><p>زودشان در یاب و استغفار کن</p><p>همچو ابری گریه‌های زار کن</p><p>تا گلستانشان سوی تو بشکفد</p><p>میوه‌های پخته بر خود وا کفد</p><p>هم بر آن در گرد کم از سگ مباش</p><p>با سگ کهف ار شدستی خواجه‌تاش</p><p>چون سگان هم مر سگان را ناصح‌اند</p><p>که دل اندر خانهٔ اول ببند</p><p>آن در اول که خوردی استخوان</p><p>سخت گیر و حق گزار آن را ممان</p><p>می‌گزندش تا ز ادب آنجا رود</p><p>وز مقام اولین مفلح شود</p><p>می‌گزندش کای سگ طاغی برو</p><p>با ولی نعمتت یاغی مشو</p><p>بر همان در همچو حلقه بسته باش</p><p>پاسبان و چابک و برجسته باش</p><p>صورت نقض وفای ما مباش</p><p>بی‌وفایی را مکن بیهوده فاش</p><p>مر سگان را چون وفا آمد شعار</p><p>رو سگان را ننگ و بدنامی میار</p><p>بی‌وفایی چون سگان را عار بود</p><p>بی‌وفایی چون روا داری نمود</p><p>حق تعالی فخر آورد از وفا</p><p>گفت من اوفی بعهد غیرنا</p><p>بی‌وفایی دان وفا با رد حق</p><p>بر حقوق حق ندارد کس سبق</p><p>حق مادر بعد از آن شد کان کریم</p><p>کرد او را از جنین تو غریم</p><p>صورتی کردت درون جسم او</p><p>داد در حملش ورا آرام و خو</p><p>همچو جزو متصل دید او ترا</p><p>متصل را کرد تدبیرش جدا</p><p>حق هزاران صنعت و فن ساختست</p><p>تا که مادر بر تو مهر انداختست</p><p>پس حق حق سابق از مادر بود</p><p>هر که آن حق را نداند خر بود</p><p>آنک مادر آفرید و ضرع و شیر</p><p>با پدر کردش قرین آن خود مگیر</p><p>ای خداوند ای قدیم احسان تو</p><p>آنکه دانم وانکه نه هم آن تو</p><p>تو بفرمودی که حق را یاد کن</p><p>زانک حق من نمی‌گردد کهن</p><p>یاد کن لطفی که کردم آن صبوح</p><p>با شما از حفظ در کشتی نوح</p><p>پیله بابایانتان را آن زمان</p><p>دادم از طوفان و از موجش امان</p><p>آب آتش خو زمین بگرفته بود</p><p>موج او مر اوج که را می‌ربود</p><p>حفظ کردم من نکردم ردتان</p><p>در وجود جد جد جدتان</p><p>چون شدی سر پشت پایت چون زنم</p><p>کارگاه خویش ضایع چون کنم</p><p>چون فدای بی‌وفایان می‌شوی</p><p>از گمان بد بدان سو می‌روی</p><p>من ز سهو و بی‌وفاییها بری</p><p>سوی من آیی گمان بد بری</p><p>این گمان بد بر آنجا بر که تو</p><p>می‌شوی در پیش همچون خود دوتو</p><p>بس گرفتی یار و همراهان زفت</p><p>گر ترا پرسم که کو گویی که رفت</p><p>یار نیکت رفت بر چرخ برین</p><p>یار فسقت رفت در قعر زمین</p><p>تو بماندی در میانه آنچنان</p><p>بی‌مدد چون آتشی از کاروان</p><p>دامن او گیر ای یار دلیر</p><p>کو منزه باشد از بالا و زیر</p><p>نه چو عیسی سوی گردون بر شود</p><p>نه چو قارون در زمین اندر رود</p><p>با تو باشد در مکان و بی‌مکان</p><p>چون بمانی از سرا و از دکان</p><p>او بر آرد از کدورتها صفا</p><p>مر جفاهای ترا گیرد وفا</p><p>چون جفا آری فرستد گوشمال</p><p>تا ز نقصان وا روی سوی کمال</p><p>چون تو وردی ترک کردی در روش</p><p>بر تو قبضی آید از رنج و تبش</p><p>آن ادب کردن بود یعنی مکن</p><p>هیچ تحویلی از آن عهد کهن</p><p>پیش از آن کین قبض زنجیری شود</p><p>این که دلگیریست پاگیری شود</p><p>رنج معقولت شود محسوس و فاش</p><p>تا نگیری این اشارت را بلاش</p><p>در معاصی قبضها دلگیر شد</p><p>قبضها بعد از اجل زنجیر شد</p><p>نعط من اعرض هنا عن ذکرنا</p><p>عیشة ضنک و نجزی بالعمی</p><p>دزد چون مال کسان را می‌برد</p><p>قبض و دلتنگی دلش را می‌خلد</p><p>او همی‌گوید عجب این قبض چیست</p><p>قبض آن مظلوم کز شرت گریست</p><p>چون بدین قبض التفاتی کم کند</p><p>باد اصرار آتشش را دم کند</p><p>قبض دل قبض عوان شد لاجرم</p><p>گشت محسوس آن معانی زد علم</p><p>غصه‌ها زندان شدست و چارمیخ</p><p>غصه بیخست و بروید شاخ بیخ</p><p>بیخ پنهان بود هم شد آشکار</p><p>قبض و بسط اندرون بیخی شمار</p><p>چونک بیخ بد بود زودش بزن</p><p>تا نروید زشت‌خاری در چمن</p><p>قبض دیدی چارهٔ آن قبض کن</p><p>زانک سرها جمله می‌روید ز بن</p><p>بسط دیدی بسط خود را آب ده</p><p>چون بر آید میوه با اصحاب ده</p><h2><a id="poem-8190" href="https://ganjoor.net/moulavi/masnavi/daftar3/sh11">بخش ۱۱ - باقی قصهٔ اهل سبا</a></h2>
<p>آن سبا ز اهل صبا بودند و خام</p><p>کارشان کفران نعمت با کرام</p><p>باشد آن کفران نعمت در مثال</p><p>که کنی با محسن خود تو جدال</p><p>که نمی‌باید مرا این نیکوی</p><p>من برنجم زین چه رنجم می‌شوی</p><p>لطف کن این نیکوی را دور کن</p><p>من نخواهم چشم زودم کور کن</p><p>پس سبا گفتند باعد بیننا</p><p>شیننا خیر لنا خذ زیننا</p><p>ما نمی‌خواهیم این ایوان و باغ</p><p>نه زنان خوب و نه امن و فراغ</p><p>شهرها نزدیک همدیگر بدست</p><p>آن بیابانست خوش کانجا ددست</p><p>یطلب الانسان فی الصیف الشتا</p><p>فاذا جاء الشتا انکر ذا</p><p>فهو لا یرضی بحال ابدا</p><p>لا بضیق لا بعیش رغدا</p><p>قتل الانسان ما اکفره</p><p>کلما نال هدی انکره</p><p>نفس زین سانست زان شد کشتنی</p><p>اقتلوا انفسکم گفت آن سنی</p><p>خار سه سویست هر چون کش نهی</p><p>در خلد وز زخم او تو کی جهی</p><p>آتش ترک هوا در خار زن</p><p>دست اندر یار نیکوکار زن</p><p>چون ز حد بردند اصحاب سبا</p><p>که بپیش ما وبا به از صبا</p><p>ناصحانشان در نصیحت آمدند</p><p>از فسوق و کفر مانع می‌شدند</p><p>قصد خون ناصحان می‌داشتند</p><p>تخم فسق و کافری می‌کاشتند</p><p>چون قضا آید شود تنگ این جهان</p><p>از قضا حلوا شود رنج دهان</p><p>گفت اذا جاء القضا ضاق الفضا</p><p>تحجب الابصار اذ جاء القضا</p><p>چشم بسته می‌شود وقت قضا</p><p>تا نبیند چشم کحل چشم را</p><p>مکر آن فارس چو انگیزید گرد</p><p>آن غبارت ز استغاثت دور کرد</p><p>سوی فارس رو مرو سوی غبار</p><p>ورنه بر تو کوبد آن مکر سوار</p><p>گفت حق آن را که این گرگش بخورد</p><p>دید گرد گرگ چون زاری نکرد</p><p>او نمی‌دانست گرد گرگ را</p><p>با چنین دانش چرا کرد او چرا</p><p>گوسفندان بوی گرگ با گزند</p><p>می‌بدانند و بهر سو می‌خزند</p><p>مغز حیوانات بوی شیر را</p><p>می‌بداند ترک می‌گوید چرا</p><p>بوی شیر خشم دیدی باز گرد</p><p>با مناجات و حذر انباز گرد</p><p>وا نگشتند آن گروه از گرد گرگ</p><p>گرگ محنت بعد گرد آمد سترگ</p><p>بر درید آن گوسفندان را بخشم</p><p>که ز چوپان خرد بستند چشم</p><p>چند چوپانشان بخواند و نامدند</p><p>خاک غم در چشم چوپان می‌زدند</p><p>که برو ما از تو خود چوپان‌تریم</p><p>چون تبع گردیم هر یک سروریم</p><p>طعمهٔ گرگیم و آن یار نه</p><p>هیزم ناریم و آن عار نه</p><p>حمیتی بد جاهلیت در دماغ</p><p>بانگ شومی بر دمنشان کرد زاغ</p><p>بهر مظلومان همی‌کندند چاه</p><p>در چه افتادند و می‌گفتند آه</p><p>پوستین یوسفان بشکافتند</p><p>آنچ می‌کردند یک یک یافتند</p><p>کیست آن یوسف دل حق‌جوی تو</p><p>چون اسیری بسته اندر کوی تو</p><p>جبرئیلی را بر استن بسته‌ای</p><p>پر و بالش را به صد جا خسته‌ای</p><p>پیش او گوساله بریان آوری</p><p>گه کشی او را به کهدان آوری</p><p>که بخور اینست ما را لوت و پوت</p><p>نیست او را جز لقاء الله قوت</p><p>زین شکنجه و امتحان آن مبتلا</p><p>می‌کند از تو شکایت با خدا</p><p>کای خدا افغان ازین گرگ کهن</p><p>گویدش نک وقت آمد صبر کن</p><p>داد تو وا خواهم از هر بی‌خبر</p><p>داد کی دهد جز خدای دادگر</p><p>او همی‌گوید که صبرم شد فنا</p><p>در فراق روی تو یا ربنا</p><p>احمدم در مانده در دست یهود</p><p>صالحم افتاده در حبس ثمود</p><p>ای سعادت‌بخش جان انبیا</p><p>یا بکش یا باز خوانم یا بیا</p><p>با فراقت کافران را نیست تاب</p><p>می‌گود یا لیتنی کنت تراب</p><p>حال او اینست کو خود زان سوست</p><p>چون بود بی تو کسی کان توست</p><p>حق همی‌گوید که آری ای نزه</p><p>لیک بشنو صبر آر و صبر به</p><p>صبح نزدیکست خامش کم خروش</p><p>من همی‌کوشم پی تو تو مکوش</p><h2><a id="poem-8191" href="https://ganjoor.net/moulavi/masnavi/daftar3/sh12">بخش ۱۲ - بقیهٔ داستان رفتن خواجه به دعوت روستایی سوی ده</a></h2>
<p>شد ز حد هین باز گرد ای یار گرد</p><p>روستایی خواجه را بین خانه برد</p><p>قصهٔ اهل سبا یک گوشه نه</p><p>آن بگو کان خواجه چون آمد به ده</p><p>روستایی در تملق شیوه کرد</p><p>تا که حزم خواجه را کالیوه کرد</p><p>از پیام اندر پیام او خیره شد</p><p>تا زلال حزم خواجه تیره شد</p><p>هم ازینجا کودکانش در پسند</p><p>نرتع و نلعب بشادی می‌زدند</p><p>همچو یوسف کش ز تقدیر عجب</p><p>نرتع و نلعب ببرد از ظل اَب</p><p>آن نه بازی بلک جانبازیست آن</p><p>حیله و مکر و دغاسازیست آن</p><p>هرچه از یارت جدا اندازد آن</p><p>مشنو آن را کان زیان دارد زیان</p><p>گر بود آن سود صد در صد مگیر</p><p>بهر زر مگسل ز گنجور ای فقیر</p><p>این شنو که چند یزدان زجر کرد</p><p>گفت اصحاب نبی را گرم و سرد</p><p>زانک بر بانگ دهل در سال تنگ</p><p>جمعه را کردند باطل بی درنگ</p><p>تا نباید دیگران ارزان خرند</p><p>زان جلب صرفه ز ما ایشان برند</p><p>ماند پیغامبر بخلوت در نماز</p><p>با دو سه درویش ثابت پر نیاز</p><p>گفت طبل و لهو و بازرگانیی</p><p>چونتان ببرید از ربانیی</p><p>قد فضضتم نحو قمح هائما</p><p>ثم خلیتم نبیا قائما</p><p>بهر گندم تخم باطل کاشتید</p><p>و آن رسول حق را بگذاشتید</p><p>صحبت او خیر من لهوست و مال</p><p>بین کرا بگذاشتی چشمی بمال</p><p>خود نشد حرص شما را این یقین</p><p>که منم رزاق و خیر الرازقین</p><p>آنک گندم را ز خود روزی دهد</p><p>کی توکلهات را ضایع نهد</p><p>از پی گندم جدا گشتی از آن</p><p>که فرستادست گندم ز آسمان</p><h2><a id="poem-8192" href="https://ganjoor.net/moulavi/masnavi/daftar3/sh13">بخش ۱۳ - دعوت باز بطان را از آب به صحرا</a></h2>
<p>باز گوید بط را کز آب خیز</p><p>تا ببینی دشتها را قندریز</p><p>بط عاقل گویدش ای باز دور</p><p>آب ما را حصن و امنست و سرور</p><p>دیو چون باز آمد ای بطان شتاب</p><p>هین به بیرون کم روید از حصن آب</p><p>باز را گویند رو رو باز گرد</p><p>از سر ما دست دار ای پای‌مرد</p><p>ما بری از دعوتت دعوت ترا</p><p>ما ننوشیم این دم تو کافرا</p><p>حصن ما را قند و قندستان ترا</p><p>من نخواهم هدیه‌ات بستان ترا</p><p>چونک جان باشد نیاید لوت کم</p><p>چونک لشکر هست کم ناید علم</p><p>خواجهٔ حازم بسی عذر آورید</p><p>بس بهانه کرد با دیو مرید</p><p>گفت این دم کارها دارم مهم</p><p>گر بیایم آن نگردد منتظم</p><p>شاه کار نازکم فرموده است</p><p>ز انتظارم شاه شب نغنوده است</p><p>من نیارم ترک امر شاه کرد</p><p>من نتانم شد بر شه روی‌زرد</p><p>هر صباح و هر مسا سرهنگ خاص</p><p>می‌رسد از من همی‌جوید مناص</p><p>تو روا داری که آیم سوی ده</p><p>تا در ابرو افکند سلطان گره</p><p>بعد از آن درمان خشمش چون کنم</p><p>زنده خود را زین مگر مدفون کنم</p><p>زین نمط او صد بهانه باز گفت</p><p>حیله‌ها با حکم حق نفتاد جفت</p><p>گر شود ذرات عالم حیله‌پیچ</p><p>با قضای آسمان هیچند هیچ</p><p>چون گریزد این زمین از آسمان</p><p>چون کند او خویش را از وی نهان</p><p>هرچه آید ز آسمان سوی زمین</p><p>نه مفر دارد نه چاره نه کمین</p><p>آتش ار خورشید می‌بارد برو</p><p>او بپیش آتشش بنهاده رو</p><p>ور همی طوفان کند باران برو</p><p>شهرها را می‌کند ویران برو</p><p>او شده تسلیم او ایوب‌وار</p><p>که اسیرم هرچه می‌خواهی ببار</p><p>ای که جزو این زمینی سر مکش</p><p>چونک بینی حکم یزدان در مکش</p><p>چون خلقناکم شنودی من تراب</p><p>خاک باشی جست از تو رو متاب</p><p>بین که اندر خاک تخمی کاشتم</p><p>کرد خاکی و منش افراشتم</p><p>حملهٔ دیگر تو خاکی پیشه گیر</p><p>تا کنم بر جمله میرانت امیر</p><p>آب از بالا به پستی در رود</p><p>آنگه از پستی به بالا بر رود</p><p>گندم از بالا بزیر خاک شد</p><p>بعد از آن او خوشه و چالاک شد</p><p>دانهٔ هر میوه آمد در زمین</p><p>بعد از آن سرها بر آورد از دفین</p><p>اصل نعمتها ز گردون تا بخاک</p><p>زیر آمد شد غذای جان پاک</p><p>از تواضع چون ز گردون شد بزیر</p><p>گشت جزو آدمی حی دلیر</p><p>پس صفات آدمی شد آن جماد</p><p>بر فراز عرش پران گشت شاد</p><p>کز جهان زنده ز اول آمدیم</p><p>باز از پستی سوی بالا شدیم</p><p>جمله اجزا در تحرک در سکون</p><p>ناطقان که انا الیه راجعون</p><p>ذکر و تسبیحات اجزای نهان</p><p>غلغلی افکند اندر آسمان</p><p>چون قضا آهنگ نارنجات کرد</p><p>روستایی شهریی را مات کرد</p><p>با هزاران حزم خواجه مات شد</p><p>زان سفر در معرض آفات شد</p><p>اعتمادش بر ثبات خویش بود</p><p>گرچه که بد نیم سیلش در ربود</p><p>چون قضا بیرون کند از چرخ سر</p><p>عاقلان گردند جمله کور و کر</p><p>ماهیان افتند از دریا برون</p><p>دام گیرد مرغ پران را زبون</p><p>تا پری و دیو در شیشه شود</p><p>بلک هاروتی به بابل در رود</p><p>جز کسی کاندر قضا اندر گریخت</p><p>خون او را هیچ تربیعی نریخت</p><p>غیر آن که در گریزی در قضا</p><p>هیچ حیله ندهدت از وی رها</p><h2><a id="poem-8193" href="https://ganjoor.net/moulavi/masnavi/daftar3/sh14">بخش ۱۴ - قصهٔ اهل ضروان و حیلت کردن ایشان تا بی زحمت درویشان باغها را قطاف کنند</a></h2>
<p>قصهٔ اصحاب ضروان خوانده‌ای</p><p>پس چرا در حیله‌جویی مانده‌ای</p><p>حیله می‌کردند کزدم‌نیش چند</p><p>که برند از روزی درویش چند</p><p>شب همه شب می‌سگالیدند مکر</p><p>روی در رو کرده چندین عمرو و بکر</p><p>خفیه می‌گفتند سرها آن بدان</p><p>تا نباید که خدا در یابد آن</p><p>با گل انداینده اسگالید گل</p><p>دست کاری می‌کند پنهان ز دل</p><p>گفت الا یعلم هواک من خلق</p><p>ان فی نجواک صدقا ام ملق</p><p>گفت یغفل عن ظعین قد غدا</p><p>من یعاین این مثواه غدا</p><p>اینما قد هبطا او صعدا</p><p>قد تولاه و احصی عددا</p><p>گوش را اکنون ز غفلت پاک کن</p><p>استماع هجر آن غمناک کن</p><p>آن زکاتی دان که غمگین را دهی</p><p>گوش را چون پیش دستانش نهی</p><p>بشنوی غمهای رنجوران دل</p><p>فاقهٔ جان شریف از آب و گل</p><p>خانهٔ پر دود دارد پر فنی</p><p>مر ورا بگشا ز اصغا روزنی</p><p>گوش تو او را چو راه دم شود</p><p>دود تلخ از خانهٔ او کم شود</p><p>غمگساری کن تو با ما ای روی</p><p>گر به سوی رب اعلی می‌روی</p><p>این تردد حبس و زندانی بود</p><p>که بنگذارد که جان سویی رود</p><p>این بدین سو آن بدان سو می‌کشد</p><p>هر یکی گویا منم راه رشد</p><p>این تردد عقبهٔ راه حقست</p><p>ای خنک آن را که پایش مطلقست</p><p>بی‌تردد می‌رود در راه راست</p><p>ره نمی‌دانی بجو گامش کجاست</p><p>گام آهو را بگیر و رو معاف</p><p>تا رسی از گام آهو تا بناف</p><p>زین روش بر اوج انور می‌روی</p><p>ای برادر گر بر آذر می‌روی</p><p>نه ز دریا ترس نه از موج و کف</p><p>چون شنیدی تو خطاب لا تخف</p><p>لا تخف دان چونک خوفت داد حق</p><p>نان فرستد چون فرستادت طبق</p><p>خوف آن کس راست کو را خوف نیست</p><p>غصهٔ آن کس را کش اینجا طوف نیست</p><h2><a id="poem-8194" href="https://ganjoor.net/moulavi/masnavi/daftar3/sh15">بخش ۱۵ - روان شدن خواجه به سوی ده</a></h2>
<p>خواجه در کار آمد و تجهیز ساخت</p><p>مرغ عزمش سوی ده اشتاب تاخت</p><p>اهل و فرزندان سفر را ساختند</p><p>رخت را بر گاو عزم انداختند</p><p>شادمانان و شتابان سوی ده</p><p>که بری خوردیم از ده مژده ده</p><p>مقصد ما را چراگاه خوشست</p><p>یار ما آنجا کریم و دلکشست</p><p>با هزاران آرزومان خوانده است</p><p>بهر ما غرس کرم بنشانده است</p><p>ما ذخیرهٔ ده زمستان دراز</p><p>از بر او سوی شهر آریم باز</p><p>بلک باغ ایثار راه ما کند</p><p>در میان جان خودمان جا کند</p><p>عجلوا اصحابنا کی تربحوا</p><p>عقل می‌گفت از درون لا تفرحوا</p><p>من رباح الله کونوا رابحین</p><p>ان ربی لا یحب الفرحین</p><p>افرحوا هونا بما آتاکم</p><p>کل آت مشغل الهاکم</p><p>شاد از وی شو مشو از غیر وی</p><p>او بهارست و دگرها ماه دی</p><p>هر چه غیر اوست استدراج تست</p><p>گرچه تخت و ملکتست و تاج تست</p><p>شاد از غم شو که غم دام لقاست</p><p>اندرین ره سوی پستی ارتقاست</p><p>غم یکی گنجیست و رنج تو چو کان</p><p>لیک کی در گیرد این در کودکان</p><p>کودکان چون نام بازی بشنوند</p><p>جمله با خر گور هم تگ می‌دوند</p><p>ای خران کور این سو دامهاست</p><p>در کمین این سوی خون‌آشامهاست</p><p>تیرها پران کمان پنهان ز غیب</p><p>بر جوانی می‌رسد صد تیر شیب</p><p>گام در صحرای دل باید نهاد</p><p>زانک در صحرای گل نبود گشاد</p><p>ایمن آبادست دل ای دوستان</p><p>چشمه‌ها و گلستان در گلستان</p><p>عج الی القلب و سر یا ساریه</p><p>فیه اشجار و عین جاریه</p><p>ده مرو ده مرد را احمق کند</p><p>عقل را بی نور و بی رونق کند</p><p>قول پیغامبر شنو ای مجتبی</p><p>گور عقل آمد وطن در روستا</p><p>هر که را در رستا بود روزی و شام</p><p>تا بماهی عقل او نبود تمام</p><p>تا بماهی احمقی با او بود</p><p>از حشیش ده جز اینها چه درود</p><p>وانک ماهی باشد اندر روستا</p><p>روزگاری باشدش جهل و عمی</p><p>ده چه باشد شیخ واصل ناشده</p><p>دست در تقلید و حجت در زده</p><p>پیش شهر عقل کلی این حواس</p><p>چون خران چشم‌بسته در خراس</p><p>این رها کن صورت افسانه گیر</p><p>هل تو دردانه تو گندم‌دانه گیر</p><p>گر بدر ره نیست هین بر می‌ستان</p><p>گر بدان ره نیستت این سو بران</p><p>ظاهرش گیر ار چه ظاهر کژ پرد</p><p>عاقبت ظاهر سوی باطن برد</p><p>اول هر آدمی خود صورتست</p><p>بعد از آن جان کو جمال سیرتست</p><p>اول هر میوه جز صورت کیست</p><p>بعد از آن لذت که معنی ویست</p><p>اولا خرگاه سازند و خرند</p><p>ترک را زان پس به مهمان آورند</p><p>صورتت خرگاه دان معنیت ترک</p><p>معنیت ملاح دان صورت چو فلک</p><p>بهر حق این را رها کن یک نفس</p><p>تا خر خواجه بجنباند جرس</p>
</body></html>