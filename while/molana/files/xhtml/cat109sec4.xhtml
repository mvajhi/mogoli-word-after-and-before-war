<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر ششم - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8773" href="https://ganjoor.net/moulavi/masnavi/daftar6/sh49">بخش ۴۹ - جواب دادن قاضی صوفی را</a></h2>
<p>گفت قاضی واجب آیدمان رضا</p><p>هر قفا و هر جفا کارد قضا</p><p>خوش‌دلم در باطن از حکم زبر</p><p>گرچه شد رویم ترش کالحق مر</p><p>این دلم باغست و چشمم ابروش</p><p>ابر گرید باغ خندد شاد و خوش</p><p>سال قحط از آفتاب خیره‌خند</p><p>باغها در مرگ و جان کندن رسند</p><p>ز امر حق وابکوا کثیرا خوانده‌ای</p><p>چون سر بریان چه خندان مانده‌ای</p><p>روشنی خانه باشی هم‌چو شمع</p><p>گر فرو پاشی تو هم‌چون شمع دمع</p><p>آن ترش‌رویی مادر یا پدر</p><p>حافظ فرزند شد از هر ضرر</p><p>ذوق خنده دیده‌ای ای خیره‌خند</p><p>ذوق گریه بین که هست آن کان قند</p><p>چون جهنم گریه آرد یاد آن</p><p>پس جهنم خوشتر آید از جنان</p><p>خنده‌ها در گریه‌ها آمد کتیم</p><p>گنج در ویرانه‌ها جو ای سلیم</p><p>ذوق در غمهاست پی گم کرده‌اند</p><p>آب حیوان را به ظلمت برده‌اند</p><p>بازگونه نعل در ره تا رباط</p><p>چشمها را چار کن در احتیاط</p><p>چشمها را چار کن در اعتبار</p><p>یار کن با چشم خود دو چشم یار</p><p>امرهم شوری بخوان اندر صحف</p><p>یار را باش و مگوش از ناز اف</p><p>یار باشد راه را پشت و پناه</p><p>چونک نیکو بنگری یارست راه</p><p>چونک در یاران رسی خامش نشین</p><p>اندر آن حلقه مکن خود را نگین</p><p>در نماز جمعه بنگر خوش به هوش</p><p>جمله جمعند و یک‌اندیشه و خموش</p><p>رختها را سوی خاموشی کشان</p><p>چون نشان جویی مکن خود را نشان</p><p>گفت پیغامبر که در بحر هموم</p><p>در دلالت دان تو یاران را نجوم</p><p>چشم در استارگان نه ره بجو</p><p>نطق تشویش نظر باشد مگو</p><p>گر دو حرف صدق گویی ای فلان</p><p>گفت تیره در تبع گردد روان</p><p>این نخواندی کالکلام ای مستهام</p><p>فی شجون حره جر الکلام</p><p>هین مشو شارع در آن حرف رشد</p><p>که سخن زو مر سخن را می‌کشد</p><p>نیست در ضبطت چو بگشادی دهان</p><p>از پی صافی شود تیره روان</p><p>آنک معصوم ره وحی خداست</p><p>چون همه صافست بگشاید رواست</p><p>زانک ما ینطق رسول بالهوی</p><p>کی هوا زاید ز معصوم خدا</p><p>خویشتن را ساز منطیقی ز حال</p><p>تا نگردی هم‌چو من سخرهٔ مقال</p><h2><a id="poem-8774" href="https://ganjoor.net/moulavi/masnavi/daftar6/sh50">بخش ۵۰ - سؤال کردن آن صوفی قاضی را</a></h2>
<p>گفت صوفی چون ز یک کانست زر</p><p>این چرا نفعست و آن دیگر ضرر</p><p>چونک جمله از یکی دست آمدست</p><p>این چرا هوشیار و آن مست آمدست</p><p>چون ز یک دریاست این جوها روان</p><p>این چرا نوش است و آن زهر دهان</p><p>چون همه انوار از شمس بقاست</p><p>صبح صادق صبح کاذب از چه خاست</p><p>چون ز یک سرمه‌ست ناظر را کحل</p><p>از چه آمد راست‌بینی و حول</p><p>چونک دار الضرب را سلطان خداست</p><p>نقد را چون ضرب خوب و نارواست</p><p>چون خدا فرمود ره را راه من</p><p>این خفیر از چیست و آن یک راه‌زن</p><p>از یک اشکم چون رسد حر و سفیه</p><p>چون یقین شد الولد سر ابیه</p><p>وحدتی که دید با چندین هزار</p><p>صد هزاران جنبش از عین قرار</p><h2><a id="poem-8775" href="https://ganjoor.net/moulavi/masnavi/daftar6/sh51">بخش ۵۱ - جواب گفتن آن قاضی صوفی را</a></h2>
<p>گفت قاضی صوفیا خیره مشو</p><p>یک مثالی در بیان این شنو</p><p>هم‌چنانک بی‌قراری عاشقان</p><p>حاصل آمد از قرار دلستان</p><p>او چو که در ناز ثابت آمده</p><p>عاشقان چون برگها لرزان شده</p><p>خندهٔ او گریه‌ها انگیخته</p><p>آب رویش آب روها ریخته</p><p>این همه چون و چگونه چون زبد</p><p>بر سر دریای بی‌چون می‌تپد</p><p>ضد و ندش نیست در ذات و عمل</p><p>زان بپوشیدند هستیها حلل</p><p>ضد ضد را بود و هستی کی دهد</p><p>بلک ازو بگریزد و بیرون جهد</p><p>ند چه بود مثل مثل نیک و بد</p><p>مثل مثل خویشتن را کی کند</p><p>چونک دو مثل آمدند ای متقی</p><p>این چه اولیتر از آن در خالقی</p><p>بر شمار برگ بستان ند و ضد</p><p>چون کفی بر بحر بی‌ضدست و ند</p><p>بی‌چگونه بین تو برد و مات بحر</p><p>چون چگونه گنجد اندر ذات بحر</p><p>کمترین لعبت او جان تست</p><p>این چگونه و چون جان کی شد درست</p><p>پس چنان بحری که در هر قطر آن</p><p>از بدن ناشی‌تر آمد عقل و جان</p><p>کی بگنجد در مضیق چند و چون</p><p>عقل کل آنجاست از لا یعلمون</p><p>عقل گوید مر جسد را که ای جماد</p><p>بوی بردی هیچ از آن بحر معاد</p><p>جسم گوید من یقین سایهٔ توم</p><p>یاری از سایه که جوید جان عم</p><p>عقل گوید کین نه آن حیرت سراست</p><p>که سزا گستاخ‌تر از ناسزاست</p><p>اندرینجا آفتاب انوری</p><p>خدمت ذره کند چون چاکری</p><p>شیر این سو پیش آهو سر نهد</p><p>باز اینجا نزد تیهو پر نهد</p><p>این ترا باور نیاید مصطفی</p><p>چون ز مسکینان همی‌جوید دعا</p><p>گر بگویی از پی تعلیم بود</p><p>عین تجهیل از چه رو تفهیم بود</p><p>بلک می‌داند که گنج شاهوار</p><p>در خرابیها نهد آن شهریار</p><p>بدگمانی نعل معکوس ویست</p><p>گرچه هر جزویش جاسوس ویست</p><p>بل حقیقت در حقیقت غرقه شد</p><p>زین سبب هفتاد بل صد فرقه شد</p><p>با تو قلماشیت خواهم گفت هان</p><p>صوفیا خوش پهن بگشا گوش جان</p><p>مر ترا هم زخم که آید ز آسمان</p><p>منتظر می‌باش خلعت بعد آن</p><p>کو نه آن شاهست کت سیلی زند</p><p>پس نبخشد تاج و تخت مستند</p><p>جمله دنیا را پر پشه بها</p><p>سیلیی را رشوت بی‌منتها</p><p>گردنت زین طوق زرین جهان</p><p>چست در دزد و ز حق سیلی ستان</p><p>آن قفاها که انبیا برداشتند</p><p>زان بلا سرهای خود افراشتند</p><p>لیک حاضر باش در خود ای فتی</p><p>تا به خانه او بیابد مر ترا</p><p>ورنه خلعت را برد او باز پس</p><p>که نیابیدم به خانه‌ش هیچ کس</p><h2><a id="poem-8776" href="https://ganjoor.net/moulavi/masnavi/daftar6/sh52">بخش ۵۲ - باز سؤال کردن صوفی از آن قاضی</a></h2>
<p>گفت صوفی که چه بودی کین جهان</p><p>ابروی رحمت گشادی جاودان</p><p>هر دمی شوری نیاوردی به پیش</p><p>بر نیاوردی ز تلوینهاش نیش</p><p>شب ندزدیدی چراغ روز را</p><p>دی نبردی باغ عیش آموز را</p><p>جام صحت را نبودی سنگ تب</p><p>آمنی با خوف ناوردی کرب</p><p>خود چه کم گشتی ز جود و رحمتش</p><p>گر نبودی خرخشه در نعمتش</p><h2><a id="poem-8777" href="https://ganjoor.net/moulavi/masnavi/daftar6/sh53">بخش ۵۳ - جواب قاضی سؤال صوفی را و قصهٔ ترک و درزی را مثل آوردن</a></h2>
<p>گفت قاضی بس تهی‌رو صوفیی</p><p>خالی از فطنت چو کاف کوفیی</p><p>تو بنشنیدی که آن پر قند لب</p><p>غدر خیاطان همی‌گفتی به شب</p><p>خلق را در دزدی آن طایفه</p><p>می‌نمود افسانه‌های سالفه</p><p>قصهٔ پاره‌ربایی در برین</p><p>می حکایت کرد او با آن و این</p><p>در سمر می‌خواند دزدی‌نامه‌ای</p><p>گرد او جمع آمده هنگامه‌ای</p><p>مستمع چون یافت جاذب زان وفود</p><p>جمله اجزااش حکایت گشته بود</p><h2><a id="poem-8778" href="https://ganjoor.net/moulavi/masnavi/daftar6/sh54">بخش ۵۴ - قال النبی علیه السلام ان الله تعالی یلقن الحکمة علی لسان الواعظین بقدر همم المستمعین</a></h2>
<p>جذب سمعست ار کسی را خوش لبیست</p><p>گرمی و جد معلم از صبیست</p><p>چنگیی را کو نوازد بیست و چار</p><p>چون نیابد گوش گردد چنگ بار</p><p>نه حراره یادش آید نه غزل</p><p>نه ده انگشتش بجنبد در عمل</p><p>گر نبودی گوشهای غیب‌گیر</p><p>وحی ناوردی ز گردون یک بشیر</p><p>ور نبودی دیده‌های صنع‌بین</p><p>نه فلک گشتی نه خندیدی زمین</p><p>آن دم لولاک این باشد که کار</p><p>از برای چشم تیزست و نظار</p><p>عامه را از عشق هم‌خوابه و طبق</p><p>کی بود پروای عشق صنع حق</p><p>آب تتماجی نریزی در تغار</p><p>تا سگی چندی نباشد طعمه‌خوار</p><p>رو سگ کهف خداوندیش باش</p><p>تا رهاند زین تغارت اصطفاش</p><p>چونک دزدیهای بی‌رحمانه گفت</p><p>کی کنند آن درزیان اندر نهفت</p><p>اندر آن هنگامه ترکی از خطا</p><p>سخت طیره شد ز کشف آن غطا</p><p>شب چو روز رستخیز آن رازها</p><p>کشف می‌کرد از پی اهل نهی</p><p>هر کجا آیی تو در جنگی فراز</p><p>بینی آنجا دو عدو در کشف راز</p><p>آن زمان را محشر مذکور دان</p><p>وان گلوی رازگو را صور دان</p><p>که خدا اسباب خشمی ساختست</p><p>وآن فضایح را بکوی انداختست</p><p>بس که غدر درزیان را ذکر کرد</p><p>حیف آمد ترک را و خشم و درد</p><p>گفت ای قصاص در شهر شما</p><p>کیست استاتر درین مکر و دغا</p><h2><a id="poem-8779" href="https://ganjoor.net/moulavi/masnavi/daftar6/sh55">بخش ۵۵ - دعوی کردن ترک و گرو بستن او کی درزی از من چیزی نتواند بردن</a></h2>
<p>گفت خیاطیست نامش پور شش</p><p>اندرین چستی و دزدی خلق‌کش</p><p>گفت من ضامن که با صد اضطراب</p><p>او نیارد برد پیشم رشته‌تاب</p><p>پس بگفتندش که از تو چست‌تر</p><p>مات او گشتند در دعوی مپر</p><p>رو به عقل خود چنین غره مباش</p><p>که شوی یاوه تو در تزویرهاش</p><p>گرم‌تر شد ترک و بست آنجا گرو</p><p>که نیارد برد نی کهنه نی نو</p><p>مطمعانش گرم‌تر کردند زود</p><p>او گرو بست و رهان را بر گشود</p><p>که گرو این مرکب تازی من</p><p>بدهم ار دزدد قماشم او به فن</p><p>ور نتواند برد اسپی از شما</p><p>وا ستانم بهر رهن مبتدا</p><p>ترک را آن شب نبرد از غصه خواب</p><p>با خیال دزد می‌کرد او حراب</p><p>بامدادان اطلسی زد در بغل</p><p>شد به بازار و دکان آن دغل</p><p>پس سلامش کرد گرم و اوستاد</p><p>جست از جا لب به ترحیبش گشاد</p><p>گرم پرسیدش ز حد ترک بیش</p><p>تا فکند اندر دل او مهر خویش</p><p>چون بدید از وی نوای بلبلی</p><p>پیشش افکند اطلس استنبلی</p><p>که ببر این را قبای روز جنگ</p><p>زیر نافم واسع و بالاش تنگ</p><p>تنگ بالا بهر جسم‌آرای را</p><p>زیر واسع تا نگیرد پای را</p><p>گفت صد خدمت کنم ای ذو وداد</p><p>در قبولش دست بر دیده نهاد</p><p>پس بپیمود و بدید او روی کار</p><p>بعد از آن بگشاد لب را در فشار</p><p>از حکایتهای میران دگر</p><p>وز کرمها و عطاء آن نفر</p><p>وز بخیلان و ز تحشیراتشان</p><p>از برای خنده هم داد او نشان</p><p>هم‌چو آتش کرد مقراضی برون</p><p>می‌برید و لب پر افسانه و فسون</p><h2><a id="poem-8780" href="https://ganjoor.net/moulavi/masnavi/daftar6/sh56">بخش ۵۶ - مضاحک گفتن درزی و ترک را از قوت خنده بسته شدن دو چشم تنگ او و فرصت یافتن درزی</a></h2>
<p>ترک خندیدن گرفت از داستان</p><p>چشم تنگش گشت بسته آن زمان</p><p>پاره‌ای دزدید و کردش زیر ران</p><p>از جز حق از همه احیا نهان</p><p>حق همی‌دید آن ولی ستارخوست</p><p>لیک چون از حد بری غماز اوست</p><p>ترک را از لذت افسانه‌اش</p><p>رفت از دل دعوی پیشانه‌اش</p><p>اطلس چه دعوی چه رهن چه</p><p>ترک سرمستست در لاغ اچی</p><p>لابه کردش ترک کز بهر خدا</p><p>لاغ می‌گو که مرا شد مغتذا</p><p>گفت لاغی خندمینی آن دغا</p><p>که فتاد از قهقهه او بر قفا</p><p>پاره‌ای اطلس سبک بر نیفه زد</p><p>ترک غافل خوش مضاحک می‌مزد</p><p>هم‌چنین بار سوم ترک خطا</p><p>گفت لاغی گوی از بهر خدا</p><p>گفت لاغی خندمین‌تر زان دو بار</p><p>کرد او این ترک را کلی شکار</p><p>چشم بسته عقل جسته مولهه</p><p>مست ترک مدعی از قهقهه</p><p>پس سوم بار از قبا دزدید شاخ</p><p>که ز خنده‌ش یافت میدان فراخ</p><p>چون چهارم بار آن ترک خطا</p><p>لاغ از آن استا همی‌کرد اقتضا</p><p>رحم آمد بر وی آن استاد را</p><p>کرد در باقی فن و بیداد را</p><p>گفت مولع گشت این مفتون درین</p><p>بی‌خبر کین چه خسارست و غبین</p><p>بوسه‌افشان کرد بر استاد او</p><p>که بمن بهر خدا افسانه گو</p><p>ای فسانه گشته و محو از وجود</p><p>چند افسانه بخواهی آزمود</p><p>خندمین‌تر از تو هیچ افسانه نیست</p><p>بر لب گور خراب خویش ایست</p><p>ای فرو رفته به گور جهل و شک</p><p>چند جویی لاغ و دستان فلک</p><p>تا بکی نوشی تو عشوهٔ این جهان</p><p>که نه عقلت ماند بر قانون نه جان</p><p>لاغ این چرخ ندیم کرد و مرد</p><p>آب روی صد هزاران چون تو برد</p><p>می‌درد می‌دوزد این درزی عام</p><p>جامهٔ صدسالگان طفل خام</p><p>لاغ او گر باغها را داد داد</p><p>چون دی آمد داده را بر باد داد</p><p>پیره‌طفلان شسته پیشش بهر کد</p><p>تا به سعد و نحس او لاغی کند</p><h2><a id="poem-8781" href="https://ganjoor.net/moulavi/masnavi/daftar6/sh57">بخش ۵۷ - گفتن درزی ترک را هی خاموش کی اگر مضاحک دگر گویم قبات تنگ آید</a></h2>
<p>گفت درزی ای طواشی بر گذر</p><p>وای بر تو گر کنم لاغی دگر</p><p>پس قبایت تنگ آید باز پس</p><p>این کند با خویشتن خود هیچ کس</p><p>خندهٔ چه رمزی ار دانستیی</p><p>تو به جای خنده خون بگرستیی</p><h2><a id="poem-8782" href="https://ganjoor.net/moulavi/masnavi/daftar6/sh58">بخش ۵۸ - بیان آنک بی‌کاران و افسانه‌جویان مثل آن ترک‌اند و عالم غرار غدار هم‌چو آن درزی و شهوات و زبان مضاحک گفتن این دنیاست و عمر هم‌چون آن اطلس پیش این درزی جهت قبای بقا و لباس تقوی ساختن</a></h2>
<p>اطلس عمرت به مقراض شهور</p><p>برد پاره‌پاره خیاط غرور</p><p>تو تمنا می‌بری که اختر مدام</p><p>لاغ کردی سعد بودی بر دوام</p><p>سخت می‌تولی ز تربیعات او</p><p>وز دلال و کینه و آفات او</p><p>سخت می‌رنجی ز خاموشی او</p><p>وز نحوس و قبض و کین‌کوشی او</p><p>که چرا زهرهٔ طرب در رقص نیست</p><p>بر سعود و رقص سعد او مه‌ایست</p><p>اخترت گوید که گر افزون کنم</p><p>لاغ را پس کلیت مغبون کنم</p><p>تو مبین قلابی این اختران</p><p>عشق خود بر قلب‌زن بین ای مهان</p><h2><a id="poem-8783" href="https://ganjoor.net/moulavi/masnavi/daftar6/sh59">بخش ۵۹ - مثل</a></h2>
<p>آن یکی می‌شد به ره سوی دکان</p><p>پیش ره را بسته دید او از زنان</p><p>پای او می‌سوخت از تعجیل و راه</p><p>بسته از جوق زنان هم‌چو ماه</p><p>رو به یک زن کرد و گفت ای مستهان</p><p>هی چه بسیارید ای دخترچگان</p><p>رو بدو کرد آن زن و گفت ای امین</p><p>هیچ بسیاری ما منکر مبین</p><p>بین که با بسیاری ما بر بساط</p><p>تنگ می‌آید شما را انبساط</p><p>در لواطه می‌فتید از قحط زن</p><p>فاعل و مفعول رسوای زمن</p><p>تو مبین این واقعات روزگار</p><p>کز فلک می‌گردد اینجا ناگوار</p><p>تو مبین تحشیر روزی و معاش</p><p>تو مبین این قحط و خوف و ارتعاش</p><p>بین که با این جمله تلخیهای او</p><p>مردهٔ اویید و ناپروای او</p><p>رحمتی دان امتحان تلخ را</p><p>نقمتی دان ملک مرو و بلخ را</p><p>آن براهیم از تلف نگریخت و ماند</p><p>این براهیم از شرف بگریخت و راند</p><p>آن نسوزد وین بسوزد ای عجب</p><p>نعل معکوس است در راه طلب</p><h2><a id="poem-8784" href="https://ganjoor.net/moulavi/masnavi/daftar6/sh60">بخش ۶۰ - باز مکرر کردن صوفی سؤال را</a></h2>
<p>گفت صوفی قادرست آن مستعان</p><p>که کند سودای ما را بی زیان</p><p>آنک آتش را کند ورد و شجر</p><p>هم تواند کرد این را بی‌ضرر</p><p>آنک گل آرد برون از عین خار</p><p>هم تواند کرد این دی را بهار</p><p>آنک زو هر سرو آزادی کند</p><p>قادرست ار غصه را شادی کند</p><p>آنک شد موجود از وی هر عدم</p><p>گر بدارد باقیش او را چه کم</p><p>آنک تن را جان دهد تا حی شود</p><p>گر نمیراند زیانش کی شود</p><p>خود چه باشد گر ببخشد آن جواد</p><p>بنده را مقصود جان بی‌اجتهاد</p><p>دور دارد از ضعیفان در کمین</p><p>مکر نفس و فتنهٔ دیو لعین</p><h2><a id="poem-8785" href="https://ganjoor.net/moulavi/masnavi/daftar6/sh61">بخش ۶۱ - جواب دادن قاضی صوفی را</a></h2>
<p>گفت قاضی گر نبودی امر مر</p><p>ور نبودی خوب و زشت و سنگ و در</p><p>ور نبودی نفس و شیطان و هوا</p><p>ور نبودی زخم و چالیش و وغا</p><p>پس به چه نام و لقب خواندی ملک</p><p>بندگان خویش را ای منهتک</p><p>چون بگفتی ای صبور و ای حلیم</p><p>چون بگفتی ای شجاع و ای حکیم</p><p>صابرین و صادقین و منفقین</p><p>چون بدی بی ره‌زن و دیو لعین</p><p>رستم و حمزه و مخنث یک بدی</p><p>علم و حکمت باطل و مندک بدی</p><p>علم و حکمت بهر راه و بی‌رهیست</p><p>چون همه ره باشد آن حکمت تهیست</p><p>بهر این دکان طبع شوره‌آب</p><p>هر دو عالم را روا داری خراب</p><p>من همی‌دانم که تو پاکی نه خام</p><p>وین سؤالت هست از بهر عوام</p><p>جور دوران و هر آن رنجی که هست</p><p>سهل‌تر از بعد حق و غفلتست</p><p>زآنک اینها بگذرند آن نگذرد</p><p>دولت آن دارد که جان آگه برد</p><h2><a id="poem-8786" href="https://ganjoor.net/moulavi/masnavi/daftar6/sh62">بخش ۶۲ - حکایت در تقریر آنک صبر در رنج کار سهل‌تر از صبر در فراق یار بود</a></h2>
<p>آن یکی زن شوی خود را گفت هی</p><p>ای مروت را به یک ره کرده طی</p><p>هیچ تیمارم نمی‌داری چرا</p><p>تا بکی باشم درین خواری چرا</p><p>گفت شو من نفقه چاره می‌کنم</p><p>گرچه عورم دست و پایی می‌زنم</p><p>نفقه و کسوه‌ست واجب ای صنم</p><p>از منت این هر دو هست و نیست کم</p><p>آستین پیرهن بنمود زن</p><p>بس درشت و پر وسخ بد پیرهن</p><p>گفت از سختی تنم را می‌خورد</p><p>کس کسی را کسوه زین سان آورد</p><p>گفت ای زن یک سالت می‌کنم</p><p>مرد درویشم همین آمد فنم</p><p>این درشتست و غلیظ و ناپسند</p><p>لیک بندیش ای زن اندیشه‌مند</p><p>این درشت و زشت‌تر یا خود طلاق</p><p>این ترا مکروه‌تر یا خود فراق</p><p>هم‌چنان ای خواجهٔ تشنیع زن</p><p>از بلا و فقر و از رنج و محن</p><p>لا شک این ترک هوا تلخی‌دهست</p><p>لیک از تلخی بعد حق بهست</p><p>گر جهاد و صوم سختست و خشن</p><p>لیک این بهتر ز بعد ممتحن</p><p>رنج کی ماند دمی که ذوالمنن</p><p>گویدت چونی تو ای رنجور من</p><p>ور نگوید کت نه آن فهم و فن است</p><p>لیک آن ذوق تو پرسش کردنست</p><p>آن ملیحان که طبیبان دل‌اند</p><p>سوی رنجوران به پرسش مایل‌اند</p><p>وز حذر از ننگ و از نامی کنند</p><p>چاره‌ای سازند و پیغامی کنند</p><p>ورنه در دلشان بود آن مفتکر</p><p>نیست معشوقی ز عاشق بی‌خبر</p><p>ای تو جویای نوادر داستان</p><p>هم فسانهٔ عشق‌بازان را بخوان</p><p>بس بجوشیدی درین عهد مدید</p><p>ترک‌جوشی هم نگشتی ای قدید</p><p>دیده‌ای عمری تو داد و داوری</p><p>وانگه از نادیدگان ناشی‌تری</p><p>هر که شاگردیش کرد استاد شد</p><p>تو سپس‌تر رفته‌ای ای کور لد</p><p>خود نبود از والدینت اختبار</p><p>هم نبودت عبرت از لیل و نهار</p><h2><a id="poem-8787" href="https://ganjoor.net/moulavi/masnavi/daftar6/sh63">بخش ۶۳ - مثل</a></h2>
<p>عارفی پرسید از آن پیر کشیش</p><p>که توی خواجه مسن‌تر یا که ریش</p><p>گفت نه من پیش ازو زاییده‌ام</p><p>بی ز ریشی بس جهان را دیده‌ام</p><p>گفت ریشت شد سپید از حال گشت</p><p>خوی زشت تو نگردیدست وشت</p><p>او پس از تو زاد و از تو بگذرید</p><p>تو چنین خشکی ز سودای ثرید</p><p>تو بر آن رنگی که اول زاده‌ای</p><p>یک قدم زان پیش‌تر ننهاده‌ای</p><p>هم‌چنان دوغی ترش در معدنی</p><p>خود نگردی زو مخلص روغنی</p><p>هم خمیری خمر طینه دری</p><p>گرچه عمری در تنور آذری</p><p>چون حشیشی پا به گل بر پشته‌ای</p><p>گرچه از باد هوس سرگشته‌ای</p><p>هم‌چو قوم موسی اندر حر تیه</p><p>مانده‌ای بر جای چل سال ای سفیه</p><p>می‌روی هر روز تا شب هروله</p><p>خویش می‌بینی در اول مرحله</p><p>نگذری زین بعد سیصد ساله تو</p><p>تا که داری عشق آن گوساله تو</p><p>تا خیال عجل از جانشان نرفت</p><p>بد بریشان تیه چون گرداب زفت</p><p>غیر این عجلی کزو یابیده‌ای</p><p>بی‌نهایت لطف و نعمت دیده‌ای</p><p>گاو طبعی زان نکوییهای زفت</p><p>از دلت در عشق این گوساله رفت</p><p>باری اکنون تو ز هر جزوت بپرس</p><p>صد زبان دارند این اجزای خرس</p><p>ذکر نعمتهای رزاق جهان</p><p>که نهان شد آن در اوراق زمان</p><p>روز و شب افسانه‌جویانی تو چست</p><p>جزو جزو تو فسانه‌گوی تست</p><p>جزو جزوت تا برستست از عدم</p><p>چند شادی دیده‌اند و چند غم</p><p>زانک بی‌لذت نروید هیچ جزو</p><p>بلک لاغر گردد از هی پیچ جزو</p><p>جزو ماند و آن خوشی از یاد رفت</p><p>بل نرفت آن خفیه شد از پنج و هفت</p><p>هم‌چو تابستان که از وی پنبه‌زاد</p><p>ماند پنبه رفت تابستان ز یاد</p><p>یا مثال یخ که زاید از شتا</p><p>شد شتا پنهان و آن یخ پیش ما</p><p>هست آن یخ زان صعوبت یادگار</p><p>یادگار صیف در دی این ثمار</p><p>هم‌چنان هر جزو جزوت ای فتی</p><p>در تنت افسانه گوی نعمتی</p><p>چون زنی که بیست فرزندش بود</p><p>هر یکی حاکی حال خوش بود</p><p>حمل نبود بی ز مستی و ز لاغ</p><p>بی بهاری کی شود زاینده باغ</p><p>حاملان و بچگانشان بر کنار</p><p>شد دلیل عشق‌بازی با بهار</p><p>هر درختی در رضاع کودکان</p><p>هم‌چو مریم حامل از شاهی نهان</p><p>گرچه صد در آب آتشی پوشیده شد</p><p>صد هزاران کف برو جوشیده شد</p><p>گرچه آتش سخت پنهان می‌تند</p><p>کف بده انگشت اشارت می‌کند</p><p>هم‌چنین اجزای مستان وصال</p><p>حامل از تمثالهای حال و قال</p><p>در جمال حال وا مانده دهان</p><p>چشم غایب گشته از نقش جهان</p><p>آن موالید از زه این چار نیست</p><p>لاجرم منظور این ابصار نیست</p><p>آن موالید از تجلی زاده‌اند</p><p>لاجرم مستور پردهٔ ساده‌اند</p><p>زاده گفتیم و حقیقت زاد نیست</p><p>وین عبارت جز پی ارشاد نیست</p><p>هین خمش کن تا بگوید شاه قل</p><p>بلبلی مفروش با این جنس گل</p><p>این گل گویاست پر جوش و خروش</p><p>بلبلا ترک زبان کن باش گوش</p><p>هر دو گون تمثال پاکیزه‌مثال</p><p>شاهد عدل‌اند بر سر وصال</p><p>هر دو گون حسن لطیف مرتضی</p><p>شاهد احبال و حشر ما مضی</p><p>هم‌چو یخ کاندر تموز مستجد</p><p>هر دم افسانهٔ زمستان می‌کند</p><p>ذکر آن اریاح سرد و زمهریر</p><p>اندر آن ازمان و ایام عسیر</p><p>هم‌چو آن میوه که در وقت شتا</p><p>می‌کند افسانهٔ لطف خدا</p><p>قصهٔ دور تبسمهای شمس</p><p>وآن عروسان چمن را لمس و طمس</p><p>حال رفت و ماند جزوت یادگار</p><p>یا ازو واپرس یا خود یاد آر</p><p>چون فرو گیرد غمت گر چستیی</p><p>زان دم نومید کن وا جستیی</p><p>گفتییش ای غصهٔ منکر به حال</p><p>راتبهٔ انعامها را زان کمال</p><p>گر بهر دم نت بهار و خرمیست</p><p>هم‌چو چاش گل تنت انبار چیست</p><p>چاش گل تن فکر تو هم‌چون گلاب</p><p>منکر گل شد گلاب اینت عجاب</p><p>از کپی‌خویان کفران که دریغ</p><p>بر نبی‌خویان نثار مهر و میغ</p><p>آن لجاج کفر قانون کپیست</p><p>وآن سپاس و شکر منهاج نبیست</p><p>با کپی‌خویان تهتکها چه کرد</p><p>با نبی‌رویان تنسکها چه کرد</p><p>در عمارتها سگانند و عقور</p><p>در خرابیهاست گنج عز و نور</p><p>گر نبودی این بزوغ اندر خسوف</p><p>گم نکردی راه چندین فیلسوف</p><p>زیرکان و عاقلان از گمرهی</p><p>دیده بر خرطوم داغ ابلهی</p><h2><a id="poem-8788" href="https://ganjoor.net/moulavi/masnavi/daftar6/sh64">بخش ۶۴ - باقی قصهٔ فقیر روزی‌طلب بی‌واسطهٔ کسب</a></h2>
<p>آن یکی بیچارهٔ مفلس ز درد</p><p>که ز بی‌چیزی هزاران زهر خورد</p><p>لابه کردی در نماز و در دعا</p><p>کای خداوند و نگهبان رعا</p><p>بی ز جهدی آفریدی مر مرا</p><p>بی فن من روزیم ده زین سرا</p><p>پنج گوهر دادیم در درج سر</p><p>پنج حس دیگری هم مستتر</p><p>لا یعد این داد و لا یحصی ز تو</p><p>من کلیلم از بیانش شرم‌رو</p><p>چونک در خلاقیم تنها توی</p><p>کار رزاقیم تو کن مستوی</p><p>سالها زو این دعا بسیار شد</p><p>عاقبت زاری او بر کار شد</p><p>هم‌چو آن شخصی که روزی حلال</p><p>از خدا می‌خواست بی‌کسب و کلال</p><p>گاو آوردش سعادت عاقبت</p><p>عهد داود لدنی معدلت</p><p>این متیم نیز زاریها نمود</p><p>هم ز میدان اجابت گو ربود</p><p>گاه بدظن می‌شدی اندر دعا</p><p>از پی تاخیر پاداش و جزا</p><p>باز ارجاء خداوند کریم</p><p>در دلش بشار گشتی و زعیم</p><p>چون شدی نومید در جهد از کلال</p><p>از جناب حق شنیدی که تعال</p><p>خافضست و رافعست این کردگار</p><p>بی ازین دو بر نیاید هیچ کار</p><p>خفض ارضی بین و رفع آسمان</p><p>بی ازین دو نیست دورانش ای فلان</p><p>خفض و رفع این زمین نوعی دگر</p><p>نیم سالی شوره نیمی سبز و تر</p><p>خفض و رفع روزگار با کرب</p><p>نوع دیگر نیم روز و نیم شب</p><p>خفض و رفع این مزاج ممترج</p><p>گاه صحت گاه رنجوری مضج</p><p>هم‌چنین دان جمله احوال جهان</p><p>قحط و جدب و صلح و جنگ از افتتان</p><p>این جهان با این دو پر اندر هواست</p><p>زین دو جانها موطن خوف و رجاست</p><p>تا جهان لرزان بود مانند برگ</p><p>در شمال و در سموم بعث و مرگ</p><p>تا خم یک‌رنگی عیسی ما</p><p>بشکند نرخ خم صدرنگ را</p><p>کان جهان هم‌چون نمکسار آمدست</p><p>هر چه آنجا رفت بی‌تلوین شدست</p><p>خاک را بین خلق رنگارنگ را</p><p>می‌کند یک رنگ اندر گورها</p><p>این نمکسار جسوم ظاهرست</p><p>خود نمکسار معانی دیگرست</p><p>آن نمکسار معانی معنویست</p><p>از ازل آن تا ابد اندر نویست</p><p>این نوی را کهنگی ضدش بود</p><p>آن نوی بی ضد و بی ند و عدد</p><p>آنچنان که از صقل نور مصطفی</p><p>صد هزاران نوع ظلمت شد ضیا</p><p>از جهود و مشرک و ترسا و مغ</p><p>جملگی یک‌رنگ شد زان الپ الغ</p><p>صد هزاران سایه کوتاه و دراز</p><p>شد یکی در نور آن خورشید راز</p><p>نه درازی ماند نه کوته نه پهن</p><p>گونه گونه سایه در خورشید رهن</p><p>لیک یک‌رنگی که اندر محشرست</p><p>بر بد و بر نیک کشف و ظاهرست</p><p>که معانی آن جهان صورت شود</p><p>نقشهامان در خور خصلت شود</p><p>گردد آنگه فکر نقش نامه‌ها</p><p>این بطانه روی کار جامه‌ها</p><p>این زمان سرها مثال گاو پیس</p><p>دوک نطق اندر ملل صد رنگ ریس</p><p>نوبت صدرنگیست و صددلی</p><p>عالم یک رنگ کی گردد جلی</p><p>نوبت زنگست رومی شد نهان</p><p>این شبست و آفتاب اندر رهان</p><p>نوبت گرگست و یوسف زیر چاه</p><p>نوبت قبطست و فرعونست شاه</p><p>تا ز رزق بی‌دریغ خیره‌خند</p><p>این سگان را حصه باشد روز چند</p><p>در درون بیشه شیران منتظر</p><p>تا شود امر تعالوا منتشر</p><p>پس برون آیند آن شیران ز مرج</p><p>بی‌حجابی حق نماید دخل و خرج</p><p>جوهر انسان بگیرد بر و بحر</p><p>پیسه گاوان بسملان آن روز نحر</p><p>روز نحر رستخیز سهمناک</p><p>مؤمنان را عید و گاوان را هلاک</p><p>جملهٔ مرغان آب آن روز نحر</p><p>هم‌چو کشتیها روان بر روی بحر</p><p>تا که یهلک من هلک عن بینه</p><p>تا که ینجو من نجا واستیقنه</p><p>تا که بازان جانب سلطان روند</p><p>تا که زاغان سوی گورستان روند</p><p>که استخوان و اجزاء سرگین هم‌چو نان</p><p>نقل زاغان آمدست اندر جهان</p><p>قند حکمت از کجا زاغ از کجا</p><p>کرم سرگین از کجا باغ از کجا</p><p>نیست لایق غزو نفس و مرد غر</p><p>نیست لایق عود و مشک و کون خر</p><p>چون غزا ندهد زنان را هیچ دست</p><p>کی دهد آنک جهاد اکبرست</p><p>جز بنادر در تن زن رستمی</p><p>گشته باشد خفیه هم‌چون مریمی</p><p>آنچنان که در تن مردان زنان</p><p>خفیه‌اند و ماده از ضعف جنان</p><p>آن جهان صورت شود آن مادگی</p><p>هر که در مردی ندید آمادگی</p><p>روز عدل و عدل داد در خورست</p><p>کفش آن پا کلاه آن سرست</p><p>تا به مطلب در رسد هر طالبی</p><p>تا به غرب خود رود هر غاربی</p><p>نیست هر مطلوب از طالب دریغ</p><p>جفت تابش شمس و جفت آب میغ</p><p>هست دنیا قهرخانهٔ کردگار</p><p>قهر بین چون قهر کردی اختیار</p><p>استخوان و موی مقهوران نگر</p><p>تیغ قهر افکنده اندر بحر و بر</p><p>پر و پای مرغ بین بر گرد دام</p><p>شرح قهر حق کننده بی‌کلام</p><p>مرد او بر جای خرپشته نشاند</p><p>وآنک کهنه گشت هم پشته نماند</p><p>هر کسی را جفت کرده عدل حق</p><p>پیل را با پیل و بق را جنس بق</p><p>مونس احمد به مجلس چار یار</p><p>مونس بوجهل عتبه و ذوالخمار</p><p>کعبهٔ جبریل و جانها سدره‌ای</p><p>قبلهٔ عبدالبطون شد سفره‌ای</p><p>قبلهٔ عارف بود نور وصال</p><p>قبلهٔ عقل مفلسف شد خیال</p><p>قبلهٔ زاهد بود یزدان بر</p><p>قبلهٔ مطمع بود همیان زر</p><p>قبلهٔ معنی‌وران صبر و درنگ</p><p>قبلهٔ صورت‌پرستان نقش سنگ</p><p>قبلهٔ باطن‌نشینان ذوالمنن</p><p>قبلهٔ ظاهرپرستان روی زن</p><p>هم‌چنین برمی‌شمر تازه و کهن</p><p>ور ملولی رو تو کار خویش کن</p><p>رزق ما در کاس زرین شد عقار</p><p>وآن سگان را آب تتماج و تغار</p><p>لایق آنک بدو خو داده‌ایم</p><p>در خور آن رزق بفرستاده‌ایم</p><p>خوی آن را عاشق نان کرده‌ایم</p><p>خوی این را مست جانان کرده‌ایم</p><p>چون به خوی خود خوشی و خرمی</p><p>پس چه از درخورد خویت می‌رمی</p><p>مادگی خوش آمدت چادر بگیر</p><p>رستمی خوش آمدت خنجر بگیر</p><p>این سخن پایان ندارد وآن فقیر</p><p>گشته است از زخم درویشی عقیر</p><h2><a id="poem-8789" href="https://ganjoor.net/moulavi/masnavi/daftar6/sh65">بخش ۶۵ - قصهٔ آن گنج‌نامه کی پهلوی قبه‌ای روی به قبله کن و تیر در کمان نه بینداز آنجا کی افتد گنجست</a></h2>
<p>دید در خواب او شبی و خواب کو</p><p>واقعهٔ بی‌خواب صوفی‌راست خو</p><p>هاتفی گفتش کای دیده تعب</p><p>رقعه‌ای در مشق وراقان طلب</p><p>خفیه زان وراق کت همسایه است</p><p>سوی کاغذپاره‌هاش آور تو دست</p><p>رقعه‌ای شکلش چنین رنگش چنین</p><p>بس بخوان آن را به خلوت ای حزین</p><p>چون بدزدی آن ز وراق ای پسر</p><p>پس برون رو ز انبهی و شور و شر</p><p>تو بخوان آن را به خود در خلوتی</p><p>هین مجو در خواندن آن شرکتی</p><p>ور شود آن فاش هم غمگین مشو</p><p>که نیابد غیر تو زان نیم جو</p><p>ور کشد آن دیر هان زنهار تو</p><p>ورد خود کن دم به دم لاتقنطوا</p><p>این بگفت و دست خود آن مژده‌ور</p><p>بر دل او زد که رو زحمت ببر</p><p>چون به خویش آمد ز غیبت آن جوان</p><p>می‌نگنجید از فرح اندر جهان</p><p>زهرهٔ او بر دریدی از قلق</p><p>گر نبودی رفق و حفظ و لطف حق</p><p>یک فرح آن کز پس شصد حجاب</p><p>گوش او بشنید از حضرت جواب</p><p>از حجب چون حس سمعش در گذشت</p><p>شد سرافراز و ز گردون بر گذشت</p><p>که بود کان حس چشمش ز اعتبار</p><p>زان حجاب غیب هم یابد گذار</p><p>چون گذاره شد حواسش از حجاب</p><p>پس پیاپی گرددش دید و خطاب</p><p>جانب دکان وراق آمد او</p><p>دست می‌برد او به مشقش سو به سو</p><p>پیش چشمش آمد آن مکتوب زود</p><p>با علاماتی که هاتف گفته بود</p><p>در بغل زد گفت خواجه خیر باد</p><p>این زمان وا می‌رسم ای اوستاد</p><p>رفت کنج خلوتی و آن را بخواند</p><p>وز تحیر واله و حیران بماند</p><p>که بدین سان گنج‌نامهٔ بی‌بها</p><p>چون فتاده ماند اندر مشقها</p><p>باز اندر خاطرش این فکر جست</p><p>کز پی هر چیز یزدان حافظست</p><p>کی گذارد حافظ اندر اکتناف</p><p>که کسی چیزی رباید از گزاف</p><p>گر بیابان پر شود زر و نقود</p><p>بی رضای حق جوی نتوان ربود</p><p>ور بخوانی صد صحف بی سکته‌ای</p><p>بی قدر یادت نماند نکته‌ای</p><p>ور کنی خدمت نخوانی یک کتاب</p><p>علمهای نادره یابی ز جیب</p><p>شد ز جیب آن کف موسی ضو فشان</p><p>کان فزون آمد ز ماه آسمان</p><p>کانک می‌جستی ز چرخ با نهیب</p><p>سر بر آوردستت ای موسی ز جیب</p><p>تا بدانی که آسمانهای سمی</p><p>هست عکس مدرکات آدمی</p><p>نی که اول دست برد آن مجید</p><p>از دو عالم پیشتر عقل آفرید</p><p>این سخن پیدا و پنهانست بس</p><p>که نباشد محرم عنقا مگس</p><p>باز سوی قصه باز آ ای پسر</p><p>قصهٔ گنج و فقیر آور به سر</p><h2><a id="poem-8790" href="https://ganjoor.net/moulavi/masnavi/daftar6/sh66">بخش ۶۶ - تمامی قصهٔ آن فقیر و نشان جای آن گنج</a></h2>
<p>اندر آن رقعه نبشته بود این</p><p>که برون شهر گنجی دان دفین</p><p>آن فلان قبه که در وی مشهدست</p><p>پشت او در شهر و در در فدفدست</p><p>پشت با وی کن تو رو در قبله آر</p><p>وانگهان از قوس تیری بر گذار</p><p>چون فکندی تیر از قوس ای سعاد</p><p>بر کن آن موضع که تیرت اوفتاد</p><p>پس کمان سخت آورد آن فتی</p><p>تیر پرانید در صحن فضا</p><p>زو تبر آورد و بیل او شاد شاد</p><p>کند آن موضع که تیرش اوفتاد</p><p>کند شد هم او و هم بیل و تبر</p><p>خود ندید از گنج پنهانی اثر</p><p>هم‌چنین هر روز تیر انداختی</p><p>لیک جای گنج را نشناختی</p><p>چونک این را پیشه کرد او بر دوام</p><p>فجفجی در شهر افتاد و عوام</p><h2><a id="poem-8791" href="https://ganjoor.net/moulavi/masnavi/daftar6/sh67">بخش ۶۷ - فاش شدن خبر این گنج و رسیدن به گوش پادشاه</a></h2>
<p>پس خبر کردند سلطان را ازین</p><p>آن گروهی که بدند اندر کمین</p><p>عرضه کردند آن سخن را زیردست</p><p>که فلانی گنج‌نامه یافتست</p><p>چون شنید این شخص کین با شه رسید</p><p>جز که تسلیم و رضا چاره ندید</p><p>پیش از آنک اشکنجه بیند زان قباد</p><p>رقعه را آن شخص پیش او نهاد</p><p>گفت تا این رقعه را یابیده‌ام</p><p>گنج نه و رنج بی‌حد دیده‌ام</p><p>خود نشد یک حبه از گنج آشکار</p><p>لیک پیچیدم بسی من هم‌چو مار</p><p>مدت ماهی چنینم تلخ‌کام</p><p>که زیان و سود این بر من حرام</p><p>بوک بختت بر کند زین کان غطا</p><p>ای شه پیروزجنگ و دزگشا</p><p>مدت شش ماه و افزون پادشاه</p><p>تیر می‌انداخت و برمی‌کند چاه</p><p>هرکجا سخته کمانی بود چست</p><p>تیر داد انداخت و هر سو گنج جست</p><p>غیر تشویش و غم و طامات نی</p><p>هم‌چو عنقا نام فاش و ذات نی</p><h2><a id="poem-8792" href="https://ganjoor.net/moulavi/masnavi/daftar6/sh68">بخش ۶۸ - نومید شدن آن پادشاه از یافتن آن گنج و ملول شدن او از طلب آن</a></h2>
<p>چونک تعویق آمد اندر عرض و طول</p><p>شاه شد زان گنج دل سیر و ملول</p><p>دشتها را گز گز آن شه چاه کند</p><p>رقعه را از خشم پیش او فکند</p><p>گفت گیر این رقعه کش آثار نیست</p><p>تو بدین اولیتری کت کار نیست</p><p>نیست این کار کسی کش هست کار</p><p>که بسوزد گل بگردد گرد خار</p><p>نادر افتد اهل این ماخولیا</p><p>منتظر که روید از آهن گیا</p><p>سخت جانی باید این فن را چو تو</p><p>تو که داری جان سخت این را بجو</p><p>گر نیابی نبودت هرگز ملال</p><p>ور بیابی آن به تو کردم حلال</p><p>عقل راه ناامیدی کی رود</p><p>عشق باشد کان طرف بر سر دود</p><p>لاابالی عشق باشد نی خرد</p><p>عقل آن جوید کز آن سودی برد</p><p>ترک‌تاز و تن‌گداز و بی‌حیا</p><p>در بلا چون سنگ زیر آسیا</p><p>سخت‌رویی که ندارد هیچ پشت</p><p>بهره‌جویی را درون خویش کشت</p><p>پاک می‌بازد نباشد مزدجو</p><p>آنچنان که پاک می‌گیرد ز هو</p><p>می‌دهد حق هستیش بی‌علتی</p><p>می‌سپارد باز بی‌علت فتی</p><p>که فتوت دادن بی علتست</p><p>پاک‌بازی خارج هر ملتست</p><p>زانک ملت فضل جوید یا خلاص</p><p>پاک بازانند قربانان خاص</p><p>نی خدا را امتحانی می‌کنند</p><p>نی در سود و زیانی می‌زنند</p><h2><a id="poem-8793" href="https://ganjoor.net/moulavi/masnavi/daftar6/sh69">بخش ۶۹ - باز دادن شاه گنج‌نامه را به آن فقیر کی بگیر ما از سر این برخاستیم</a></h2>
<p>چونک رقعهٔ گنج پر آشوب را</p><p>شه مسلم داشت آن مکروب را</p><p>گشت آمن او ز خصمان و ز نیش</p><p>رفت و می‌پیچید در سودای خویش</p><p>یار کرد او عشق درداندیش را</p><p>کلب لیسد خویش ریش خویش را</p><p>عشق را در پیچش خود یار نیست</p><p>محرمش در ده یکی دیار نیست</p><p>نیست از عاشق کسی دیوانه‌تر</p><p>عقل از سودای او کورست و کر</p><p>زآنک این دیوانگی عام نیست</p><p>طب را ارشاد این احکام نیست</p><p>گر طبیبی را رسد زین گون جنون</p><p>دفتر طب را فرو شوید به خون</p><p>طب جملهٔ عقلها منقوش اوست</p><p>روی جمله دلبران روپوش اوست</p><p>روی در روی خود آر ای عشق‌کیش</p><p>نیست ای مفتون ترا جز خویش خویش</p><p>قبله از دل ساخت آمد در دعا</p><p>لیس للانسان الا ما سعی</p><p>پیش از آن کو پاسخی بشنیده بود</p><p>سالها اندر دعا پیچیده بود</p><p>بی‌اجابت بر دعاها می‌تنید</p><p>از کرم لبیک پنهان می‌شنید</p><p>چونک بی‌دف رقص می‌کرد آن علیل</p><p>ز اعتماد جود خلاق جلیل</p><p>سوی او نه هاتف و نه پیک بود</p><p>گوش اومیدش پر از لبیک بود</p><p>بی‌زبان می‌گفت اومیدش تعال</p><p>از دلش می‌روفت آن دعوت ملال</p><p>آن کبوتر را که بام آموختست</p><p>تو مخوان می‌رانش کان پر دوختست</p><p>ای ضیاء الحق حسام‌الدین برانش</p><p>کز ملاقات تو بر رستست جانش</p><p>گر برانی مرغ جانش از گزاف</p><p>هم بگرد بام تو آرد طواف</p><p>چینه و نقلش همه بر بام تست</p><p>پر زنان بر اوج مست دام تست</p><p>گر دمی منکر شود دزدانه روح</p><p>در ادای شکرت ای فتح و فتوح</p><p>شحنهٔ عشق مکرر کینه‌اش</p><p>طشت آتش می‌نهد بر سینه‌اش</p><p>که بیا سوی مه و بگذر ز گرد</p><p>شاه عشقت خواند زوتر باز گرد</p><p>گرد این بام و کبوترخانه من</p><p>چون کبوتر پر زنم مستانه من</p><p>جبرئیل عشقم و سدره‌م توی</p><p>من سقیمم عیسی مریم توی</p><p>جوش ده آن بحر گوهربار را</p><p>خوش بپرس امروز این بیمار را</p><p>چون تو آن او شدی بحر آن اوست</p><p>گرچه این دم نوبت بحران اوست</p><p>این خود آن ناله‌ست کو کرد آشکار</p><p>آنچ پنهانست یا رب زینهار</p><p>دو دهان داریم گویا هم‌چو نی</p><p>یک دهان پنهانست در لبهای وی</p><p>یک دهان نالان شده سوی شما</p><p>های هویی در فکنده در هوا</p><p>لیک داند هر که او را منظرست</p><p>که فغان این سری هم زان سرست</p><p>دمدمهٔ این نای از دمهای اوست</p><p>های هوی روح از هیهای اوست</p><p>گر نبودی با لبش نی را سمر</p><p>نی جهان را پر نکردی از شکر</p><p>با کی خفتی وز چه پهلو خاستی</p><p>که چنین پر جوش چون دریاستی</p><p>یا ابیت عند ربی خواندی</p><p>در دل دریای آتش راندی</p><p>نعرهٔ یا نار کونی باردا</p><p>عصمت جان تو گشت ای مقتدا</p><p>ای ضیاء الحق حسام دین و دل</p><p>کی توان اندود خورشیدی به گل</p><p>قصد کردستند این گل‌پاره‌ها</p><p>که بپوشانند خورشید ترا</p><p>در دل که لعلها دلال تست</p><p>باغها از خنده مالامال تست</p><p>محرم مردیت را کو رستمی</p><p>تا ز صد خرمن یکی جو گفتمی</p><p>چون بخواهم کز سرت آهی کنم</p><p>چون علی سر را فرو چاهی کنم</p><p>چونک اخوان را دل کینه‌ورست</p><p>یوسفم را قعر چه اولیترست</p><p>مست گشتم خویش بر غوغا زنم</p><p>چه چه باشد خیمه بر صحرا زنم</p><p>بر کف من نه شراب آتشین</p><p>وانگه آن کر و فر مستانه بین</p><p>منتظر گو باش بی گنج آن فقیر</p><p>زآنک ما غرقیم این دم در عصیر</p><p>از خدا خواه ای فقیر این دم پناه</p><p>از من غرقه شده یاری مخواه</p><p>که مرا پروای آن اسناد نیست</p><p>از خود و از ریش خویشم یاد نیست</p><p>باد سبلت کی بگنجد و آب رو</p><p>در شرابی که نگنجد تار مو</p><p>در ده ای ساقی یکی رطلی گران</p><p>خواجه را از ریش و سبلت وا رهان</p><p>نخوتش بر ما سبالی می‌زند</p><p>لیک ریش از رشک ما بر می‌کند</p><p>مات او و مات او و مات او</p><p>که همی‌دانیم تزویرات او</p><p>از پس صد سال آنچ آید ازو</p><p>پیر می‌بیند معین مو به مو</p><p>اندر آیینه چه بیند مرد عام</p><p>که نبیند پیر اندر خشت خام</p><p>آنچ لحیانی به خانهٔ خود ندید</p><p>هست بر کوسه یکایک آن پدید</p><p>رو به دریایی که ماهی‌زاده‌ای</p><p>هم‌چو خس در ریش چون افتاده‌ای</p><p>خس نه‌ای دور از تو رشک گوهری</p><p>در میان موج و بحر اولیتری</p><p>بحر وحدانست جفت و زوج نیست</p><p>گوهر و ماهیش غیر موج نیست</p><p>ای محال و ای محال اشراک او</p><p>دور از آن دریا و موج پاک او</p><p>نیست اندر بحر شرک و پیچ پیچ</p><p>لیک با احول چه گویم هیچ هیچ</p><p>چونک جفت احولانیم ای شمن</p><p>لازم آید مشرکانه دم زدن</p><p>آن یکیی زان سوی وصفست و حال</p><p>جز دوی ناید به میدان مقال</p><p>یا چو احول این دوی را نوش کن</p><p>یا دهان بر دوز و خوش خاموش کن</p><p>یا به نوبت گه سکوت و گه کلام</p><p>احولانه طبل می‌زن والسلام</p><p>چون ببینی محرمی گو سر جان</p><p>گل ببینی نعره زن چون بلبلان</p><p>چون ببینی مشک پر مکر و مجاز</p><p>لب ببند و خویشتن را خنب ساز</p><p>دشمن آبست پیش او مجنب</p><p>ورنه سنگ جهل او بشکست خنب</p><p>با سیاستهای جاهل صبر کن</p><p>خوش مدارا کن به عقل من لدن</p><p>صبر با نااهل اهلان را جلاست</p><p>صبر صافی می‌کند هر جا دلیست</p><p>آتش نمرود ابراهیم را</p><p>صفوت آیینه آمد در جلا</p><p>جور کفر نوحیان و صبر نوح</p><p>نوح را شد صیقل مرآت روح</p><h2><a id="poem-8794" href="https://ganjoor.net/moulavi/masnavi/daftar6/sh70">بخش ۷۰ - حکایت مرید شیخ حسن خرقانی قدس الله سره</a></h2>
<p>رفت درویشی ز شهر طالقان</p><p>بهر صیت بوالحسین خارقان</p><p>کوهها ببرید و وادی دراز</p><p>بهر دید شیخ با صدق و نیاز</p><p>آنچ در ره دید از رنج و ستم</p><p>گرچه در خوردست کوته می‌کنم</p><p>چون به مقصد آمد از ره آن جوان</p><p>خانهٔ آن شاه را جست او نشان</p><p>چون به صد حرمت بزد حلقهٔ درش</p><p>زن برون کرد از در خانه سرش</p><p>که چه می‌خواهی بگو ای ذوالکرم</p><p>گفت بر قصد زیارت آمدم</p><p>خنده‌ای زد زن که خه‌خه ریش بین</p><p>این سفرگیری و این تشویش بین</p><p>خود ترا کاری نبود آن جایگاه</p><p>که به بیهوده کنی این عزم راه</p><p>اشتهای گول‌گردی آمدت</p><p>یا ملولی وطن غالب شدت</p><p>یا مگر دیوت دو شاخه بر نهاد</p><p>بر تو وسواس سفر را در گشاد</p><p>گفت نافرجام و فحش و دمدمه</p><p>من نتوانم باز گفتن آن همه</p><p>از مثل وز ریش‌خند بی‌حساب</p><p>آن مرید افتاد از غم در نشیب</p><h2><a id="poem-8795" href="https://ganjoor.net/moulavi/masnavi/daftar6/sh71">بخش ۷۱ - پرسیدن آن وارد از حرم شیخ کی شیخ کجاست کجا جوییم و جواب نافرجام گفتن حرم</a></h2>
<p>اشکش از دیده بجست و گفت او</p><p>با همه آن شاه شیرین‌نام کو</p><p>گفت آن سالوس زراق تهی</p><p>دام گولان و کمند گمرهی</p><p>صد هزاران خام ریشان هم‌چو تو</p><p>اوفتاده از وی اندر صد عتو</p><p>گر نبینیش و سلامت وا روی</p><p>خیر تو باشد نگردی زو غوی</p><p>لاف‌کیشی کاسه‌لیسی طبل‌خوار</p><p>بانگ طبلش رفته اطراف دیار</p><p>سبطیند این قوم و گوساله‌پرست</p><p>در چنین گاوی چه می‌مالند دست</p><p>جیفة اللیلست و بطال النهار</p><p>هر که او شد غرهٔ این طبل‌خوار</p><p>هشته‌اند این قوم صد علم و کمال</p><p>مکر و تزویری گرفته کینست حال</p><p>آل موسی کو دریغا تاکنون</p><p>عابدان عجل را ریزند خون</p><p>شرع و تقوی را فکنده سوی پشت</p><p>کو عمر کو امر معروفی درشت</p><p>کین اباحت زین جماعت فاش شد</p><p>رخصت هر مفسد قلاش شد</p><p>کو ره پیغامبری و اصحاب او</p><p>کو نماز و سبحه و آداب او</p><h2><a id="poem-8796" href="https://ganjoor.net/moulavi/masnavi/daftar6/sh72">بخش ۷۲ - جواب گفتن مرید و زجر کردن مرید آن طعانه را از کفر و بیهوده گفتن</a></h2>
<p>بانگ زد بر وی جوان و گفت بس</p><p>روز روشن از کجا آمد عسس</p><p>نور مردان مشرق و مغرب گرفت</p><p>آسمانها سجده کردند از شگفت</p><p>آفتاب حق بر آمد از حمل</p><p>زیر چادر رفت خورشید از خجل</p><p>ترهات چون تو ابلیسی مرا</p><p>کی بگرداند ز خاک این سرا</p><p>من به بادی نامدم هم‌چون سحاب</p><p>تا بگردی باز گردم زین جناب</p><p>عجل با آن نور شد قبلهٔ کرم</p><p>قبله بی آن نور شد کفر و صنم</p><p>هست اباحت کز هوای آمد ضلال</p><p>هست اباحت کز خدا آمد کمال</p><p>کفر ایمان گشت و دیو اسلام یافت</p><p>آن طرف کان نور بی‌اندازه تافت</p><p>مظهر عزست و محبوب به حق</p><p>از همه کروبیان برده سبق</p><p>سجده آدم را بیان سبق اوست</p><p>سجده آرد مغز را پیوست پوست</p><p>شمع حق را پف کنی تو ای عجوز</p><p>هم تو سوزی هم سرت ای گنده‌پوز</p><p>کی شود دریا ز پوز سگ نجس</p><p>کی شود خورشید از پف منطمس</p><p>حکم بر ظاهر اگر هم می‌کنی</p><p>چیست ظاهرتر بگو زین روشنی</p><p>جمله ظاهرها به پیش این ظهور</p><p>باشد اندر غایت نقص و قصور</p><p>هر که بر شمع خدا آرد پف او</p><p>شمع کی میرد بسوزد پوز او</p><p>چون تو خفاشان بسی بینند خواب</p><p>کین جهان ماند یتیم از آفتاب</p><p>موجهای تیز دریاهای روح</p><p>هست صد چندان که بد طوفان نوح</p><p>لیک اندر چشم کنعان موی رست</p><p>نوح و کشتی را بهشت و کوه جست</p><p>کوه و کنعان را فرو برد آن زمان</p><p>نیم موجی تا به قعر امتهان</p><p>مه فشاند نور و سگ وع وع کند</p><p>سگ ز نور ماه کی مرتع کند</p><p>شب روان و همرهان مه بتگ</p><p>ترک رفتن کی کنند از بانگ سگ</p><p>جزو سوی کل دوان مانند تیر</p><p>کی کند وقف از پی هر گنده‌پیر</p><p>جان شرع و جان تقوی عارفست</p><p>معرفت محصول زهد سالفست</p><p>زهد اندر کاشتن کوشیدنست</p><p>معرفت آن کشت را روییدنست</p><p>پس چو تن باشد جهاد و اعتقاد</p><p>جان این کشتن نباتست و حصاد</p><p>امر معروف او و هم معروف اوست</p><p>کاشف اسرار و هم مکشوف اوست</p><p>شاه امروزینه و فردای ماست</p><p>پوست بندهٔ مغز نغزش دایماست</p><p>چون انا الحق گفت شیخ و پیش برد</p><p>پس گلوی جمله کوران را فشرد</p><p>چون انای بنده لا شد از وجود</p><p>پس چه ماند تو بیندیش ای جحود</p><p>گر ترا چشمیست بگشا در نگر</p><p>بعد لا آخر چه می‌ماند دگر</p><p>ای بریده آن لب و حلق و دهان</p><p>که کند تف سوی مه یا آسمان</p><p>تف برویش باز گردد بی شکی</p><p>تف سوی گردون نیابد مسلکی</p><p>تا قیامت تف برو بارد ز رب</p><p>هم‌چو تبت بر روان بولهب</p><p>طبل و رایت هست ملک شهریار</p><p>سگ کسی که خواند او را طبل‌خوار</p><p>آسمانها بندهٔ ماه وی‌اند</p><p>شرق و مغرب جمله نانخواه وی‌اند</p><p>زانک لولاکست بر توقیع او</p><p>جمله در انعام و در توزیع او</p><p>گر نبودی او نیابیدی فلک</p><p>گردش و نور و مکانی ملک</p><p>گر نبودی او نیابیدی به حار</p><p>هیبت و ماهی و در شاهوار</p><p>گر نبودی او نیابیدی زمین</p><p>در درونه گنج و بیرون یاسمین</p><p>رزقها هم رزق‌خواران وی‌اند</p><p>میوه‌ها لب‌خشک باران وی‌اند</p><p>هین که معکوس است در امر این گره</p><p>صدقه‌بخش خویش را صدقه بده</p><p>از فقیرستت همه زر و حریر</p><p>هین غنی راده زکاتی ای فقیر</p><p>چون تو ننگی جفت آن مقبول‌روح</p><p>چون عیال کافر اندر عقد نوح</p><p>گر نبودی نسبت تو زین سرا</p><p>پاره‌پاره کردمی این دم ترا</p><p>دادمی آن نوح را از تو خلاص</p><p>تا مشرف گشتمی من در قصاص</p><p>لیک با خانهٔ شهنشاه زمن</p><p>این چنین گستاخیی ناید ز من</p><p>رو دعا کن که سگ این موطنی</p><p>ورنه اکنون کردمی من کردنی</p>
</body></html>