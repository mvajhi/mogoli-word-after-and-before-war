<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4157" href="https://ganjoor.net/moulavi/shams/ghazalsh/sh1533">غزل شمارهٔ ۱۵۳۳</a></h2>
<p>بیا امروز ما مهمان میریم</p><p>بیا تا پیش میر خود بمیریم</p><p>ز مرگ ما جهانی زنده گردد</p><p>ازیرا ما نه قربان حقیریم</p><p>به مرغی جبرئیلی را ببندیم</p><p>به جانی ما جهانی را بگیریم</p><p>سبو بدهیم و دریایی ستانیم</p><p>چرا ما از چنین سودی نفیریم</p><p>غلام ماست ازرق پوش گردون</p><p>غلام خویشتن را چون اسیریم</p><p>چو ما شیریم و شیر شیر خوردیم</p><p>چرا چون یوز مفتون پنیریم</p><p>خمش کن نیست حاجت وانمودن</p><p>به پیش تیر باشی گر چه تیریم</p><h2><a id="poem-4158" href="https://ganjoor.net/moulavi/shams/ghazalsh/sh1534">غزل شمارهٔ ۱۵۳۴</a></h2>
<p>بیا ما چند کس با هم بسازیم</p><p>چو شادی کم شود با غم بسازیم</p><p>بیا تا با خدا خلوت گزینیم</p><p>چو عیسی با چنین مریم بسازیم</p><p>گر از فرزند آدم کس نماند</p><p>چه غم داریم با آدم بسازیم</p><p>ور آدم نیز از ما گوشه گیرد</p><p>به جان تو که بی‌او هم بسازیم</p><p>یکی جانی است ما را شادی انگیز</p><p>که گر ویران شود عالم بسازیم</p><p>اگر دریا شود آتش بنوشیم</p><p>وگر زخمی رسد مرهم بسازیم</p><p>به پیش کعبه رویش بمیریم</p><p>بدان چاه و بدان زمزم بسازیم</p><h2><a id="poem-4159" href="https://ganjoor.net/moulavi/shams/ghazalsh/sh1535">غزل شمارهٔ ۱۵۳۵</a></h2>
<p>بیا تا قدر یکدیگر بدانیم</p><p>که تا ناگه ز یکدیگر نمانیم</p><p>چو مؤمن آینه مؤمن یقین شد</p><p>چرا با آینه ما روگرانیم</p><p>کریمان جان فدای دوست کردند</p><p>سگی بگذار ما هم مردمانیم</p><p>فسون قل اعوذ و قل هو الله</p><p>چرا در عشق همدیگر نخوانیم</p><p>غرض‌ها تیره دارد دوستی را</p><p>غرض‌ها را چرا از دل نرانیم</p><p>گهی خوشدل شوی از من که میرم</p><p>چرا مرده‌پرست و خصم جانیم</p><p>چو بعد از مرگ خواهی آشتی کرد</p><p>همه عمر از غمت در امتحانیم</p><p>کنون پندار مردم آشتی کن</p><p>که در تسلیم ما چون مردگانیم</p><p>چو بر گورم بخواهی بوسه دادن</p><p>رخم را بوسه ده کاکنون همانیم</p><p>خمش کن مرده‌وار ای دل ازیرا</p><p>به هستی متهم ما زین زبانیم</p><h2><a id="poem-4160" href="https://ganjoor.net/moulavi/shams/ghazalsh/sh1536">غزل شمارهٔ ۱۵۳۶</a></h2>
<p>میان ما درآ ما عاشقانیم</p><p>که تا در باغ عشقت درکشانیم</p><p>مقیم خانه ما شو چو سایه</p><p>که ما خورشید را همسایگانیم</p><p>چو جان اندر جهان گر ناپدیدیم</p><p>چو عشق عاشقان گر بی‌نشانیم</p><p>ولیک آثار ما پیوسته توست</p><p>که ما چون جان نهانیم و عیانیم</p><p>هر آن چیزی که تو گویی که آنید</p><p>به بالاتر نگر بالای آنیم</p><p>تو آبی لیک گردابی و محبوس</p><p>درآ در ما که ما سیل روانیم</p><p>چو ما در فقر مطلق پاکبازیم</p><p>بجز تصنیف نادانی ندانیم</p><h2><a id="poem-4161" href="https://ganjoor.net/moulavi/shams/ghazalsh/sh1537">غزل شمارهٔ ۱۵۳۷</a></h2>
<p>چرا شاید چو ما شه زادگانیم</p><p>که جز صورت ز یک دیگر ندانیم</p><p>چو مرغ خانه تا کی دانه چینیم</p><p>چه شد دریا چو ما مرغابیانیم</p><p>برو ای مرغ خانه تو چه دانی</p><p>که ما مرغان در آن دریا چه سانیم</p><p>مزن بر عاشقان عشق تشنیع</p><p>تو را چه کاین چنینیم و چنانیم</p><p>چنینیم و چنان و هر چه هستیم</p><p>اسیر دام عشق بی‌امانیم</p><p>چرا از جهل بر ما می دوانی</p><p>نه گردون را چنین ما می دوانیم</p><p>عجب نبود اگر ما را بخایند</p><p>که آتش دیده و پخته چو نانیم</p><p>وگر چون گرگ ما را می درانند</p><p>چه چاره چون به حکم آن شبانیم</p><p>چو چرخ اندر زبان‌ها اوفتادیم</p><p>چو چرخ بی‌گناه و بی‌زبانیم</p><p>حریف کهرباییم ار چو کاهیم</p><p>نه در زندان چو کاه کاهدانیم</p><p>نتاند باد کاه ما ربودن</p><p>که ما زان کهربا اندر امانیم</p><p>تو را باد و دم شهوت رباید</p><p>نه ما که کهربای عقل و جانیم</p><p>خمش کن کاه و کوه و کهربا چیست</p><p>که آنچ از فهم بیرون است آنیم</p><h2><a id="poem-4162" href="https://ganjoor.net/moulavi/shams/ghazalsh/sh1538">غزل شمارهٔ ۱۵۳۸</a></h2>
<p>بر آن بودم که فرهنگی بجویم</p><p>که آن مه رو نهد رویی به رویم</p><p>بگفتم یک سخن دارم به خاطر</p><p>به پیش آ تا به گوش تو بگویم</p><p>که خوابی دیده‌ام من دوش ای جان</p><p>ز تو خواهم که تعبیرش بجویم</p><p>ندارم محرم این خواب جز تو</p><p>تو بشنو ای شه ستارخویم</p><p>بجنبانید سر را و بخندید</p><p>سری را که بداند مو به مویم</p><p>که یعنی حیله با من می سکالی</p><p>که من آیینه هر رنگ و بویم</p><p>مثال لعبتی ام در کف او</p><p>که نقش سوزن زردوز اویم</p><p>نباشد بی‌حیات آن نقش کو کرد</p><p>کمین نقشش منم درهای و هویم</p><h2><a id="poem-4163" href="https://ganjoor.net/moulavi/shams/ghazalsh/sh1539">غزل شمارهٔ ۱۵۳۹</a></h2>
<p>مگردان روی خود ای دیده رویم</p><p>به من بنگر که تا از تو برویم</p><p>سبوی جسمم از چشمه‌ات پرآب است</p><p>مکن ای سنگ دل مشکن سبویم</p><p>تو جویایی و من جویانتر از تو</p><p>که داند تو چه جویی من چه جویم</p><p>همین دانم که از بوی گل تو</p><p>مثال گل قبا در خون بشویم</p><p>منم ضراب و عشقت چون ترازو</p><p>از این خاموش گویا چند گویم</p><p>زهی مشکل که تو خود سو نداری</p><p>و من در جستن تو سو به سویم</p><p>تو اندر هیچ کویی درنگنجی</p><p>و من اندر پی تو کو به کویم</p><h2><a id="poem-4164" href="https://ganjoor.net/moulavi/shams/ghazalsh/sh1540">غزل شمارهٔ ۱۵۴۰</a></h2>
<p>بیا با هم سخن از جان بگوییم</p><p>ز گوش و چشم‌ها پنهان بگوییم</p><p>چو گلشن بی‌لب و دندان بخندیم</p><p>چو فکرت بی‌لب و دندان بگوییم</p><p>به سان عقل اول سر عالم</p><p>دهان بربسته تا پایان بگوییم</p><p>سخندانان چو مشرف بر دهانند</p><p>برون از خرگه ایشان بگوییم</p><p>کسی با خود سخن پیدا نگوید</p><p>اگر جمله یکیم آن سان بگوییم</p><p>تو با دست تو چون گویی که برگیر</p><p>چو همدستیم از آن دستان بگوییم</p><p>بداند دست و پا از جنبش دل</p><p>دهان ساکن دل جنبان بگوییم</p><p>بداند ذره ذره امر تقدیر</p><p>اگر خواهی مثال آن بگوییم</p><h2><a id="poem-4165" href="https://ganjoor.net/moulavi/shams/ghazalsh/sh1541">غزل شمارهٔ ۱۵۴۱</a></h2>
<p>مرا خواندی ز در تو خستی از بام</p><p>زهی بازی زهی بازی زهی دام</p><p>از آن بازی که من می دانم و تو</p><p>چه بازی‌ها تو پختستی و من خام</p><p>تویی کز مکر و از افسوس و وعده</p><p>چو خواهی سنگ و آهن را کنی رام</p><p>مها با این همه خوشی تو چونی</p><p>ز زحمت‌های ما وز جور ایام</p><p>چه می پرسم تو خود چون خوش نباشی</p><p>که در مجلس تو داری جام بر جام</p><p>مرا در راه دی دشنام دادی</p><p>چنین مستم ز شیرینی دشنام</p><h2><a id="poem-4166" href="https://ganjoor.net/moulavi/shams/ghazalsh/sh1542">غزل شمارهٔ ۱۵۴۲</a></h2>
<p>چنان مستم چنان مستم من این دم</p><p>که حوا را بنشناسم ز آدم</p><p>ز شور من بشوریده‌ست دریا</p><p>ز سرمستی من مست است عالم</p><p>زهی سر ده که سر ببریده جلاد</p><p>که تا دنیا نبیند هیچ ماتم</p><p>حلال اندر حلال اندر حلال است</p><p>می خنب خدا نبود محرم</p><p>از این باده جوان گر خورده بودی</p><p>نبودی پشت پیر چرخ را خم</p><p>زمین ار خورده بودی فارغستی</p><p>از آن که ابر تر بارد بر او نم</p><p>دل بی‌عقل شرح این بگفتی</p><p>اگر بودی به عالم نیم محرم</p><p>ز آب و گل برون بردی شما را</p><p>اگر بودی شما را پای محکم</p><h2><a id="poem-4167" href="https://ganjoor.net/moulavi/shams/ghazalsh/sh1543">غزل شمارهٔ ۱۵۴۳</a></h2>
<p>کجایی ساقیا درده مدامم</p><p>که من از جان غلامت را غلامم</p><p>می اندرده تهی دستم چه داری</p><p>که از خون جگر پر گشت جامم</p><p>ز ننگ من نگوید نام من کس</p><p>چو من مردی چه جای ننگ و نامم</p><p>چو بر جانم زدی شمشیر عشقت</p><p>تمامم کن که زنده ناتمامم</p><p>گهم زاهد همی‌خوانند و گه رند</p><p>من مسکین ندانم تا کدامم</p><p>ز من چون شمع تا یک ذره باقی است</p><p>نخواهد بود جز آتش مقامم</p><p>مرا جز سوختن راه دگر نیست</p><p>بیا تا خوش بسوزم زانک خامم</p><h2><a id="poem-4168" href="https://ganjoor.net/moulavi/shams/ghazalsh/sh1544">غزل شمارهٔ ۱۵۴۴</a></h2>
<p>مرا گویی چه سانی من چه دانم</p><p>کدامی وز کیانی من چه دانم</p><p>مرا گویی چنین سرمست و مخمور</p><p>ز چه رطل گرانی من چه دانم</p><p>مرا گویی در آن لب او چه دارد</p><p>کز او شیرین زبانی من چه دانم</p><p>مرا گویی در این عمرت چه دیدی</p><p>به از عمر و جوانی من چه دانم</p><p>بدیدم آتشی اندر رخ او</p><p>چو آب زندگانی من چه دانم</p><p>اگر من خود توام پس تو کدامی</p><p>تو اینی یا تو آنی من چه دانم</p><p>چنین اندیشه‌ها را من کی باشم</p><p>تو جان مهربانی من چه دانم</p><p>مرا گویی که بر راهش مقیمی</p><p>مگر تو راهبانی من چه دانم</p><p>مرا گاهی کمان سازی گهی تیر</p><p>تو تیری یا کمانی من چه دانم</p><p>خنک آن دم که گویی جانت بخشم</p><p>بگویم من تو دانی من چه دانم</p><p>ز بی‌صبری بگویم شمس تبریز</p><p>چنینی و چنانی من چه دانم</p><h2><a id="poem-4169" href="https://ganjoor.net/moulavi/shams/ghazalsh/sh1545">غزل شمارهٔ ۱۵۴۵</a></h2>
<p>شراب شیره انگور خواهم</p><p>حریف سرخوش مخمور خواهم</p><p>مرا بویی رسید از بوی حلاج</p><p>ز ساقی باده منصور خواهم</p><p>ز مطرب ناله سرنای خواهم</p><p>ز زهره زاری طنبور خواهم</p><p>چو یارم در خرابات خراب است</p><p>چرا من خانه معمور خواهم</p><p>بیا نزدیکم ای ساقی که امروز</p><p>من از خود خویشتن را دور خواهم</p><p>اگر گویم مرا معذور می دار</p><p>مرا گوید تو را معذور خواهم</p><p>مرا در چشم خود ره ده که خود را</p><p>ز چشم دیگران مستور خواهم</p><p>یکی دم دست را از روی برگیر</p><p>که در دنیا بهشت و حور خواهم</p><p>اگر چشم و دلم غیر تو بیند</p><p>در آن دم چشم‌ها را کور خواهم</p><p>ببستم چشم خود از نور خورشید</p><p>که من آن چهره پرنور خواهم</p><p>چو رنجوران دل را تو طبیبی</p><p>سزد گر خویش را رنجور خواهم</p><p>چو تو مر مردگان را می دهی جان</p><p>سزد گر خویش را در گور خواهم</p><h2><a id="poem-4170" href="https://ganjoor.net/moulavi/shams/ghazalsh/sh1546">غزل شمارهٔ ۱۵۴۶</a></h2>
<p>رفتم تصدیع از جهان بردم</p><p>بیرون شدم از زحیر و جان بردم</p><p>کردم بدرود همنشینان را</p><p>جان را به جهان بی‌نشان بردم</p><p>زین خانه شش دری برون رفتم</p><p>خوش رخت به سوی لامکان بردم</p><p>چون میر شکار غیب را دیدم</p><p>چون تیر پریدم و کمان بردم</p><p>چوگان اجل چو سوی من آمد</p><p>من گوی سعادت از میان بردم</p><p>از روزن من مهی عجب درتافت</p><p>رفتم سوی بام و نردبان بردم</p><p>این بام فلک که مجمع جان‌هاست</p><p>ز آن خوشتر بد که من گمان بردم</p><p>شاخ گل من چو گشت پژمرده</p><p>بازش سوی باغ و گلستان بردم</p><p>چون مشتریی نبود نقدم را</p><p>زودش سوی اصل اصل کان بردم</p><p>زین قلب زنان قراضه جان را</p><p>هم جانب زرگر ارمغان بردم</p><p>در غیب جهان بی‌کران دیدم</p><p>آلاجق خود بدان کران بردم</p><p>بر من مگری که زین سفر شادم</p><p>چون راه به خطه جنان بردم</p><p>این نکته نویس بر سر گورم</p><p>که سر ز بلا و امتحان بردم</p><p>خوش خسپ تنا در این زمین که من</p><p>پیغام تو سوی آسمان بردم</p><p>بربند زنخ که من فغان‌ها را</p><p>سرجمله به خالق فغان بردم</p><p>زین بیش مگو غم دل ایرا من</p><p>دل را به جناب غیب دان بردم</p><h2><a id="poem-4171" href="https://ganjoor.net/moulavi/shams/ghazalsh/sh1547">غزل شمارهٔ ۱۵۴۷</a></h2>
<p>من با تو حدیث بی‌زبان گویم</p><p>وز جمله حاضران نهان گویم</p><p>جز گوش تو نشنود حدیث من</p><p>هر چند میان مردمان گویم</p><p>در خواب سخن نه بی‌زبان گویند</p><p>در بیداری من آن چنان گویم</p><p>جز در بن چاه می ننالم من</p><p>اسرار غم تو بی‌مکان گویم</p><p>بر روی زمین نشسته باشم خوش</p><p>احوال زمین بر آسمان گویم</p><p>معشوق همی‌شود نهان از من</p><p>هر چند علامت نشان گویم</p><p>جان‌های لطیف در فغان آیند</p><p>آن دم که من از غمت فغان گویم</p><h2><a id="poem-4172" href="https://ganjoor.net/moulavi/shams/ghazalsh/sh1548">غزل شمارهٔ ۱۵۴۸</a></h2>
<p>روی تو چو نوبهار دیدم</p><p>گل را ز تو شرمسار دیدم</p><p>تا در دل من قرار کردی</p><p>دل را ز تو بی‌قرار دیدم</p><p>من چشم شدم همه چو نرگس</p><p>کان نرگس پرخمار دیدم</p><p>در عشق روم که عشق را من</p><p>از جمله بلا حصار دیدم</p><p>از ملک جهان و عیش عالم</p><p>من عشق تو اختیار دیدم</p><p>خود ملک تویی و جان عالم</p><p>یک بود و منش هزار دیدم</p><p>من مردم و از تو زنده گشتم</p><p>پس عالم را دو بار دیدم</p><p>ای مطرب اگر تو یار مایی</p><p>این پرده بزن که یار دیدم</p><p>در شهر شما چه یار جویم</p><p>چون یاری شهریار دیدم</p><p>چون در بر خود خوشش فشردم</p><p>آیین شکرفشار دیدم</p><p>چون بستم من دهان ز گفتن</p><p>بس گفتن بی‌شمار دیدم</p><p>چون پای نماند اندر این ره</p><p>من رفتن راهوار دیدم</p><p>سر درنکشم ز ضر که بی‌سر</p><p>سرهای کلاه دار دیدم</p><p>بس کن که ملول گشت دلبر</p><p>بر خاطر او غبار دیدم</p><h2><a id="poem-4173" href="https://ganjoor.net/moulavi/shams/ghazalsh/sh1549">غزل شمارهٔ ۱۵۴۹</a></h2>
<p>زنهار مرا مگو که پیرم</p><p>پیری و فنا کجا پذیرم</p><p>من ماهی چشمه حیاتم</p><p>من غرقه بحر شهد و شیرم</p><p>جز از لب لعل جان ننوشم</p><p>غیر سر زلف او نگیرم</p><p>گر کژ نهدم کمان ابرو</p><p>در حکم کمان او چو تیرم</p><p>انداخته‌ای چو تیر دورم</p><p>برگیر که از تو ناگزیرم</p><p>پرم تو دهی چرا نپرم</p><p>میرم چو تویی چرا بمیرم</p><h2><a id="poem-4174" href="https://ganjoor.net/moulavi/shams/ghazalsh/sh1550">غزل شمارهٔ ۱۵۵۰</a></h2>
<p>گر از غم عشق عار داریم</p><p>پس ما به جهان چه کار داریم</p><p>یا رب تو مده قرار ما را</p><p>گر بی‌رخ تو قرار داریم</p><p>ای یوسف یوسفان کجایی</p><p>ما روی در آن دیار داریم</p><p>هر صبح بر آن دو زلف مشکین</p><p>چون باد صبا گذار داریم</p><p>چون حلقه زلف خود شماری</p><p>ما چشم در آن شمار داریم</p><p>چشم تو شکار کرد جان را</p><p>ما دیده در آن شکار داریم</p><p>ای آب حیات در کنارت</p><p>این آتش از آن کنار داریم</p><p>زان لاله ستان چه زار گشتیم</p><p>یا رب که چه لاله زار داریم</p><p>گوییم ز رشک شمس تبریز</p><p>نی سیم و نه زر نه یار داریم</p><h2><a id="poem-4175" href="https://ganjoor.net/moulavi/shams/ghazalsh/sh1551">غزل شمارهٔ ۱۵۵۱</a></h2>
<p>از اصل چو حورزاد باشیم</p><p>شاید که همیشه شاد باشیم</p><p>ما داد طرب دهیم تا ما</p><p>در عشق امیرداد باشیم</p><p>چون عشق بنا نهاد ما را</p><p>دانی که نکونهاد باشیم</p><p>در عشق توام گشاد دیده</p><p>چون عشق تو باگشاد باشیم</p><p>ما را چو مراد بی‌مرادی است</p><p>پس ما همه بر مراد باشیم</p><p>چون بنده بندگان عشقیم</p><p>کیخسرو و کیقباد باشیم</p><p>چون یوسف آن عزیز مصریم</p><p>هر چند که در مزاد باشیم</p><p>بر چهره یوسفی حجابی است</p><p>اندر پس پرده راد باشیم</p><p>خود باد حجاب را رباید</p><p>ما منتظران باد باشیم</p><p>ما دل به صلاح دین سپردیم</p><p>تا در دل او به یاد باشیم</p><h2><a id="poem-4176" href="https://ganjoor.net/moulavi/shams/ghazalsh/sh1552">غزل شمارهٔ ۱۵۵۲</a></h2>
<p>ما آفت جان عاشقانیم</p><p>نی خانه نشین و خانه بانیم</p><p>اندر دل تو اگر خیال است</p><p>می پنداری که ما ندانیم</p><p>اسرار خیال‌ها نه ماییم</p><p>هر سودا را نه ما پزانیم</p><p>دل‌ها بر ما کبوترانند</p><p>هر لحظه به جانبی پرانیم</p><p>تن گفت به جان از این نشان کو</p><p>جان گفت که سر به سر نشانیم</p><p>آخر تو به گفت خویش بنگر</p><p>کاندر دهن تو می نشانیم</p><p>هر دم بغل تو را گرفته</p><p>در راحت و رنج می کشانیم</p><p>تا آتش و آب و بادطبعی</p><p>ما باده خاکیت چشانیم</p><p>وان گاه دهان تو بشوییم</p><p>آن جا برسی که ما نهانیم</p><p>چون رخت تو در نهان کشیدیم</p><p>آنگه بینی که ما چه سانیم</p><p>چون نقش تو از زمین ببردیم</p><p>دانی که عجایب زمانیم</p><p>هر سو نگری زمان نبینی</p><p>پس لاف زنی که لامکانیم</p><p>همرنگ دلت شود تن تو</p><p>در رقص آیی که جمله جانیم</p><p>لب بر لب ما نهی تو بی‌لب</p><p>اقرار کنی که همزبانیم</p><p>ای شمس الدین و شاه تبریز</p><p>از بندگیت شهنشهانیم</p><h2><a id="poem-4177" href="https://ganjoor.net/moulavi/shams/ghazalsh/sh1553">غزل شمارهٔ ۱۵۵۳</a></h2>
<p>ما صحبت همدگر گزینیم</p><p>بر دامن همدگر نشینیم</p><p>یاران همه پیشتر نشینید</p><p>تا چهره همدگر ببینیم</p><p>ما را ز درون موافقت‌هاست</p><p>تا ظن نبری که ما همینیم</p><p>این دم که نشسته‌ایم با هم</p><p>می بر کف و گل در آستینیم</p><p>از عین به غیب راه داریم</p><p>زیرا همراه پیک دینیم</p><p>از خانه به باغ راه داریم</p><p>همسایه سرو و یاسمینیم</p><p>هر روز به باغ اندرآییم</p><p>گل‌های شکفته صد ببینیم</p><p>وز بهر نثار عاشقان را</p><p>دامن دامن ز گل بچینیم</p><p>از باغ هر آنچ جمع کردیم</p><p>در پیش نهیم و برگزینیم</p><p>از ما دل خویش درمدزدید</p><p>ما دزد نه‌ایم ما امینیم</p><p>اینک دم ما نسیم آن گل</p><p>ما گلبن گلشن یقینیم</p><p>عالم پر شد نسیم آن گل</p><p>یعنی که بیا که ما چنینیم</p><p>بومان ببرد چو بوی بردیم</p><p>مه مان کند ار چه ما کهینیم</p><p>هر چند کمین غلام عشقیم</p><p>چون عشق نشسته در کمینیم</p><h2><a id="poem-4178" href="https://ganjoor.net/moulavi/shams/ghazalsh/sh1554">غزل شمارهٔ ۱۵۵۴</a></h2>
<p>چون ذره به رقص اندرآییم</p><p>خورشید تو را مسخر آییم</p><p>در هر سحری ز مشرق عشق</p><p>همچون خورشید ما برآییم</p><p>در خشک و تر جهان بتابیم</p><p>نی خشک شویم و نی تر آییم</p><p>بس ناله مس‌ها شنیدیم</p><p>کای نور بتاب تا زر آییم</p><p>از بهر نیاز و درد ایشان</p><p>ما بر سر چرخ و اختر آییم</p><p>از سیمبری که هست دلبر</p><p>از بهر قلاده عنبر آییم</p><p>زان خرقه خویش ضرب کردیم</p><p>تا زین به قبای ششتر آییم</p><p>ما صرف کشان راه فقریم</p><p>سرمست نبیذ احمر آییم</p><p>گر زهر جهان نهند بر ما</p><p>از باطن خویش شکر آییم</p><p>آن روز که پردلان گریزند</p><p>در عین وغا چو سنجر آییم</p><p>از خون عدو نبیذ سازیم</p><p>وانگه بکشیم و خنجر آییم</p><p>ما حلقه عاشقان مستیم</p><p>هر روز چو حلقه بر در آییم</p><p>طغرای امان ما نوشت او</p><p>کی از اجلی به غرغر آییم</p><p>اندر ملکوت و لامکان ما</p><p>بر کره چرخ اخضر آییم</p><p>از عالم جسم خفیه گردیم</p><p>در عالم عشق اظهر آییم</p><p>در جسم شده‌ست روح طاهر</p><p>بی‌جسم شویم و اطهر آییم</p><p>شمس تبریز جان جان است</p><p>در برج ابد برابر آییم</p><h2><a id="poem-4179" href="https://ganjoor.net/moulavi/shams/ghazalsh/sh1555">غزل شمارهٔ ۱۵۵۵</a></h2>
<p>جز جانب دل به دل نیاییم</p><p>یک لحظه برون دل نپاییم</p><p>ماننده نای سربریده</p><p>بی‌برگ شدیم و بانواییم</p><p>همچون جگر کباب عاشق</p><p>جز آتش عشق را نشاییم</p><p>ما ذره آفتاب عشقیم</p><p>ای عشق برآی تا برآییم</p><p>ما را به میان ذره‌ها جوی</p><p>ما خردترین ذره‌هاییم</p><p>ور زانک بجویی و نیابی</p><p>بدهیم نشان که ما کجاییم</p><p>در خانه چو آفتاب درتافت</p><p>گرد سر روزن سراییم</p><h2><a id="poem-4180" href="https://ganjoor.net/moulavi/shams/ghazalsh/sh1556">غزل شمارهٔ ۱۵۵۶</a></h2>
<p>ای برده نماز من ز هنگام</p><p>هین وقت نماز شد بیارام</p><p>ای خورده تو خون صد قلندر</p><p>ای بر تو حلال خون بیاشام</p><p>عشق تو و آنگهی سلامت</p><p>ای دشمن ننگ و دشمن نام</p><p>مستی تو وانگهی سر و پا</p><p>دیوانه وانگهی سرانجام</p><p>یک حرف بپرسمت بگویی</p><p>دلسوخته دیده چنین خام</p><p>پیداست که یار من ملول است</p><p>خاموش شدم به کام و ناکام</p><h2><a id="poem-4181" href="https://ganjoor.net/moulavi/shams/ghazalsh/sh1557">غزل شمارهٔ ۱۵۵۷</a></h2>
<p>یا رب توبه چرا شکستم</p><p>وز لقمه دهان چرا نبستم</p><p>گر وسوسه کرد گرد پیچم</p><p>در پیچش او چرا نشستم</p><p>آخر دیدم به عقل موضع</p><p>صد بار و هزار بار رستم</p><p>از بندگی خدا ملولم</p><p>زیرا که به جان گلوپرستم</p><p>خود من جعل المهوم هما</p><p>از لفظ رسول خوانده استم</p><p>چون بر دل من نشسته دودی</p><p>چون زود چو گرد برنجستم</p><p>این‌ها که نبشتم از ندامت</p><p>آن وقت نبشته بود دستم</p><h2><a id="poem-4182" href="https://ganjoor.net/moulavi/shams/ghazalsh/sh1558">غزل شمارهٔ ۱۵۵۸</a></h2>
<p>دانی کامروز از چه زردم</p><p>ای تو همه شب حریف نردم</p><p>در نرد دل از تو متهم شد</p><p>کو مهره ربود از نبردم</p><p>گفتم که دلا بیار مهره</p><p>کز رفتن مهره من به دردم</p><p>بگشاد دلم بغل که می جو</p><p>گر هست بیاب من نخوردم</p><p>دیوانه شدم ز درد مهره</p><p>دل را همه شب شکنجه کردم</p><p>می گفت بلی و گاه نی نی</p><p>گه عشوه بداد گرم و سردم</p><p>گفتم که تو برده‌ای یقین است</p><p>من از تو به عشوه برنگردم</p><p>دل گفت چگونه دزد باشم</p><p>من خازن چرخ لاژوردم</p><p>زین دمدمه از خرم بیفکند</p><p>دریافت که من سلیم مردم</p><p>خر رفت و رسن ببرد و دل گفت</p><p>من در پی گرد او چه گردم</p><h2><a id="poem-4183" href="https://ganjoor.net/moulavi/shams/ghazalsh/sh1559">غزل شمارهٔ ۱۵۵۹</a></h2>
<p>من دوش به تازه عهد کردم</p><p>سوگند به جان تو بخوردم</p><p>کز روی تو چشم برندارم</p><p>گر تیغ زنی ز تو نگردم</p><p>درمان ز کسی دگر نجویم</p><p>زیرا ز فراق توست دردم</p><p>در آتشم ار فروبری تو</p><p>گر آه برآورم نه مردم</p><p>برخاستم از رهت چو گردی</p><p>بر خاک ره تو بازگردم</p><h2><a id="poem-4184" href="https://ganjoor.net/moulavi/shams/ghazalsh/sh1560">غزل شمارهٔ ۱۵۶۰</a></h2>
<p>تا عشق تو سوخت همچو عودم</p><p>یک عقده نماند از وجودم</p><p>گه باروی چرخ رخنه کردم</p><p>گه سکه آفتاب سودم</p><p>چون مه پی آفتاب رفتم</p><p>گه کاهیدم گهی فزودم</p><p>از تو دل من نمی‌شکیبد</p><p>صد بار منش بیازمودم</p><p>این بخشش توست زور من نیست</p><p>گر حلقه سیم درربودم</p><p>گر دشمن چاشتم خفاشم</p><p>ور منکر احمدم جهودم</p><p>تفهیم تو تیز کرد گوشم</p><p>کان راز شریف را شنودم</p><p>سیل آمد و برد خفتگان را</p><p>من تشنه بدم نمی‌غنودم</p><p>صیقل گر سینه امر کن بود</p><p>گر من ز کسل نمی‌زدودم</p><p>توفیر شد از مکارم تو</p><p>هر تقصیری که من نمودم</p><p>من جود چرا کنم به جلدی</p><p>کز جود تو مو به موی جودم</p><p>از عشق تو بر فراز عرشم</p><p>گر بالایم وگر فرودم</p><p>از فضل تو است اگر ضحوکم</p><p>از رشک تو است اگر حسودم</p><p>بس کردم ذکر شمس تبریز</p><p>ای عالم سر تار و پودم</p><h2><a id="poem-4185" href="https://ganjoor.net/moulavi/shams/ghazalsh/sh1561">غزل شمارهٔ ۱۵۶۱</a></h2>
<p>تا چهره آن یگانه دیدم</p><p>دل در غم بی‌کرانه دیدم</p><p>گفتی فرداست روز بازار</p><p>بازار تو را بهانه دیدم</p><p>دل را چو انار ترش و شیرین</p><p>خون بسته و دانه دانه دیدم</p><p>زهر عالم همه عسل شد</p><p>تا شهد تو در میانه دیدم</p><p>جان را چو وثاق و جای زنبور</p><p>از شهد تو خانه خانه دیدم</p><p>بر آتشم و هنوز در عشق</p><p>زان دوزخ یک زبانه دیدم</p><p>شطرنج که صد هزار خانه‌ست</p><p>از جمله آن دو خانه دیدم</p><p>یک خانه پر از خمار دیدم</p><p>یک خانه می مغانه دیدم</p><p>چون عشق چنین دو روی دارد</p><p>سرگشتگی زمانه دیدم</p><p>وانگه زین سر به سوی آن سر</p><p>دزدیده ره و دهانه دیدم</p><p>زان ره خرد دقیقه بین را</p><p>اندیشه ابلهانه دیدم</p><p>او بر سر گنج بی‌نشانی</p><p>سرگشته که من نشانه دیدم</p><p>او زیر پر همای دولت</p><p>گوید که به خواب لانه دیدم</p><p>جانی که ز غم ز پا درآمد</p><p>در عالم دل روانه دیدم</p><p>جانی که فسانه داند این را</p><p>او را همگی فسانه دیدم</p><p>نالنده و بی‌خبر ز نالش</p><p>چون بربط و چون چغانه دیدم</p><p>بس شانه مکن که طره عشق</p><p>بیرون ز حدود شانه دیدم</p><p>صد شب بر او ترانه گویی</p><p>روزت گوید تو را ندیدم</p><p>هر درد که آن دوا ندارد</p><p>سوی دل خود دوانه دیدم</p><h2><a id="poem-4186" href="https://ganjoor.net/moulavi/shams/ghazalsh/sh1562">غزل شمارهٔ ۱۵۶۲</a></h2>
<p>گر ناز تو را به گفت نارم</p><p>مهر تو درون سینه دارم</p><p>بی‌مهر تو گر گلی ببویم</p><p>در حال بسوز همچو خارم</p><p>ماننده ماهی ار خموشم</p><p>چون موج و چو بحر بی‌قرارم</p><p>ای بر لب من نهاده مهری</p><p>می کش تو به سوی خود مهارم</p><p>مقصود تو چیست من چه دانم</p><p>دانم که من اندر این قطارم</p><p>نشخوار غمت زنم چو اشتر</p><p>چون اشتر مست کف برآرم</p><p>هر چند نهان کنم نگویم</p><p>در حضرت عشق آشکارم</p><p>ماننده دانه زیر خاکم</p><p>موقوف اشارت بهارم</p><p>تا بی‌دم خود زنم دمی خوش</p><p>تا بی‌سر خود سری بخارم</p><h2><a id="poem-4187" href="https://ganjoor.net/moulavi/shams/ghazalsh/sh1563">غزل شمارهٔ ۱۵۶۳</a></h2>
<p>من اشتر مست شهریارم</p><p>آن خایم کز گلو برآرم</p><p>چون گلبن روی اوست خویم</p><p>اشکوفه من بود نثارم</p><p>چون بحر اگر ترش کنم رو</p><p>پرگوهر و در بود کنارم</p><p>گر یار وصال ما نجوید</p><p>با عشق وصال یار غارم</p><p>خواری که به پیش خلق عار است</p><p>آن عار شده‌ست افتخارم</p><p>باد منطق برون کن از لنج</p><p>کز باد نطق در این غبارم</p><h2><a id="poem-4188" href="https://ganjoor.net/moulavi/shams/ghazalsh/sh1564">غزل شمارهٔ ۱۵۶۴</a></h2>
<p>روزی که گذر کنی به گورم</p><p>یاد آور از این نفیر و شورم</p><p>پرنور کن آن تک لحد را</p><p>ای دیده و ای چراغ نورم</p><p>تا از تو سجود شکر آرد</p><p>اندر لحد این تن صبورم</p><p>ای خرمن گل شتاب مگذار</p><p>خوش کن نفسی بدان بخورم</p><p>وان گاه که بگذری مینگار</p><p>کز روزن و درگه تو دورم</p><p>گر سنگ لحد ببست راهم</p><p>از راه خیال بی‌فتورم</p><p>گر صد کفنم بود ز اطلس</p><p>بی‌خلعت صورت تو عورم</p><p>از صحن سرای تو برآیم</p><p>در نقب زنی مگر که مورم</p><p>من مور توام تویی سلیمان</p><p>یک دم مگذار بی‌حضورم</p><p>خامش کردم بگو تو باقی</p><p>کز گفت و شنود خود نفورم</p><p>شمس تبریز دعوتم کن</p><p>چون دعوت توست نفخ صورم</p><h2><a id="poem-4189" href="https://ganjoor.net/moulavi/shams/ghazalsh/sh1565">غزل شمارهٔ ۱۵۶۵</a></h2>
<p>ای دشمن روزه و نمازم</p><p>وی عمر و سعادت درازم</p><p>هر پرده که ساختم دریدی</p><p>بگذشت از آنک پرده سازم</p><p>ای من چو زمین و تو بهاری</p><p>پیدا شده از تو جمله رازم</p><p>چون صید شدم چگونه پرم</p><p>چون مات توام دگر چه بازم</p><p>پروانه من چو سوخت بر شمع</p><p>دیگر ز چه باشد احترازم</p><p>نزدیکتری به من ز عقلم</p><p>پس سوی تو من چگونه یازم</p><p>بگداز مرا که جمله قندم</p><p>گر من فسرم وگر گدازم</p><p>یک بارگی از وفا مشو دست</p><p>یک بار دگر ببین نیازم</p><p>یک بار دگر مرا فسون خوان</p><p>وز روح مسیح کن طرازم</p><p>بر قنطره بست باج دارم</p><p>از بهر عبور ده جوازم</p><p>خاموش که گفت حاجتش نیست</p><p>در گفتن خویش یاوه تازم</p><p>خاموش که عاقبت مرا کار</p><p>محمود بود چو من ایازم</p><h2><a id="poem-4190" href="https://ganjoor.net/moulavi/shams/ghazalsh/sh1566">غزل شمارهٔ ۱۵۶۶</a></h2>
<p>تا با تو قرین شده‌ست جانم</p><p>هر جا که روم به گلستانم</p><p>تا صورت تو قرین دل شد</p><p>بر خاک نیم بر آسمانم</p><p>گر سایه من در این جهان است</p><p>غم نیست که من در آن جهانم</p><p>من عاریه‌ام در آن که خوش نیست</p><p>چیزی که بدان خوشم من آنم</p><p>در کشتی عشق خفته‌ام خوش</p><p>در حالت خفتگی روانم</p><p>امروز جمادها شکفته‌ست</p><p>امروز میان زندگانم</p><p>چون علم بالقلم رهم داد</p><p>پس تخته نانبشته خوانم</p><p>چون کان عقیق در گشاده‌ست</p><p>چه غم که خراب شد دکانم</p><p>زان رطل گران دلم سبک شد</p><p>گر دل سبک است سرگرانم</p><p>ای ساقی تاج بخش پیش آ</p><p>تا بر سر و دیده‌ات نشانم</p><p>جز شمع و شکر مگوی چیزی</p><p>چیزی بمگو که من ندانم</p><h2><a id="poem-4191" href="https://ganjoor.net/moulavi/shams/ghazalsh/sh1567">غزل شمارهٔ ۱۵۶۷</a></h2>
<p>امروز مرا چه شد چه دانم</p><p>امروز من از سبک دلانم</p><p>در دیده عقل بس مکینم</p><p>در دیده عشق بی‌مکانم</p><p>افسوس که ساکن زمینم</p><p>انصاف که صارم زمانم</p><p>این طرفه که با تن زمینی</p><p>بر پشت فلک همی‌دوانم</p><p>آن بار که چرخ برنتابد</p><p>از قوت عشق می کشانم</p><p>از سینه خویش آتشش را</p><p>تا سینه سنگ می رسانم</p><p>از لذت و از صفای قندش</p><p>پرشهد شده‌ست این دهانم</p><p>از مشکل شمس حق تبریز</p><p>من نکته مشکل جهانم</p><h2><a id="poem-4192" href="https://ganjoor.net/moulavi/shams/ghazalsh/sh1568">غزل شمارهٔ ۱۵۶۸</a></h2>
<p>ای جان لطیف و ای جهانم</p><p>از خواب گرانت برجهانم</p><p>بی‌شرم و حیا کنم تقاضا</p><p>دانی که غریم بی‌امانم</p><p>گر بر دل تو غبار بینم</p><p>از اشک خودش فرونشانم</p><p>ای گلبن جان برای مجلس</p><p>بگرفته امت که گل فشانم</p><p>یک بوسه بده که اندر این راه</p><p>من باج عقیق می ستانم</p><p>بسیار شب است کاندر این دشت</p><p>من از پی باج راهبانم</p><p>شب نعره زنم چو پاسبانان</p><p>چون طالب باج کاروانم</p><p>همخانه گریخت از نفیرم</p><p>همسایه گریست از فغانم</p><h2><a id="poem-4193" href="https://ganjoor.net/moulavi/shams/ghazalsh/sh1569">غزل شمارهٔ ۱۵۶۹</a></h2>
<p>ناآمده سیل تر شدستیم</p><p>نارفته به دام پای بستیم</p><p>شطرنج ندیده‌ایم و ماتیم</p><p>یک جرعه نخورده‌ایم و مستیم</p><p>همچون شکن دو زلف خوبان</p><p>نادیده مصاف ما شکستیم</p><p>ما سایه آن بتیم گویی</p><p>کز اصل وجود بت پرستیم</p><p>سایه بنماید و نباشد</p><p>ما نیز چو سایه نیست هستیم</p><h2><a id="poem-4194" href="https://ganjoor.net/moulavi/shams/ghazalsh/sh1570">غزل شمارهٔ ۱۵۷۰</a></h2>
<p>آن عشرت نو که برگرفتیم</p><p>پا دار که ما ز سر گرفتیم</p><p>آن دلبر خوب باخبر را</p><p>مست و خوش و بی‌خبر گرفتیم</p><p>هر لحظه ز حسن یوسف خود</p><p>صد مصر پر از شکر گرفتیم</p><p>در خانه حسن بود ماهی</p><p>رفتیمش و بام و در گرفتیم</p><p>آن آب حیات سرمدی را</p><p>چون آب در این جگر گرفتیم</p><p>چون گوشه تاج او بدیدیم</p><p>مستانه‌اش از کمر گرفتیم</p><p>هر نقش که بی‌وی است مرده‌ست</p><p>از بهر تو جانور گرفتیم</p><p>هر جانوری که آن ندارد</p><p>او را علف سقر گرفتیم</p><p>هر کس گهری گرفت از کان</p><p>از کان همه سیمبر گرفتیم</p><p>از تابش نور آفتابی</p><p>چون ماه جمال و فر گرفتیم</p><p>شمس تبریز چون سفر کرد</p><p>چون ماه از آن سفر گرفتیم</p><h2><a id="poem-4195" href="https://ganjoor.net/moulavi/shams/ghazalsh/sh1571">غزل شمارهٔ ۱۵۷۱</a></h2>
<p>در عشق قدیم سال خوردیم</p><p>وز گفت حسود برنگردیم</p><p>زین دمدمه‌ها زنان بترسند</p><p>بر ما تو مخوان که مرد مردیم</p><p>مردانه کنیم کار مردان</p><p>پنهان نکنیم آنچ کردیم</p><p>ما را تو به زرد و سرخ مفریب</p><p>کز خنجر عشق روی زردیم</p><p>بر درد هزار آفرین باد</p><p>باقی بر ما که یار دردیم</p><h2><a id="poem-4196" href="https://ganjoor.net/moulavi/shams/ghazalsh/sh1572">غزل شمارهٔ ۱۵۷۲</a></h2>
<p>گر گمشدگان روزگاریم</p><p>ره یافتگان کوی یاریم</p><p>گم گردد روزگار چون ما</p><p>گر آتش دل بر او گماریم</p><p>نی سر ماند نه عقل او را</p><p>گر ما سر فتنه را بخاریم</p><p>این مرگ که خلق لقمه اوست</p><p>یک لقمه کنیم و غم نداریم</p><p>تو غرقه وام این قماری</p><p>ما وام گزار این قماریم</p><p>جانی مانده‌ست رهن این وام</p><p>جان را بدهیم و برگزاریم</p><h2><a id="poem-4197" href="https://ganjoor.net/moulavi/shams/ghazalsh/sh1573">غزل شمارهٔ ۱۵۷۳</a></h2>
<p>ما عاشق و بی‌دل و فقیریم</p><p>هم کودک و هم جوان و پیریم</p><p>چون کبریتیم و هیزم خشک</p><p>ما آتش عشق زو پذیریم</p><p>از آتش عشق برفروزیم</p><p>اما چون برق زو نمیریم</p><p>ما خون جگر خوریم چون شیر</p><p>چون یوز نه عاشق پنیریم</p><p>گویند شما چه دست گیرید</p><p>کو دست تو را که دست گیریم</p><p>بر خویش پرست همچو خاریم</p><p>بر دوست پرست چون حریریم</p><p>عاشق که چو شمع می بسوزد</p><p>او را چو فتیله ناگزیریم</p><p>از ما مگریز زانک با تو</p><p>آمیخته همچو شهد و شیریم</p><p>تو میر شکار بی‌نظیری</p><p>ما نیز شکار بی‌نظیریم</p><p>در حسن تو را تنور گرم است</p><p>ما را بربند ما خمیریم</p><p>ما را به قدوم خویش درباف</p><p>زیر قدم تو چون حصیریم</p><h2><a id="poem-4198" href="https://ganjoor.net/moulavi/shams/ghazalsh/sh1574">غزل شمارهٔ ۱۵۷۴</a></h2>
<p>نی سیم و نه زر نه مال خواهیم</p><p>از لطف تو پر و بال خواهیم</p><p>نی حاکمی و نه حکم خواهیم</p><p>بر حکم تو احتمال خواهیم</p><p>ای عمر عزیز عمر ما باش</p><p>نی هفته نه مه نه سال خواهیم</p><p>ما بدر نی ایم و از پی بدر</p><p>خود را چو قد هلال خواهیم</p><p>از بهر مطالعه خیالت</p><p>خود را به کم از خیال خواهیم</p><p>چون دلو مسافران چاهیم</p><p>کان یوسف خوش خصال خواهیم</p><p>چون آینه نقش خود زدایم</p><p>چون عکس چنان جمال خواهیم</p><p>چون چشم نظر کند به جز تو</p><p>جان را ز تو گوشمال خواهیم</p><p>خاموش ز قال چند لافی</p><p>چون حال آمد چه قال خواهیم</p><h2><a id="poem-4199" href="https://ganjoor.net/moulavi/shams/ghazalsh/sh1575">غزل شمارهٔ ۱۵۷۵</a></h2>
<p>ما شاخ گلیم نی گیاهیم</p><p>ما شیوه تر و تازه خواهیم</p><p>اشکوفه باغ آسمانیم</p><p>نقل و می مجلس الهیم</p><p>ما جوی نه‌ایم بلک آبیم</p><p>ما ابر نه‌ایم بلک ماهیم</p><p>لوح و قلمیم نی حروفیم</p><p>تیغ و علمیم نی سپاهیم</p><p>هم خسته غمزه چو تیریم</p><p>هم بسته طره سیاهیم</p><h2><a id="poem-4200" href="https://ganjoor.net/moulavi/shams/ghazalsh/sh1576">غزل شمارهٔ ۱۵۷۶</a></h2>
<p>ما زنده به نور کبریاییم</p><p>بیگانه و سخت آشناییم</p><p>نفس است چو گرگ لیک در سر</p><p>بر یوسف مصر برفزاییم</p><p>مه توبه کند ز خویش بینی</p><p>گر ما رخ خود به مه نماییم</p><p>درسوزد پر و بال خورشید</p><p>چون ما پر و بال برگشاییم</p><p>این هیکل آدم است روپوش</p><p>ما قبله جمله سجده‌هاییم</p><p>آن دم بنگر مبین تو آدم</p><p>تا جانت به لطف دررباییم</p><p>ابلیس نظر جدا جدا داشت</p><p>پنداشت که ما ز حق جداییم</p><p>شمس تبریز خود بهانه‌ست</p><p>ماییم به حسن لطف ماییم</p><p>با خلق بگو برای روپوش</p><p>کو شاه کریم و ما گداییم</p><p>ما را چه ز شاهی و گدایی</p><p>شادیم که شاه را سزاییم</p><p>محویم به حسن شمس تبریز</p><p>در محو نه او بود نه ماییم</p><h2><a id="poem-4201" href="https://ganjoor.net/moulavi/shams/ghazalsh/sh1577">غزل شمارهٔ ۱۵۷۷</a></h2>
<p>امروز نیم ملول شادم</p><p>غم را همه طاق برنهادم</p><p>بر سبلت هر کجا ملولی است</p><p>گر میر من است و اوستادم</p><p>امروز میان به عیش بستم</p><p>روبند ز روی مه گشادم</p><p>امروز ظریفم و لطیفم</p><p>گویی که مگر ز لطف زادم</p><p>یاری که نداد بوسه از ناز</p><p>او بوسه بجست و من ندادم</p><p>من دوش عجب چه خواب دیدم</p><p>کامروز عظیم بامرادم</p><p>گفتی تو که رو که پادشاهی</p><p>آری که خوش و خجسته بادم</p><p>بی‌ساقی و بی‌شراب مستم</p><p>بی‌تخت و کلاه کیقبادم</p><p>در من ز کجا رسد گمان‌ها</p><p>سبحان الله کجا فتادم</p><h2><a id="poem-4202" href="https://ganjoor.net/moulavi/shams/ghazalsh/sh1578">غزل شمارهٔ ۱۵۷۸</a></h2>
<p>من جز احد صمد نخواهم</p><p>من جز ملک ابد نخواهم</p><p>جز رحمت او نبایدم نقل</p><p>جز باده که او دهد نخواهم</p><p>اندیشه عیش بی‌حضورش</p><p>ترسم که بدو رسد نخواهم</p><p>بی‌او ز برای عشرت من</p><p>خورشید سبو کشد نخواهم</p><p>من مایه باده‌ام چو انگور</p><p>جز ضربت و جز لگد نخواهم</p><p>از لذت زخم‌هاش جانم</p><p>یک ساعت اگر رهد نخواهم</p><p>وقت است که جان شویم خالص</p><p>کاین زحمت کالبد نخواهم</p><p>احمد گوید برای روپوش</p><p>از احمد جز احد نخواهم</p><p>مجموع همه است شمس تبریز</p><p>حق است که من عدد نخواهم</p><h2><a id="poem-4203" href="https://ganjoor.net/moulavi/shams/ghazalsh/sh1579">غزل شمارهٔ ۱۵۷۹</a></h2>
<p>ما آب دریم ما چه دانیم</p><p>چه شور و شریم ما چه دانیم</p><p>هر دم ز شراب بی‌نشانی</p><p>خود مستتریم ما چه دانیم</p><p>تا گوهر حسن تو بدیدیم</p><p>رخ همچو زریم ما چه دانیم</p><p>تا عشق تو پای ما گرفته‌ست</p><p>بی‌پا و سریم ما چه دانیم</p><p>خشک و تر ما همه تویی تو</p><p>خوش خشک و تریم ما چه دانیم</p><p>سرحلقه زلف تو گرفتیم</p><p>خوش می شمریم ما چه دانیم</p><p>گر زیر و زبر شود دو عالم</p><p>زیر و زبریم ما چه دانیم</p><p>گر سبزه و باغ خشک گردد</p><p>ما از تو چریم ما چه دانیم</p><p>گلزار اگر همه بریزد</p><p>گل از تو بریم ما چه دانیم</p><p>گر چرخ هزار مه نماید</p><p>در تو نگریم ما چه دانیم</p><p>گر زانک شکر جهان بگیرد</p><p>ما باده خوریم ما چه دانیم</p><p>شمس تبریز ز آفتابت</p><p>همچون قمریم ما چه دانیم</p><h2><a id="poem-4204" href="https://ganjoor.net/moulavi/shams/ghazalsh/sh1580">غزل شمارهٔ ۱۵۸۰</a></h2>
<p>تا دلبر خویش را نبینیم</p><p>جز در تک خون دل نشینیم</p><p>ما به نشویم از نصیحت</p><p>چون گمره عشق آن بهینیم</p><p>اندر دل درد خانه داریم</p><p>درمان نبود چو همچنینیم</p><p>در حلقه عاشقان قدسی</p><p>سرحلقه چو گوهر نگینیم</p><p>حاشا که ز عقل و روح لافیم</p><p>آتش در ما اگر همینیم</p><p>گر از عقبات روح جستی</p><p>مستانه مرو که در کمینیم</p><p>چون فتنه نشان آسمانیم</p><p>چون است که فتنه زمینیم</p><p>چون ساده‌تر از روان پاکیم</p><p>پرنقش چرا مثال چینیم</p><p>پژمرده شود هزار دولت</p><p>ما تازه و تر چو یاسمینیم</p><p>گر متهمیم پیش هستی</p><p>اندر تتق فنا امینیم</p><p>ما پشت بدین وجود داریم</p><p>کاندر شکم فنا جنینیم</p><p>تبریز ببین چه تاجداریم</p><p>زان سر که غلام شمس دینیم</p><h2><a id="poem-4205" href="https://ganjoor.net/moulavi/shams/ghazalsh/sh1581">غزل شمارهٔ ۱۵۸۱</a></h2>
<p>گر به خوبی می بلافد لا نسلم لا نسلم</p><p>کاندر این مکتب ندارد کر و فری هر معلم</p><p>متهم شو همچو یوسف تا در آن زندان درآیی</p><p>زانک در زندان نیاید جز مگر بدنام و ظالم</p><p>جای عاقل صدر دیوان جای مجنون قعر زندان</p><p>حبس و تهمت قسم عاشق تخت و منبر جای عالم</p><p>کم طمع شد آن کسی کو طمع در عشق تو بندد</p><p>کم سخن شد آن کسی که عشق با او شد مکالم</p><p>پنجه اندر خون شیران دارد آن شیر سمایی</p><p>غمزه خون خوار دارد غم ندارد از مظالم</p><p>گر بگویم ور خموشم ور بجوشم ور نجوشم</p><p>اندر این فتنه خوشم من تو برو می باش سالم</p><p>مشک بربند ای سقا تو گر چه اندر وقت خوردن</p><p>مستی آرد این معانی حیرت آرد این معالم</p><h2><a id="poem-4206" href="https://ganjoor.net/moulavi/shams/ghazalsh/sh1582">غزل شمارهٔ ۱۵۸۲</a></h2>
<p>هرچ گویی از بهانه لا نسلم لا نسلم</p><p>کار دارم من به خانه لا نسلم لا نسلم</p><p>گفته‌ای فردا بیایم لطف و نیکویی نمایم</p><p>وعده‌ست این بی‌نشانه لا نسلم لا نسلم</p><p>گفته‌ای رنجور دارم دل ز غم پرشور دارم</p><p>این فریب است و بهانه لا نسلم لا نسلم</p><p>گفت مادر مادرانه چون ببینی دام و دانه</p><p>این چنین گو ره روانه لا نسلم لا نسلم</p><p>گوییم امروز زارم نیت حمام دارم</p><p>می نمایی سنگ و شانه لا نسلم لا نسلم</p><p>هر کجا خوانند ما را تا فریبانند ما را</p><p>غیر این عالی ستانه لا نسلم لا نسلم</p><p>بر سر مستان بیایی هر دمی زحمت نمایی</p><p>کاین فلان است آن فلانه لا نسلم لا نسلم</p><p>گوییم من خواجه تاشم عاقبت اندیش باشم</p><p>تا درافتی در میانه لا نسلم لا نسلم</p><p>رو ترش کرد آن مپرسم تا ز شکل او بترسم</p><p>ای عجوزه بامثانه لا نسلم لا نسلم</p><p>دست از خشمم گزیدی گویی از عشقت گزیدم</p><p>مغلطه است این ای یگانه لا نسلم لا نسلم</p><p>جمله را نتوان شمردن شرح یک یک حیله کردن</p><p>نیست مکرت را کرانه لا نسلم لا نسلم</p><h2><a id="poem-4207" href="https://ganjoor.net/moulavi/shams/ghazalsh/sh1583">غزل شمارهٔ ۱۵۸۳</a></h2>
<p>می خرامد جان مجلس سوی مجلس گام گام</p><p>در جبینش آفتاب و در یمینش جام جام</p><p>می خرامد بخت ما کو هست نقد وقت ما</p><p>مشنو ای پخته از این پس وعده‌های خام خام</p><p>جاء نصر الله حقا مستجیبا داعیا</p><p>ان تعالوا یا کرامی و ادخلوا بین الکرام</p><p>قال ان الله یدعوا اخرجوا من ضیقکم</p><p>ان عقبا ملتقانا مشعر البیت الحرام</p><p>ترجمانش این بود کز خود برون آیید زود</p><p>ور نه هر دم بند باشد هر دو گامی دام دام</p><p>از خودی بیرون رویم آخر کجا در بیخودی</p><p>بیخودی معنی است معنی باخودی‌ها نام نام</p><p>ان تکن اسما فاسم بالمسمی مازج</p><p>لا کاسم شبه غمد و المسمی کالحسام</p><p>مجلس خاص اندرآ و عام را وادان ز خاص</p><p>ای درونت خاص خاص و ای برونت عام عام</p><h2><a id="poem-4208" href="https://ganjoor.net/moulavi/shams/ghazalsh/sh1584">غزل شمارهٔ ۱۵۸۴</a></h2>
<p>هر که گوید کان چراغ دیده‌ها را دیده‌ام</p><p>پیش من نه دیده‌اش را کامتحان دیده‌ام</p><p>چشم بد دور از خیالش دوشمان بس لطف کرد</p><p>من پس گوش از خجالت تا سحر خاریده‌ام</p><p>گر چه او عیار و مکار است گرد خویشتن</p><p>از میان رخت او من نقدها دزدیده‌ام</p><p>پای از دزدی کشیدم چونک دست از کار شد</p><p>زانک دزدی دزدتر از خویشتن بشنیده‌ام</p><p>جمله مرغان به پر و بال خود پریده‌اند</p><p>من ز بال و پر خود بی‌بال و پر پریده‌ام</p><p>من به سنگ خود همیشه جام خود بشکسته‌ام</p><p>من به چنگ خود همیشه پرده‌ام بدریده‌ام</p><p>من به ناخن‌های خود هم اصل خود برکنده‌ام</p><p>من ز ابر چشم خود بر کشت جان باریده‌ام</p><p>ای سیه دل لاله بر کشتم چرا خندیده‌ای</p><p>نوبهارت وانماید آنچ من کاریده‌ام</p><p>چون بهارم از بهار شمس تبریزی خدیو</p><p>از درونم جمله خنده وز برون زاریده‌ام</p><h2><a id="poem-4209" href="https://ganjoor.net/moulavi/shams/ghazalsh/sh1585">غزل شمارهٔ ۱۵۸۵</a></h2>
<p>ای جهان آب و گل تا من تو را بشناختم</p><p>صد هزاران محنت و رنج و بلا بشناختم</p><p>تو چراگاه خرانی نی مقام عیسیی</p><p>این چراگاه خران را من چرا بشناختم</p><p>آب شیرینم ندادی تا که خوان گسترده‌ای</p><p>دست و پایم بسته‌ای تا دست و پا بشناختم</p><p>دست و پا را چون نبندی گاهواره ت خواند حق</p><p>دست و پا را برگشایم پاگشا بشناختم</p><p>چون درخت از زیر خاکی دست‌ها بالا کنم</p><p>در هوای آن کسی کز وی هوا بشناختم</p><p>ای شکوفه تو به طفلی چون شدی پیر تمام</p><p>گفت رستم از صبا تا من صبا بشناختم</p><p>شاخ بالا زان رود زیرا ز بالا آمده‌ست</p><p>سوی اصل خویش یازم کاصل را بشناختم</p><p>زیر و بالا چند گویم لامکان اصل من است</p><p>من نه از جایم کجا را از کجا بشناختم</p><p>نی خمش کن در عدم رو در عدم ناچیز شو</p><p>چیزها را بین که از ناچیزها بشناختم</p>
</body></html>