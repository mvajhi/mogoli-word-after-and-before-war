<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر سوم - بخش ۱۰</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8404" href="https://ganjoor.net/moulavi/masnavi/daftar3/sh225">بخش ۲۲۵ - نواختن معشوق عاشق بیهوش را تا به هوش باز آید</a></h2>
<p>می‌کشید از بیهشی‌اش در بیان</p><p>اندک اندک از کرم صدر جهان</p><p>بانگ زد در گوش او شه کای گدا</p><p>زر نثار آوردمت دامن گشا</p><p>جان تو کاندر فراقم می‌طپید</p><p>چونک زنهارش رسیدم چون رمید</p><p>ای بدیده در فراقم گرم و سرد</p><p>با خود آ از بی‌خودی و باز گرد</p><p>مرغ خانه اشتری را بی خرد</p><p>رسم مهمانش به خانه می‌برد</p><p>چون به خانه مرغ اشتر پا نهاد</p><p>خانه ویران گشت و سقف اندر فتاد</p><p>خانهٔ مرغست هوش و عقل ما</p><p>هوش صالح طالب ناقهٔ خدا</p><p>ناقه چون سر کرد در آب و گلش</p><p>نه گل آنجا ماند نه جان و دلش</p><p>کرد فضل عشق انسان را فضول</p><p>زین فزون‌جویی ظلومست و جهول</p><p>جاهلست و اندرین مشکل شکار</p><p>می‌کشد خرگوش شیری در کنار</p><p>کی کنار اندر کشیدی شیر را</p><p>گر بدانستی و دیدی شیر را</p><p>ظالمست او بر خود و بر جان خود</p><p>ظلم بین کز عدلها گو می‌برد</p><p>جهل او مر علمها را اوستاد</p><p>ظلم او مر عدلها را شد رشاد</p><p>دست او بگرفت کین رفته دمش</p><p>آنگهی آید که من دم بخشمش</p><p>چون به من زنده شود این مرده‌تن</p><p>جان من باشد که رو آرد به من</p><p>من کنم او را ازین جان محتشم</p><p>جان که من بخشم ببیند بخششم</p><p>جان نامحرم نبیند روی دوست</p><p>جز همان جان کاصل او از کوی اوست</p><p>در دمم قصاب‌وار این دوست را</p><p>تا هلد آن مغز نغزش پوست را</p><p>گفت ای جان رمیده از بلا</p><p>وصل ما را در گشادیم الصلا</p><p>ای خود ما بی‌خودی و مستی‌ات</p><p>ای ز هست ما هماره هستی‌ات</p><p>با تو بی لب این زمان من نو بنو</p><p>رازهای کهنه گویم می‌شنو</p><p>زانک آن لبها ازین دم می‌رمد</p><p>بر لب جوی نهان بر می‌دمد</p><p>گوش بی‌گوشی درین دم بر گشا</p><p>بهر راز یفعل الله ما یشا</p><p>چون صلای وصل بشنیدن گرفت</p><p>اندک اندک مرده جنبیدن گرفت</p><p>نه کم از خاکست کز عشوهٔ صبا</p><p>سبز پوشد سر بر آرد از فنا</p><p>کم ز آب نطفه نبود کز خطاب</p><p>یوسفان زایند رخ چون آفتاب</p><p>کم ز بادی نیست شد از امر کن</p><p>در رحم طاوس و مرغ خوش‌سخن</p><p>کم ز کوه سنگ نبود کز ولاد</p><p>ناقه‌ای کان ناقه ناقه زاد زاد</p><p>زین همه بگذر نه آن مایهٔ عدم</p><p>عالمی زاد و بزاید دم بدم</p><p>بر جهید و بر طپید و شاد شاد</p><p>یک دو چرخی زد سجود اندر فتاد</p><h2><a id="poem-8405" href="https://ganjoor.net/moulavi/masnavi/daftar3/sh226">بخش ۲۲۶ - با خویش آمدن عاشق بیهوش و روی آوردن به ثنا و شکر معشوق</a></h2>
<p>گفت ای عنقای حق جان را مطاف</p><p>شکر که باز آمدی زان کوه قاف</p><p>ای سرافیل قیامتگاه عشق</p><p>ای تو عشق عشق و ای دلخواه عشق</p><p>اولین خلعت که خواهی دادنم</p><p>گوش خواهم که نهی بر روزنم</p><p>گرچه می‌دانی بصفوت حال من</p><p>بنده‌پرور گوش کن اقوال من</p><p>صد هزاران بار ای صدر فرید</p><p>ز آرزوی گوش تو هوشم پرید</p><p>آن سمیعی تو وان اصغای تو</p><p>و آن تبسمهای جان‌افزای تو</p><p>آن بنوشیدن کم و بیش مرا</p><p>عشوهٔ جان بداندیش مرا</p><p>قلبهای من که آن معلوم تست</p><p>بس پذیرفتی تو چون نقد درست</p><p>بهر گستاخی شوخ غره‌ای</p><p>حلمها در پیش حلمت ذره‌ای</p><p>اولا بشنو که چون ماندم ز شست</p><p>اول و آخر ز پیش من بجست</p><p>ثانیا بشنو تو ای صدر ودود</p><p>که بسی جستم ترا ثانی نبود</p><p>ثالثا تا از تو بیرون رفته‌ام</p><p>گوییا ثالث ثلاثه گفته‌ام</p><p>رابعا چون سوخت ما را مزرعه</p><p>می ندانم خامسه از رابعه</p><p>هر کجا یابی تو خون بر خاکها</p><p>پی بری باشد یقین از چشم ما</p><p>گفت من رعدست و این بانگ و حنین</p><p>ز ابر خواهد تا ببارد بر زمین</p><p>من میان گفت و گریه می‌تنم</p><p>یا بگریم یا بگویم چون کنم</p><p>گر بگویم فوت می‌گردد بکا</p><p>ور نگویم چون کنم شکر و ثنا</p><p>می‌فتد از دیده خون دل شها</p><p>بین چه افتادست از دیده مرا</p><p>این بگفت و گریه در شد آن نحیف</p><p>که برو بگریست هم دون هم شریف</p><p>از دلش چندان بر آمد های هوی</p><p>حلقه کرد اهل بخارا گرد اوی</p><p>خیره گویان خیره گریان خیره‌خند</p><p>مرد و زن خرد و کلان حیران شدند</p><p>شهر هم هم‌رنگ او شد اشک ریز</p><p>مرد و زن درهم شده چون رستخیز</p><p>آسمان می‌گفت آن دم با زمین</p><p>گر قیامت را ندیدستی ببین</p><p>عقل حیران که چه عشق است و چه حال</p><p>تا فراق او عجب‌تر یا وصال</p><p>چرخ بر خوانده قیامت‌نامه را</p><p>تا مجره بر دریده جامه را</p><p>با دو عالم عشق را بیگانگی</p><p>اندرو هفتاد و دو دیوانگی</p><p>سخت پنهانست و پیدا حیرتش</p><p>جان سلطانان جان در حسرتش</p><p>غیر هفتاد و دو ملت کیش او</p><p>تخت شاهان تخته‌بندی پیش او</p><p>مطرب عشق این زند وقت سماع</p><p>بندگی بند و خداوندی صداع</p><p>پس چه باشد عشق دریای عدم</p><p>در شکسته عقل را آنجا قدم</p><p>بندگی و سلطنت معلوم شد</p><p>زین دو پرده عاشقی مکتوم شد</p><p>کاشکی هستی زبانی داشتی</p><p>تا ز هستان پرده‌ها برداشتی</p><p>هر چه گویی ای دم هستی از آن</p><p>پردهٔ دیگر برو بستی بدان</p><p>آفت ادراک آن قالست و حال</p><p>خون بخون شستن محالست و محال</p><p>من چو با سوداییانش محرمم</p><p>روز و شب اندر قفس در می‌دمم</p><p>سخت مست و بی‌خود و آشفته‌ای</p><p>دوش ای جان بر چه پهلو خفته‌ای</p><p>هان و هان هش دار بر ناری دمی</p><p>اولا بر جه طلب کن محرمی</p><p>عاشق و مستی و بگشاده زبان</p><p>الله الله اشتری بر ناودان</p><p>چون ز راز و ناز او گوید زبان</p><p>یا جمیل الستر خواند آسمان</p><p>ستر چه در پشم و پنبه آذرست</p><p>تا همی‌پوشیش او پیداترست</p><p>چون بکوشم تا سرش پنهان کنم</p><p>سر بر آرد چون علم کاینک منم</p><p>رغم انفم گیردم او هر دو گوش</p><p>کای مدمغ چونش می‌پوشی بپوش</p><p>گویمش رو گرچه بر جوشیده‌ای</p><p>همچو جان پیدایی و پوشیده‌ای</p><p>گوید او محبوس خنبست این تنم</p><p>چون می اندر بزم خنبک می‌زنم</p><p>گویمش زان پیش که گردی گرو</p><p>تا نیاید آفت مستی برو</p><p>گوید از جام لطیف‌آشام من</p><p>یار روزم تا نماز شام من</p><p>چون بیاید شام و دزدد جام من</p><p>گویمش وا ده که نامد شام من</p><p>زان عرب بنهاد نام می مدام</p><p>زانک سیری نیست می‌خور را مدام</p><p>عشق جوشد بادهٔ تحقیق را</p><p>او بود ساقی نهان صدیق را</p><p>چون بجویی تو بتوفیق حسن</p><p>باده آب جان بود ابریق تن</p><p>چون بیفزاید می توفیق را</p><p>قوت می بشکند ابریق را</p><p>آب گردد ساقی و هم مست آب</p><p>چون مگو والله اعلم بالصواب</p><p>پرتو ساقیست کاندر شیره رفت</p><p>شیره بر جوشید و رقصان گشت و زفت</p><p>اندرین معنی بپرس آن خیره را</p><p>که چنین کی دیده بودی شیره را</p><p>بی تفکر پیش هر داننده هست</p><p>آنک با شوریده شوراننده هست</p><h2><a id="poem-8406" href="https://ganjoor.net/moulavi/masnavi/daftar3/sh227">بخش ۲۲۷ - حکایت عاشقی دراز هجرانی بسیار امتحانی</a></h2>
<p>یک جوانی بر زنی مجنون بدست</p><p>می‌ندادش روزگار وصل دست</p><p>بس شکنجه کرد عشقش بر زمین</p><p>خود چرا دارد ز اول عشق کین</p><p>عشق از اول چرا خونی بود</p><p>تا گریزد آنک بیرونی بود</p><p>چون فرستادی رسولی پیش زن</p><p>آن رسول از رشک گشتی راه‌زن</p><p>ور بسوی زن نبشتی کاتبش</p><p>نامه را تصحیف خواندی نایبش</p><p>ور صبا را پیک کردی در وفا</p><p>از غباری تیره گشتی آن صبا</p><p>رقعه گر بر پر مرغی دوختی</p><p>پر مرغ از تف رقعه سوختی</p><p>راههای چاره را غیرت ببست</p><p>لشکر اندیشه را رایت شکست</p><p>بود اول مونس غم انتظار</p><p>آخرش بشکست کی هم انتظار</p><p>گاه گفتی کین بلای بی‌دواست</p><p>گاه گفتی نه حیات جان ماست</p><p>گاه هستی زو بر آوردی سری</p><p>گاه او از نیستی خوردی بری</p><p>چونک بر وی سرد گشتی این نهاد</p><p>جوش کردی گرم چشمهٔ اتحاد</p><p>چونک با بی‌برگی غربت بساخت</p><p>برگ بی‌برگی به سوی او بتاخت</p><p>خوشه‌های فکرتش بی‌کاه شد</p><p>شب‌روان را رهنما چون ماه شد</p><p>ای بسا طوطی گویای خمش</p><p>ای بسا شیرین‌روان رو ترش</p><p>رو به گورستان دمی خامش نشین</p><p>آن خموشان سخن‌گو را ببین</p><p>لیک اگر یکرنگ بینی خاکشان</p><p>نیست یکسان حالت چالاکشان</p><p>شحم و لحم زندگان یکسان بود</p><p>آن یکی غمگین دگر شادان بود</p><p>تو چه دانی تا ننوشی قالشان</p><p>زانک پنهانست بر تو حالشان</p><p>بشنوی از قال های و هوی را</p><p>کی ببینی حالت صدتوی را</p><p>نقش ما یکسان بضدها متصف</p><p>خاک هم یکسان روانشان مختلف</p><p>همچنین یکسان بود آوازها</p><p>آن یکی پر درد و آن پر نازها</p><p>بانگ اسپان بشنوی اندر مصاف</p><p>بانگ مرغان بشنوی اندر طواف</p><p>آن یکی از حقد و دیگر ز ارتباط</p><p>آن یکی از رنج و دیگر از نشاط</p><p>هر که دور از حالت ایشان بود</p><p>پیشش آن آوازها یکسان بود</p><p>آن درختی جنبد از زخم تبر</p><p>و آن درخت دیگر از باد سحر</p><p>بس غلط گشتم ز دیگ مردریگ</p><p>زانک سرپوشیده می‌جوشید دیگ</p><p>جوش و نوش هرکست گوید بیا</p><p>جوش صدق و جوش تزویر و ریا</p><p>گر نداری بو ز جان روشناس</p><p>رو دماغی دست آور بوشناس</p><p>آن دماغی که بر آن گلشن تند</p><p>چشم یعقوبان هم او روشن کند</p><p>هین بگو احوال آن خسته‌جگر</p><p>کز بخاری دور ماندیم ای پسر</p><h2><a id="poem-8407" href="https://ganjoor.net/moulavi/masnavi/daftar3/sh228">بخش ۲۲۸ - یافتن عاشق معشوق را و بیان آنک جوینده یابنده بود کی وَ مَنْ یَعْمَلْ مِثْقالَ ذَرَّةٍ خَیْراً یَرَهُ</a></h2>
<p>کان جوان در جست و جو بد هفت سال</p><p>از خیال وصل گشته چون خیال</p><p>سایهٔ حق بر سر بنده بود</p><p>عاقبت جوینده یابنده بود</p><p>گفت پیغامبر که چون کوبی دری</p><p>عاقبت زان در برون آید سری</p><p>چون نشینی بر سر کوی کسی</p><p>عاقبت بینی تو هم روی کسی</p><p>چون ز چاهی می‌کنی هر روز خاک</p><p>عاقبت اندر رسی در آب پاک</p><p>جمله دانند این اگر تو نگروی</p><p>هر چه می‌کاریش روزی بدروی</p><p>سنگ بر آهن زدی آتش نجست</p><p>این نباشد ور بباشد نادرست</p><p>آنک روزی نیستش بخت و نجات</p><p>ننگرد عقلش مگر در نادرات</p><p>کان فلان کس کشت کرد و بر نداشت</p><p>و آن صدف برد و صدف گوهر نداشت</p><p>بلعم باعور و ابلیس لعین</p><p>سود نامدشان عبادتها و دین</p><p>صد هزاران انبیا و ره‌روان</p><p>ناید اندر خاطر آن بدگمان</p><p>این دو را گیرد که تاریکی دهد</p><p>در دلش ادبار جز این کی نهد</p><p>بس کسا که نان خورد دلشاد او</p><p>مرگ او گردد بگیرد در گلو</p><p>پس تو ای ادبار رو هم نان مخور</p><p>تا نیفتی همچو او در شور و شر</p><p>صد هزاران خلق نانها می‌خورند</p><p>زور می‌یابند و جان می‌پرورند</p><p>تو بدان نادر کجا افتاده‌ای</p><p>گر نه محرومی و ابله زاده‌ای</p><p>این جهان پر آفتاب و نور ماه</p><p>او بهشته سر فرو برده به چاه</p><p>که اگر حقست پس کو روشنی</p><p>سر ز چه بردار و بنگر ای دنی</p><p>جمله عالم شرق و غرب آن نور یافت</p><p>تا تو در چاهی نخواهد بر تو تافت</p><p>چه رها کن رو به ایوان و کروم</p><p>کم ستیز اینجا بدان کاللج شوم</p><p>هین مگو کاینک فلانی کشت کرد</p><p>در فلان سالی ملخ کشتش بخورد</p><p>پس چرا کارم که اینجا خوف هست</p><p>من چرا افشانم این گندم ز دست</p><p>و آنک او نگذاشت کشت و کار را</p><p>پر کند کوری تو انبار را</p><p>چون دری می‌کوفت او از سلوتی</p><p>عاقبت در یافت روزی خلوتی</p><p>جست از بیم عسس شب او به باغ</p><p>یار خود را یافت چون شمع و چراغ</p><p>گفت سازندهٔ سبب را آن نفس</p><p>ای خدا تو رحمتی کن بر عسس</p><p>ناشناسا تو سببها کرده‌ای</p><p>از در دوزخ بهشتم برده‌ای</p><p>بهر آن کردی سبب این کار را</p><p>تا ندارم خوار من یک خار را</p><p>در شکست پای بخشد حق پری</p><p>هم ز قعر چاه بگشاید دری</p><p>تو مبین که بر درختی یا به چاه</p><p>تو مرا بین که منم مفتاح راه</p><p>گر تو خواهی باقی این گفت و گو</p><p>ای اخی در دفتر چارم بجو</p>
</body></html>