<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5189" href="https://ganjoor.net/moulavi/shams/ghazalsh/sh2565">غزل شمارهٔ ۲۵۶۵</a></h2>
<p>ای دوست ز شهر ما ناگه به سفر رفتی</p><p>ما تلخ شدیم و تو در کان شکر رفتی</p><p>نوری که بدو پرد جان از قفس قالب</p><p>در تو نظری کرد او در نور نظر رفتی</p><p>رفتی تو از این پستی در شادی و در مستی</p><p>آن سوی زبردستی گر زیر و زبر رفتی</p><p>مانند خیالی تو هر دم به یکی صورت</p><p>زین شکل برون جستی در شکل دگر رفتی</p><p>امروز چو جانستی در صدر جنانستی</p><p>از دور قمر رستی بالای قمر رفتی</p><p>اکنون ز تن گریان جانا شده‌ای عریان</p><p>چون ترک کله کردی وز بند کمر رفتی</p><p>از نان شده‌ای فارغ وز منت خبازان</p><p>وز آب شدی فارغ کز تف جگر رفتی</p><p>نانی دهدت جانان بی‌معده و بی‌دندان</p><p>آبی دهدت صافی زان بحر که دررفتی</p><p>از جان شریف خود وز حال لطیف خود</p><p>بفرست خبر زیرا در عین خبر رفتی</p><p>ور ز آنک خبر ندهی دانم که کجاهایی</p><p>در دامن دریایی چون در و گهر رفتی</p><p>هان ای سخن روشن درتاب در این روزن</p><p>کز گوش گذر کردی در عقل و بصر رفتی</p><h2><a id="poem-5190" href="https://ganjoor.net/moulavi/shams/ghazalsh/sh2566">غزل شمارهٔ ۲۵۶۶</a></h2>
<p>آورد طبیب جان یک طبله ره آوردی</p><p>گر پیر خرف باشی تو خوب و جوان گردی</p><p>تن را بدهد هستی جان را بدهد مستی</p><p>از دل ببرد سستی وز رخ ببرد زردی</p><p>آن طبله عیسی بد میراث طبیبان شد</p><p>تریاق در او یابی گر زهر اجل خوردی</p><p>ای طالب آن طبله روی آر بدین قبله</p><p>چون روی بدو آری مه روی جهان گردی</p><p>حبیب است در او پنهان کان ناید در دندان</p><p>نی تری و نی خشکی نی گرمی و نی سردی</p><p>زان حب کم از حبه آیی بر آن قبه</p><p>کان مسکن عیسی شد و آن حبه بدان خردی</p><p>شد محرز و شد محرز از داد تو هر عاجز</p><p>لاغر نشود هرگز آن را که تو پروردی</p><p>گفتم به طبیب جان امروز هزاران سان</p><p>صدق قدمی باشد چون تو قدم افشردی</p><p>از جا نبرد چیزی آن را که تو جا دادی</p><p>غم نسترد آن دل را کو را ز غم استردی</p><p>خامش کن و دم درکش چون تجربه افتادت</p><p>ترک گروان برگو تو زان گروان فردی</p><h2><a id="poem-5191" href="https://ganjoor.net/moulavi/shams/ghazalsh/sh2567">غزل شمارهٔ ۲۵۶۷</a></h2>
<p>افتاد دل و جانم در فتنه طراری</p><p>سنگینک جنگینک سر بسته چو بیماری</p><p>آید سوی بی‌خوابی خواهد ز درش آبی</p><p>آب چه که می‌خواهد تا درفکند ناری</p><p>گوید که به اجرت ده این خانه مرا چندی</p><p>هین تا چه کنی سازم از آتشش انباری</p><p>گه گوید این عرصه کاین خانه برآوردی</p><p>بوده‌ست از آن من تو دانی و دیواری</p><p>دیوار ببر زین جا این عرصه به ما واده</p><p>در عرصه جان باشد دیوار تو مرداری</p><p>آن دلبر سروین قد در قصد کسی باشد</p><p>در کوی همی‌گردد چون مشتغل کاری</p><p>ناگه بکند چاهی ناگه بزند راهی</p><p>ناگه شنوی آهی از کوچه و بازاری</p><p>جان نقش همی‌خواند می‌داند و می‌راند</p><p>چون رخت نمی‌ماند در غارت او باری</p><p>ای شاه شکرخنده‌ای شادی هر زنده</p><p>دل کیست تو را بنده جان کیست گرفتاری</p><p>ای ذوق دل از نوشت وی شوق دل از جوشت</p><p>پیش آر به من گوشت تا نشنود اغیاری</p><p>از باغ تو جان و تن پر کرده ز گل دامن</p><p>آموخت خرامیدن با تو به سمن زاری</p><p>زان گوش همی‌خارد کاومید چنین دارد</p><p>و آن گاه یقین دارد این از کرمت آری</p><p>تا از تو شدم دانا چون چنگ شدم جانا</p><p>بشنو هله مولانا زاری چنین زاری</p><p>تا عشق حمیاخد این مهر همی‌کارد</p><p>خامش که دلم دارد بی‌مشغله گفتاری</p><h2><a id="poem-5192" href="https://ganjoor.net/moulavi/shams/ghazalsh/sh2568">غزل شمارهٔ ۲۵۶۸</a></h2>
<p>یک حمله و یک حمله کآمد شب و تاریکی</p><p>چستی کن و ترکی کن نی نرمی و تاجیکی</p><p>داریم سری کان سر بی‌تن بزید چون مه</p><p>گر گردن ما دارد در عشق تو باریکی</p><p>شاهیم نه سه روزه لعلیم نه پیروزه</p><p>عشقیم نه سردستی مستیم نه از سیکی</p><p>من بنده خوبانم هر چند بدم گویند</p><p>با زشت نیامیزم هر چند کند نیکی</p><p>عشاق بسی دارد من از حسد ایشان</p><p>بیگانه همی‌باشم از غایت نزدیکی</p><p>روپوش کند او هم با محرم و نامحرم</p><p>گویند فلان بنده گوید که عجب کی کی</p><p>طفلی است سخن گفتن مردی است خمش کردن</p><p>تو رستم چالاکی نی کودک چالیکی</p><h2><a id="poem-5193" href="https://ganjoor.net/moulavi/shams/ghazalsh/sh2569">غزل شمارهٔ ۲۵۶۹</a></h2>
<p>آن زلف مسلسل را گر دام کنی حالی</p><p>در عشق جهانی را بدنام کنی حالی</p><p>می‌جوش ز سر گیرد خمخانه به رقص آید</p><p>گر از شکرقندت در جام کنی حالی</p><p>از چشم چو بادامت در مجلس یک رنگی</p><p>هر نقل که پیش آید بادام کنی حالی</p><p>حاشا ز عطای تو کان نسیه بود ای جان</p><p>گر تشنه بود صادق انعام کنی حالی</p><p>ای ماه فلک پیما از منزل ما تا تو</p><p>صدساله ره ار باشد یک گام کنی حالی</p><p>از لطف تو از عقرب صد شیر بجوشیده</p><p>و آن کره گردون را هم رام کنی حالی</p><p>بر بام فلک صد در بگشاید و بنماید</p><p>گر حارس بامت را بر بام کنی حالی</p><p>هر خام شود پخته هم خوانده شود تخته</p><p>گر صبح رخت جلوه در شام کنی حالی</p><h2><a id="poem-5194" href="https://ganjoor.net/moulavi/shams/ghazalsh/sh2570">غزل شمارهٔ ۲۵۷۰</a></h2>
<p>پنهان به میان ما می‌گردد سلطانی</p><p>و اندر حشر موران افتاده سلیمانی</p><p>می‌بیند و می‌داند یک یک سر یاران را</p><p>امروز در این مجمع شاهنشه سردانی</p><p>اسرار بر او ظاهر همچون طبق حلوا</p><p>گر مکر کند دزدی ور راست رود جانی</p><p>نیک و بد هر کس را از تخته پیشانی</p><p>می‌بیند و می‌خواند با تجربه خط خوانی</p><p>در مطبخ ما آمد یک بی‌من و بی‌مایی</p><p>تا شور دراندازد بر ما ز نمکدانی</p><p>امروز سماع ما چون دل سبکی دارد</p><p>یا رب تو نگهدارش ز آسیب گران جانی</p><p>آن شیشه دلی کو دی بگریخت چو نامردان</p><p>امروز همی‌آید پرشرم و پشیمانی</p><p>صد سال اگر جایی بگریزد و بستیزد</p><p>پرگریه و غم باشد بی‌دولت خندانی</p><p>خورشید چه غم دارد ار خشم کند گازر</p><p>خاموش که بازآید بلبل به گلستانی</p><h2><a id="poem-5195" href="https://ganjoor.net/moulavi/shams/ghazalsh/sh2571">غزل شمارهٔ ۲۵۷۱</a></h2>
<p>ای شاه مسلمانان وی جان مسلمانی</p><p>پنهان شده و افکنده در شهر پریشانی</p><p>ای آتش در آتش هم می‌کش و هم می‌کش</p><p>سلطان سلاطینی بر کرسی سبحانی</p><p>شاهنشه هر شاهی صد اختر و صد ماهی</p><p>هر حکم که می‌خواهی می‌کن که همه جانی</p><p>گفتی که تو را یارم رخت تو نگهدارم</p><p>از شیر عجب باشد بس نادره چوپانی</p><p>گر نیست و گر هستم گر عاقل و گر مستم</p><p>ور هیچ نمی‌دانم دانم که تو می‌دانی</p><p>گر در غم و در رنجم در پوست نمی‌گنجم</p><p>کز بهر چو تو عیدی قربانم و قربانی</p><p>گه چون شب یغمایی هر مدرکه بربایی</p><p>روز از تن همچون شب چون صبح برون رانی</p><p>گه جامه بگردانی گویی که رسولم من</p><p>یا رب که چه گردد جان چون جامه بگردانی</p><p>در رزم تویی فارس بر بام تویی حارس</p><p>آن چیست عجب جز تو کو را تو نگهبانی</p><p>ای عشق تویی جمله بر کیست تو را حمله</p><p>ای عشق عدم‌ها را خواهی که برنجانی</p><p>ای عشق تویی تنها گر لطفی و گر قهری</p><p>سرنای تو می‌نالد هم تازی و سریانی</p><p>گر دیده ببندی تو ور هیچ نخندی تو</p><p>فر تو همی‌تابد از تابش پیشانی</p><p>پنهان نتوان بردن در خانه چراغی را</p><p>ای ماه چه می‌آیی در پرده پنهانی</p><p>ای چشم نمی‌بینی این لشکر سلطان را</p><p>وی گوش نمی‌نوشی این نوبت سلطانی</p><p>گفتم که به چه دهی آن گفتا که به بذل جان</p><p>گنجی است به یک حبه در غایت ارزانی</p><p>لاحول کجا راند دیوی که تو بگماری</p><p>باران نکند ساکن گردی که تو ننشانی</p><p>چون سرمه جادویی در دیده کشی دل را</p><p>تمییز کجا ماند در دیده انسانی</p><p>هر نیست بود هستی در دیده از آن سرمه</p><p>هر وهم برد دستی از عقل به آسانی</p><p>از خاک درت باید در دیده دل سرمه</p><p>تا سوی درت آید جوینده ربانی</p><p>تا جزو به کل تازد حبه سوی کان یازد</p><p>قطره سوی بحر آید از سیل کهستانی</p><p>نی سیل بود این جا نی بحر بود آن جا</p><p>خامش که نشد ظاهر هرگز سر روحانی</p><h2><a id="poem-5196" href="https://ganjoor.net/moulavi/shams/ghazalsh/sh2572">غزل شمارهٔ ۲۵۷۲</a></h2>
<p>جانا به غریبستان چندین به چه می‌مانی</p><p>بازآ تو از این غربت تا چند پریشانی</p><p>صد نامه فرستادم صد راه نشان دادم</p><p>یا راه نمی‌دانی یا نامه نمی‌خوانی</p><p>گر نامه نمی‌خوانی خود نامه تو را خواند</p><p>ور راه نمی‌دانی در پنجهٔ ره-دانی</p><p>بازآ که در آن محبس قدر تو نداند کس</p><p>با سنگ دلان منشین چون گوهر این کانی</p><p>ای از دل و جان رسته دست از دل و جان شسته</p><p>از دام جهان جسته بازآ که ز بازانی</p><p>هم آبی و هم جویی هم آب همی‌جویی</p><p>هم شیر و هم آهویی هم بهتر از ایشانی</p><p>چند است ز تو تا جان تو طرفه تری یا جان</p><p>آمیخته‌ای با جان یا پرتو جانانی</p><p>نور قمری در شب قند و شکری در لب</p><p>یا رب چه کسی یا رب اعجوبه ربانی</p><p>هر دم ز تو زیب و فر از ما دل و جان و سر</p><p>بازار چنین خوشتر خوش بدهی و بستانی</p><p>از عشق تو جان بردن وز ما چو شکر مردن</p><p>زهر از کف تو خوردن سرچشمه حیوانی</p><h2><a id="poem-5197" href="https://ganjoor.net/moulavi/shams/ghazalsh/sh2573">غزل شمارهٔ ۲۵۷۳</a></h2>
<p>در پرده خاک ای جان عیشی است به پنهانی</p><p>و اندر تتق غیبی صد یوسف کنعانی</p><p>این صورت تن رفته و آن صورت جا مانده</p><p>ای صورت جان باقی وی صورت تن فانی</p><p>گر چاشنیی خواهی هر شب بنگر خود را</p><p>تن مرده و جان پران در روضه رضوانی</p><p>ای عشق که آن داری یا رب چه جهان داری</p><p>چندان صفتت کردم والله که دو چندانی</p><p>المؤمن حلوی و العاش علوی</p><p>با تو چه زبان گویم ای جان که نمی‌دانی</p><p>چندان بدوان لنگان کاین پای فروماند</p><p>وآنگه رسد از سلطان صد مرکب میدانی</p><p>می مرد یکی عاشق می‌گفت یکی او را</p><p>در حالت جان کندن چون است که خندانی</p><p>گفتا چو بپردازم من جمله دهان گردم</p><p>صدمرده همی‌خندم بی‌خنده دندانی</p><p>زیرا که یکی نیمم نی بود شکر گشتم</p><p>نیم دگرم دارد عزم شکرافشانی</p><p>هر کو نمرد خندان تو شمع مخوان او را</p><p>بو بیش دهد عنبر در وقت پریشانی</p><p>ای شهره نوای تو جان است سزای تو</p><p>تو مطرب جانانی چون در طمع نانی</p><p>کس کیسه میفشان گو کس خرقه میفکن گو</p><p>اومید کی ضایع شد از کیسه ربانی</p><p>از کیسه حق گردون صد نور و ضیا ریزد</p><p>دریا ز عطای حق دارد گهرافشانی</p><p>نان ریزه سفره‌ست این کز چرخ همی‌ریزد</p><p>بگذر ز فلک بررو گر درخور آن خوانی</p><p>گر خسته شود کفت کفی دگرت بخشد</p><p>ور خسته شود حلقت در حلقه سلطانی</p><p>برگو غزلی برگو پامزد خود از حق جو</p><p>بر سوخته زن آبی چون چشمه حیوانی</p><h2><a id="poem-5198" href="https://ganjoor.net/moulavi/shams/ghazalsh/sh2574">غزل شمارهٔ ۲۵۷۴</a></h2>
<p>از آتش ناپیدا دارم دل بریانی</p><p>فریاد مسلمانان از دست مسلمانی</p><p>شهد و شکرش گویم کان گهرش گویم</p><p>شمع و سحرش خوانم یا نادره سلطانی</p><p>زین فتنه و غوغایی آتش زده هر جایی</p><p>وز آتش و دود ما برخاسته ایوانی</p><p>با این همه سلطانی آن خصم مسلمانی</p><p>بربود به قهر از من در راه حرمدانی</p><p>بگشاد حرمدانم بربود دل و جانم</p><p>آن کس که به پیش او جانی به یکی نانی</p><p>من دوش ز بوی او رفتم سر کوی او</p><p>ناگاه پدید آمد باغی و گلستانی</p><p>آن جا دل و دلداری هم عالم اسراری</p><p>هم واقف و بیداری هم شهره و پنهانی</p><p>در خدمت خاک او عیشی و تماشایی</p><p>در آتش عشق او هر چشمه حیوانی</p><h2><a id="poem-5199" href="https://ganjoor.net/moulavi/shams/ghazalsh/sh2575">غزل شمارهٔ ۲۵۷۵</a></h2>
<p>هر لحظه یکی صورت می‌بینی و زادن نی</p><p>جز دیده فزودن نی جز چشم گشودن نی</p><p>از نعمت روحانی در مجلس پنهانی</p><p>چندانک خوری می خور دستوری دادن نی</p><p>آن میوه که از لطفش می آب شود در کف</p><p>و آن میوه نورش را بر کف به نهان نی</p><p>این بوی که از زلف آن ترک خطا آمد</p><p>در مشک تتاری نی در عنبر و لادن نی</p><p>می‌کوبد تقدیرش در هاون تن جان را</p><p>وین سرمه عشق او اندرخور هاون نی</p><p>دیدی تو چنین سرمه کو هاون‌ها ساید</p><p>تا بازرود آن جا آن جا که تو و من نی</p><p>آن جا روش و دین نی جز باغ نوآیین نی</p><p>جز گلبن و نسرین نی جز لاله و سوسن نی</p><p>بگذار تنی‌ها را بشنو ارنی‌ها را</p><p>چون سوخت منی‌ها را پس طعنه گه لن نی</p><p>تن را تو مبر سوی شمس الحق تبریزی</p><p>کز غلبه جان آن جا جای سر سوزن نی</p><h2><a id="poem-5200" href="https://ganjoor.net/moulavi/shams/ghazalsh/sh2576">غزل شمارهٔ ۲۵۷۶</a></h2>
<p>ای خواجه سلام علیک از زحمت ما چونی</p><p>ای معدن زیبایی وی کان وفا چونی</p><p>در جنت و در دوزخ پرسان تواند ای جان</p><p>کای جنت روحانی وی بحر صفا چونی</p><p>هر نور تو را گوید ای چشم و چراغ من</p><p>هر رنج تو را گوید کی دفع بلا چونی</p><p>ای خدمت تو کردن چون گلبشکر خوردن</p><p>زین خدمت پوسیده زین طال بقا چونی</p><p>در وقت جفا دل را صد تاج و کمر بخشی</p><p>در وقت جفا اینی تا وقت وفا چونی</p><p>ای موسی این دوران چونی تو ز فرعونان</p><p>وی شاه ید بیضا با اهل عمی چونی</p><p>گوید به تو هر گلشن هر نرگس و هر سوسن</p><p>کز زحمت و رنج ما ای باد صبا چونی</p><p>ای آب خضر چونی از گردش چرخ آخر</p><p>وی تاج همه جان‌ها دربند قبا چونی</p><p>ای جان عنادیده خامش که عنایت‌ها</p><p>پرسند تو را هر دم کز رنج و عنا چونی</p><h2><a id="poem-5201" href="https://ganjoor.net/moulavi/shams/ghazalsh/sh2577">غزل شمارهٔ ۲۵۷۷</a></h2>
<p>همرنگ جماعت شو تا لذت جان بینی</p><p>در کوی خرابات آ تا دردکشان بینی</p><p>درکش قدح سودا هل تا بشوی رسوا</p><p>بربند دو چشم سر تا چشم نهان بینی</p><p>بگشای دو دست خود گر میل کنارستت</p><p>بشکن بت خاکی را تا روی بتان بینی</p><p>از بهر عجوزی را تا چند کشی کابین</p><p>وز بهر سه نان تا کی شمشیر و سنان بینی</p><p>نک ساقی بی‌جوری در مجلس او دوری</p><p>در دور درآ بنشین تا کی دوران بینی</p><p>این جاست ربا نیکو جانی ده و صد بستان</p><p>گرگی و سگی کم کن تا مهر شبان بینی</p><p>شب یار همی‌گردد خشخاش مخور امشب</p><p>بربند دهان از خور تا طعم دهان بینی</p><p>گویی که فلانی را ببرید ز من دشمن</p><p>رو ترک فلانی گو تا بیست فلان بینی</p><p>اندیشه مکن الا از خالق اندیشه</p><p>اندیشه جانان به کاندیشه نان بینی</p><p>با وسعت ارض الله بر حبس چه چفسیدی</p><p>ز اندیشه گره کم زن تا شرح جنان بینی</p><p>خامش کن از این گفتن تا گفت بری باری</p><p>از جان و جهان بگذر تا جان و جهان بینی</p><h2><a id="poem-5202" href="https://ganjoor.net/moulavi/shams/ghazalsh/sh2578">غزل شمارهٔ ۲۵۷۸</a></h2>
<p>ای بود تو از کی نی وی ملک تو تا کی نی</p><p>عشق تو و جان من جز آتش و جز نی نی</p><p>بر کشته دیت باشد ای شادی این کشته</p><p>صد کشته هو دیدم امکان یکی هی نی</p><p>ای دیده عجایب‌ها بنگر که عجب این است</p><p>معشوق بر عاشق با وی نی و بی‌وی نی</p><p>امروز به بستان آ در حلقه مستان آ</p><p>مستان خرف از مستی آن جا قدح و می نی</p><p>مستند نه از ساغر بنگر به شتر بنگر</p><p>برخوان افلا ینظر معنیش بر این پی نی</p><p>در مؤمن و در کافر بنگر تو به چشم سر</p><p>جز نعره یا رب نی جز ناله یا حی نی</p><p>آن جا که همی‌پویی زان است کز او سیری</p><p>زان جا که گریزانی جز لطف پیاپی نی</p><p>از ابجد اندیشه یا رب تو بشو لوحم</p><p>در مکتب درویشان خود ابجد و حطی نی</p><p>شمس الحق تبریزی آن جا که تو پیروزی</p><p>از تابش خورشیدت هرگز خطری دی نی</p><h2><a id="poem-5203" href="https://ganjoor.net/moulavi/shams/ghazalsh/sh2579">غزل شمارهٔ ۲۵۷۹</a></h2>
<p>با هر کی تو درسازی می‌دانک نیاسایی</p><p>زیر و زبرت دارم زیرا که تو از مایی</p><p>تا تو نشوی رسوا آن سر نشود پیدا</p><p>کان جام نیاشامد جز عاشق رسوایی</p><p>بردار صراحی را بگذار صلاحی را</p><p>آن جام مباحی را درکش که بیاسایی</p><p>در حلقه آن مستان در لاله و در بستان</p><p>امروز قدح بستان ای عاشق فردایی</p><p>بر رسم زبردستی می‌کن تو چنین مستی</p><p>تا بگذری از هستی ای سخره هرجایی</p><p>سرفتنه اوباشی همخرقه قلاشی</p><p>در مصر نمی‌باشی تا جمله شکرخایی</p><p>شمس الحق تبریزی جان را چه شکر ریزی</p><p>جز با تو نیارامد جان‌های مصفایی</p><h2><a id="poem-5204" href="https://ganjoor.net/moulavi/shams/ghazalsh/sh2580">غزل شمارهٔ ۲۵۸۰</a></h2>
<p>ای خیره نظر در جو پیش آ و بخور آبی</p><p>بیهوده چه می‌گردی بر آب چو دولابی</p><p>صحراست پر از شکر دریاست پر از گوهر</p><p>یک جو نبری زین دو بی‌کوشش و اسبابی</p><p>گر مرد تماشایی چون دیده بنگشایی</p><p>بگشادن چشم ارزد تا بانی مهتابی</p><p>محراب بسی دیدی در وی بنگنجیدی</p><p>اندر نظر حربی بشکافد محرابی</p><p>ما تشنه و هر جانب یک چشمه حیوانی</p><p>ما طامع و پیش و پس دریا کف وهابی</p><p>ره چیست میان ما جز نقص عیان ما</p><p>کو پرده میان ما جز چشم گران خوابی</p><p>شش نور همی‌بارد زان ابر که حق آرد</p><p>جسمت مثل بامی هر حس تو میزانی</p><p>شش چشمه پیوسته می‌گردد شب بسته</p><p>زان سوش روان کرده آن فاتح ابوابی</p><p>خورشید و قمر گاهی شب افتد در چاهی</p><p>بیرون کشدش زان چه بی‌آلت و قلابی</p><p>صد صنعت سلطانی دارد ز تو پنهانی</p><p>زیرا که ضعیفی تو بی‌طاقت و بی‌تابی</p><p>این مفرش و آن کیوان افلاک ورای آن</p><p>بر کف خدا لرزان ماننده سیمابی</p><p>دریا چو چنان باشد کف درخور آن باشد</p><p>اندر صفتش خاطر هست احول و کذابی</p><p>بگریزد عقل و جان از هیبت آن سلطان</p><p>چون دیو که بگریزد از عمر خطابی</p><p>بکری برمد از شو معشوق جهانش او</p><p>از جان عزیز خود بیگانه و صخابی</p><p>ره داده به دام خود صد زاغ پی بازی</p><p>چون باز به دام آمد برداشته مضرابی</p><p>خاموش که آن اسعد این را به از این گوید</p><p>بی‌صفقه صفاقی بی‌شرفه دبابی</p><h2><a id="poem-5205" href="https://ganjoor.net/moulavi/shams/ghazalsh/sh2581">غزل شمارهٔ ۲۵۸۱</a></h2>
<p>ای سوخته یوسف در آتش یعقوبی</p><p>گه بیت و غزل گویی گه پای عمل کوبی</p><p>گه دور بگردانی گاهی شکر افشانی</p><p>گه غوطه خوری عریان در چشمه ایوبی</p><p>خلقان همه مرد و زن لب بسته و در شیون</p><p>وز دولت و داد او ما غرقه این خوبی</p><p>بر عشق چو می‌چسبد عاشق ز چه رو خسپد</p><p>چون دوست نمی‌خسپد با آن همه مطلوبی</p><p>آن دوست که می‌باید چون سوی تو می‌آید</p><p>از بهر چنان مهمان چون خانه نمی‌روبی</p><p>چون رزم نمی‌سازی چون چست نمی‌تازی</p><p>چون سر تو نیندازی از غصه محجوبی</p><p>ای نعل تو در آتش آن سوی ز پنج و شش</p><p>از جذبه آن است این کاندر غم و آشوبی</p><p>کی باشد و کی باشد کو گل ز تو بتراشد</p><p>بی‌عیب خرد جان را از جمله معیوبی</p><p>اجزای درختان را چون میوه کند دارا</p><p>بنگر که چه مبدل شد آن چوب از آن چوبی</p><p>زین به بتوان گفتن اما بمگو تن زن</p><p>منگر ز حساب ای جان در عالم محسوبی</p><h2><a id="poem-5206" href="https://ganjoor.net/moulavi/shams/ghazalsh/sh2582">غزل شمارهٔ ۲۵۸۲</a></h2>
<p>خواهم که روم زین جا پایم بگرفتستی</p><p>دل را بربودستی در دل بنشستستی</p><p>سر سخره سودا شد دل بی‌سر و بی‌پا شد</p><p>زان مه که نمودستی زان راز که گفتستی</p><p>برپر به پر روزه زین گنبد پیروزه</p><p>ای آنک در این سودا بس شب که نخفتستی</p><p>چون دید که می‌سوزم گفتا که قلاوزم</p><p>راهیت بیاموزم کان راه نرفتستی</p><p>من پیش توام حاضر گر چه پس دیواری</p><p>من خویش توام گر چه با جور تو جفتستی</p><p>ای طالب خوش جمله من راست کنم جمله</p><p>هر خواب که دیدستی هر دیگ که پختستی</p><p>آن یار که گم کردی عمری است کز او فردی</p><p>بیرونش بجستستی در خانه نجستستی</p><p>این طرفه که آن دلبر با توست در این جستن</p><p>دست تو گرفته‌ست او هر جا که بگشتستی</p><p>در جستن او با او همره شده و می‌جو</p><p>ای دوست ز پیدایی گویی که نهفتستی</p><h2><a id="poem-5207" href="https://ganjoor.net/moulavi/shams/ghazalsh/sh2583">غزل شمارهٔ ۲۵۸۳</a></h2>
<p>آمد مه ما مستی دستی فلکا دستی</p><p>من نیست شدم باری در هست یکی هستی</p><p>از یک قدح و از صد دل مست نمی‌گردد</p><p>گر باده اثر کردی در دل تن از او رستی</p><p>بار دگر آوردی زان می که سحر خوردی</p><p>پر می‌دهیم گر نی این شیشه بنشکستی</p><p>بر جام من از مستی سنگی زدی اشکستی</p><p>از جز تو گر اشکستی بودی که نپیوستی</p><p>زین باده چشید آدم کز خویش برون آمد</p><p>گر مرده از این خوردی از گور برون جستی</p><p>گر سیر نه ای از سر هین خوار و زبون منگر</p><p>در ماه که از بالا آید به چه پستی</p><p>ای برده نمازم را از وقت چه بی‌باکی</p><p>گر رشک نبردی دل تن عشق پرستستی</p><p>آن مست در آن مستی گر آمدی اندر صف</p><p>هم قبله از او گشتی هم کعبه رخش خستی</p><h2><a id="poem-5208" href="https://ganjoor.net/moulavi/shams/ghazalsh/sh2584">غزل شمارهٔ ۲۵۸۴</a></h2>
<p>ماییم در این گوشه پنهان شده از مستی</p><p>ای دوست حریفان بین یک جان شده از مستی</p><p>از جان و جهان رسته چون پسته دهان بسته</p><p>دم‌ها زده آهسته زان راز که گفتستی</p><p>ماییم در این خلوت غرقه شده در رحمت</p><p>دستی صنما دستی می‌زن که از این دستی</p><p>عاشق شده بر پستی بر فقر و فرودستی</p><p>ای جمله بلندی‌ها خاک در این پستی</p><p>جز خویش نمی‌دیدی در خویش بپیچیدی</p><p>شیخا چه ترنجیدی بی‌خویش شو و رستی</p><p>بربند در خانه منمای به بیگانه</p><p>آن چهره که بگشادی و آن زلف که بربستی</p><p>امروز مکن جانا آن شیوه که دی کردی</p><p>ما را غلطی دادی از خانه برون جستی</p><p>صورت چه که بربودی در سر بر ما بودی</p><p>برخاستی از دیده در دلکده بنشستی</p><p>شد صافی بی‌دردی عقلی که توش بردی</p><p>شد داروی هر خسته آن را که توش خستی</p><p>ای دل بر آن ماهی زین گفت چه می‌خواهی</p><p>در قعر رو ای ماهی گر دشمن این شستی</p><h2><a id="poem-5209" href="https://ganjoor.net/moulavi/shams/ghazalsh/sh2585">غزل شمارهٔ ۲۵۸۵</a></h2>
<p>گر نرگس خون خوارش دربند امانستی</p><p>هم زهر شکر گشتی هم گرگ شبانستی</p><p>هم دور قمر یارا چون بنده بدی ما را</p><p>هم ساغر سلطانی اندر دورانستی</p><p>هم کوه بدان سختی چون شیره و شیرستی</p><p>هم بحر بدان تلخی آب حیوانستی</p><p>از طلعت مستورش بر خلق زدی نورش</p><p>هم نرگس مخمورش بر ما نگرانستی</p><p>با هیچ دل مست او تقصیر نکرده‌ست او</p><p>پس چیست ز ناشکری تشنیع چنانستی</p><p>وصلش به میان آید از لطف و کرم لیکن</p><p>کفو کمر وصلش ای کاش میانستی</p><p>صورتگر بی‌صورت گر ز آنک عیان بودی</p><p>در مردن این صورت کس را چه زیانستی</p><p>راه نظر ار بودی بی‌رهزن پنهانی</p><p>با هر مژه و ابرو کی تیر و کمانستی</p><p>بربند دهان زیرا دریا خمشی خواهد</p><p>ور نی دهن ماهی پرگفت و زیانستی</p><h2><a id="poem-5210" href="https://ganjoor.net/moulavi/shams/ghazalsh/sh2586">غزل شمارهٔ ۲۵۸۶</a></h2>
<p>گر هیچ نگارینم بر خلق عیانستی</p><p>ای شاد که خلقستی ای خوش که جهانستی</p><p>گر نقش پذیرفتی در شش جهت عالم</p><p>بالا همه باغستی پستی همه کانستی</p><p>از خلق نهان زان شد تا جمله مرا باشد</p><p>گر هیچ پدیدستی آن همگانستی</p><h2><a id="poem-5211" href="https://ganjoor.net/moulavi/shams/ghazalsh/sh2587">غزل شمارهٔ ۲۵۸۷</a></h2>
<p>ای ساکن جان من آخر به کجا رفتی</p><p>در خانه نهان گشتی یا سوی هوا رفتی</p><p>چون عهد دلم دیدی از عهد بگردیدی</p><p>چون مرغ بپریدی ای دوست کجا رفتی</p><p>در روح نظر کردی چون روح سفر کردی</p><p>از خلق حذر کردی وز خلق جدا رفتی</p><p>رفتی تو بدین زودی تو باد صبا بودی</p><p>ماننده بوی گل با باد صبا رفتی</p><p>نی باد صبا بودی نی مرغ هوا بودی</p><p>از نور خدا بودی در نور خدا رفتی</p><p>ای خواجه این خانه چون شمع در این خانه</p><p>وز ننگ چنین خانه بر سقف سما رفتی</p><h2><a id="poem-5212" href="https://ganjoor.net/moulavi/shams/ghazalsh/sh2588">غزل شمارهٔ ۲۵۸۸</a></h2>
<p>ای یار غلط کردی با یار دگر رفتی</p><p>از کار خود افتادی در کار دگر رفتی</p><p>صد بار ببخشودم بر تو به تو بنمودم</p><p>ای خویش پسندیده هین بار دگر رفتی</p><p>صد بار فسون کردم خار از تو برون کردم</p><p>گلزار ندانستی در خار دگر رفتی</p><p>گفتم که تویی ماهی با مار چه همراهی</p><p>ای حال غلط کرده با مار دگر رفتی</p><p>مانند مکوک کژ اندر کف جولاهه</p><p>صد تار بریدی تو در تار دگر رفتی</p><p>گفتی که تو را یارا در غار نمی‌بینم</p><p>آن یار در آن غار است تو غار دگر رفتی</p><p>چون کم نشود سنگت چون بد نشود رنگت</p><p>بازار مرا دیده بازار دگر رفتی</p><h2><a id="poem-5213" href="https://ganjoor.net/moulavi/shams/ghazalsh/sh2589">غزل شمارهٔ ۲۵۸۹</a></h2>
<p>نه چرخ زمرد را محبوس هوا کردی</p><p>تا صورت خاکی را در چرخ درآوردی</p><p>ای آب چه می‌شویی وی باد چه می‌جویی</p><p>ای رعد چه می غری وی چرخ چه می‌گردی</p><p>ای عشق چه می‌خندی وی عقل چه می‌بندی</p><p>وی صبر چه خرسندی وی چهره چرا زردی</p><p>سر را چه محل باشد در راه وفاداری</p><p>جان خود چه قدر باشد در دین جوانمردی</p><p>کامل صفت آن باشد کو صید فنا باشد</p><p>یک موی نمی‌گنجد در دایره فردی</p><p>گه غصه و گه شادی دور است ز آزادی</p><p>ای سرد کسی کو ماند در گرمی و در سردی</p><p>کو تابش پیشانی گر ماه مرا دیدی</p><p>کو شعشعه مستی گر باده جان خوردی</p><p>زین کیسه و زان کاسه نگرفت تو را تاسه</p><p>آخر نه خر کوری بر گرد چه می‌گردی</p><p>با سینه ناشسته چه سود ز رو شستن</p><p>کز حرص چو جارویی پیوسته در این گردی</p><p>هر روز من آدینه وین خطبه من دایم</p><p>وین منبر من عالی مقصوره من مردی</p><p>چون پایه این منبر خالی شود از مردم</p><p>ارواح و ملک از حق آرند ره آوردی</p><h2><a id="poem-5214" href="https://ganjoor.net/moulavi/shams/ghazalsh/sh2590">غزل شمارهٔ ۲۵۹۰</a></h2>
<p>ای پرده در پرده بنگر که چه‌ها کردی</p><p>دل بردی و جان بردی این جا چه رها کردی</p><p>ای برده هوس‌ها را بشکسته قفس‌ها را</p><p>مرغ دل ما خستی پس قصد هوا کردی</p><p>گر قصد هوا کردی ور عزم جفا کردی</p><p>کو زهره که تا گویم ای دوست چرا کردی</p><p>آن شمع که می‌سوزد گویم ز چه می‌گرید</p><p>زیرا که ز شیرینش در قهر جدا کردی</p><p>آن چنگ که می‌زارد گویم ز چه می‌زارد</p><p>کز هجر تو پشت او چون بنده دوتا کردی</p><p>این جمله جفا کردی اما چو نمودی رو</p><p>زهرم چو شکر کردی وز درد دوا کردی</p><p>هر برگ ز بی‌برگی کف‌ها به دعا برداشت</p><p>از بس که کرم کردی حاجات روا کردی</p><h2><a id="poem-5215" href="https://ganjoor.net/moulavi/shams/ghazalsh/sh2591">غزل شمارهٔ ۲۵۹۱</a></h2>
<p>ای پرده در پرده بنگر که چه‌ها کردی</p><p>دل بودی و جان بردی این جا چه رها کردی</p><p>خورشید جهانی تو سلطان شهانی تو</p><p>بی‌هوشی جانی تو گیرم که جفا کردی</p><p>هم عاقبت ای سلطان بردی همه را مهمان</p><p>در بخشش و در احسان حاجات روا کردی</p><p>هر سنگ که بگرفتی لعل و گهرش کردی</p><p>هر پشه که پروردی صد همچو هما کردی</p><p>یک طایفه را ای جان منشور خطا دادی</p><p>یک قافله را ناگه اصحاب صفا کردی</p><p>آثار فلک‌ها را اجزای زمین کردی</p><p>اجزای زمین‌ها را در لطف سما کردی</p><p>پس من ز چه بشناسم از چرخ زمین‌ها را</p><p>چون قاعده بشکستی وز درد دوا کردی</p><h2><a id="poem-5216" href="https://ganjoor.net/moulavi/shams/ghazalsh/sh2592">غزل شمارهٔ ۲۵۹۲</a></h2>
<p>ای صورت روحانی امروز چه آوردی</p><p>آورد نمی‌دانم دانم که مرا بردی</p><p>ای گلشن نیکویی امروز چه خوش بویی</p><p>بر شاخ کی خندیدی در باغ کی پروردی</p><p>امروز عجب چیزی می‌افتی و می‌خیزی</p><p>در باغ کی خندیدی وز دست کی می‌خوردی</p><p>آن طبع زرافشانی و آن همت سلطانی</p><p>پیران و جوانان را آموخت جوامردی</p><p>بگذر ز جوامردی کان هم ز دوی خیزد</p><p>در وحدت همدردی درکش قدح دردی</p><p>هم همره و همدردی هم جمعی و هم فردی</p><p>هم عاشق و معشوقی هم سرخی و هم زردی</p><p>با این همه در مجلس بنشین و میا با من</p><p>ترسم که میان ره بگریزی و برگردی</p><p>ور ز آنک همی‌آیی با خویش مبر دل را</p><p>کز دل دودلی خیزد گه گرمی و گه سردی</p><h2><a id="poem-5217" href="https://ganjoor.net/moulavi/shams/ghazalsh/sh2593">غزل شمارهٔ ۲۵۹۳</a></h2>
<p>گر شمس و قمر خواهی نک شمس و قمر باری</p><p>ور صبح و سحر خواهی نک صبح و سحر باری</p><p>ای یوسف کنعانی وی جان سلیمانی</p><p>گر تاج و کمر خواهی نک تاج و کمر باری</p><p>ای حمزه آهنگی وی رستم هر جنگی</p><p>گر تیغ و سپر خواهی نک تیغ و سپر باری</p><p>ای بلبل پوینده وی طوطی گوینده</p><p>گر قند و شکر خواهی نک قند و شکر باری</p><p>ای دشمن عقل و هش وی عاشق عاشق کش</p><p>گر زیر و زبر خواهی نک زیر و زبر باری</p><p>ای جان تماشاجو موسی تجلی جو</p><p>گر سمع و بصر خواهی نک سمع و بصر باری</p><p>ای دیو پر از کینه وی دشمن دیرینه</p><p>گر فتنه و شر خواهی نک فتنه و شر باری</p><p>خاموش مگو چندین برخیز سفر بگزین</p><p>گر یار سفر خواهی نک یار سفر باری</p><p>شمس الحق تبریزی از حسن و دلاویزی</p><p>گر خسته جگر خواهی نک خسته جگر باری</p><h2><a id="poem-5218" href="https://ganjoor.net/moulavi/shams/ghazalsh/sh2594">غزل شمارهٔ ۲۵۹۴</a></h2>
<p>از مرگ چه اندیشی چون جان بقا داری</p><p>در گور کجا گنجی چون نور خدا داری</p><p>خوش باش کز آن گوهر عالم همه شد چون زر</p><p>ماننده آن دلبر بنما که کجا داری</p><p>در عشق نشسته تن در عشرت تا گردن</p><p>تو روی ترش با من ای خواجه چرا داری</p><p>در عالم بی‌رنگی مستی بود و شنگی</p><p>شیخا تو چو دلتنگی با غم چه هواداری</p><p>چندین بمخور این غم تا چند نهی ماتم</p><p>همرنگ شو آخر هم گر بخشش ما داری</p><p>از تابش تو جانا جان گشت چنین دانا</p><p>بسم الله مولانا چون ساغرها داری</p><p>شمس الحق تبریزی چون صاف شکرریزی</p><p>با تیره نیامیزی چون بحر صفا داری</p><h2><a id="poem-5219" href="https://ganjoor.net/moulavi/shams/ghazalsh/sh2595">غزل شمارهٔ ۲۵۹۵</a></h2>
<p>امشب پریان را من تا روز به دلداری</p><p>در خوردن و شب گردی خواهم که کنم یاری</p><p>من شیوه پریان را آموخته‌ام شب‌ها</p><p>وقت حشرانگیزی در چالش و میخواری</p><p>جنی پنهان باشد در ستر و امان باشد</p><p>پوشیده‌تر از پریان ماییم به ستاری</p><p>بر صورت ما واقف پریان و ز جان غافل</p><p>در مکر خدا مانده آن قوم ز اغیاری</p><p>خود را تو نمی‌دانی جویای پری ز آنی</p><p>مفروش چنین ارزان خود را به سبکباری</p><p>و آن جنی ما بهتر زیبارخ و خوش گوهر</p><p>از دیو و پری برده صد گوی به عیاری</p><p>شب از مه او حیران مه عاشق آن سیران</p><p>نی بی‌مزه و رنگین پالوده بازاری</p><p>از سیخ کباب او وز جام شراب او</p><p>وز چنگ و رباب او وز شیوه خماری</p><p>دیوانه شده شب‌ها آلوده شده لب‌ها</p><p>در جمله مذهب‌ها او راست سزاواری</p><p>خواب از شب او مرده شلوار گرو کرده</p><p>کس نیست در این پرده تو پشت کی می‌خاری</p><p>بردی ز حد ای مکثر بربند دهان آخر</p><p>نی عاشق عشقی تو تو عاشق گفتاری</p><h2><a id="poem-5220" href="https://ganjoor.net/moulavi/shams/ghazalsh/sh2596">غزل شمارهٔ ۲۵۹۶</a></h2>
<p>نظاره چه می‌آیی در حلقه بیداری</p><p>گر سینه نپوشانی تیری بخوری کاری</p><p>در حلقه سر اندرکن دل را تو قویتر کن</p><p>شاهی است تو باور کن بر کرسی جباری</p><p>تا بازرهی زان دم تا مست شوی هر دم</p><p>گاهی ز لب لعلش گاهی ز می ناری</p><p>بگشای دهانت را خاشاک مجو در می</p><p>خاشاک کجا باشد در ساغر هشیاری</p><p>ای خواجه چرا جویی دلداری از آن جانان</p><p>بس نیست رخ خوبش دلجویی و دلداری</p><p>دی نامه او خواندم در قصه بی‌خویشی</p><p>بنوشتم از عالم صد نامه بیزاری</p><p>نقش تو چو نقش من رخ بر رخ خود کرده‌ست</p><p>با ما غم دل گویی یا قصه جان آری</p><p>من با صنم معنی تن جامه برون کردم</p><p>چون عشق بزد آتش در پرده ستاری</p><p>در رنگ رخم عشقش چون عکس جمالش دید</p><p>افتاد به پایم عشق در عذر گنه کاری</p><p>شمس الحق تبریزی آیی و نبینندت</p><p>زیرا که چو جان آیی بی‌رنگ صباواری</p><h2><a id="poem-5221" href="https://ganjoor.net/moulavi/shams/ghazalsh/sh2597">غزل شمارهٔ ۲۵۹۷</a></h2>
<p>گر روی بگردانی تو پشت قوی داری</p><p>کان روی چو خورشیدت صد گون کندت یاری</p><p>من بی‌رخ چون ماهت گر روی به ماه آرم</p><p>مه بی‌تو ز من گیرد صد دوری و بیزاری</p><p>جان بی‌تو یتیم آمد مه بی‌تو دو نیم آمد</p><p>گلزار جفا گردد چون تخم جفا کاری</p><p>چون سرکشی آغازی یا اسب جفا تازی</p><p>دست کی رسد در تو گر پای نیفشاری</p><p>مهمان توام ای جان ای شادی هر مهمان</p><p>شاید که ز بخشایش این دم سر من خاری</p><p>رو ای دل بیچاره با تیغ و کفن پیشش</p><p>کی پیش رود با او بدفعلی و طراری</p><p>ای جان نه ز باغ تو رسته‌ست درخت من</p><p>پرورده و خو کرده با عشرت و خماری</p><p>اجزای وجود من مستان تواند ای جان</p><p>مستان مرا مفکن در نوحه و در زاری</p><p>آن ساغر پنهانی خواهم که بگردانی</p><p>مستانه به پیش آیی بی‌نخوت و جباری</p><p>ای ساغر پنهانی تو جامی و یا جانی</p><p>یا چشمه حیوانی یا صحت بیماری</p><p>یا آب حیاتی تو یا خط نجاتی تو</p><p>یا کان نباتی تو یا ابر شکرباری</p><p>آن ساغر و آن کوزه کو نشکندم روزه</p><p>اما نهلد در سر نی عقل نی هشیاری</p><p>هم عقلی و هم جانی هم اینی و هم آنی</p><p>هم آبی و هم نانی هم یاری و هم غاری</p><p>خاموش شدم حاصل تا برنپرد این دل</p><p>نی زان که سخن کم شد از غایت بسیاری</p><h2><a id="poem-5222" href="https://ganjoor.net/moulavi/shams/ghazalsh/sh2598">غزل شمارهٔ ۲۵۹۸</a></h2>
<p>ای جان و جهان آخر از روی نکوکاری</p><p>یک دم چه زیان دارد گر روی به ما آری</p><p>ای روی تو چون آتش وی بوی تو چون گل خوش</p><p>یا رب که چه رو داری یا رب که چه بو داری</p><p>در پیش دو چشم من پیوسته خیال تو</p><p>خوش خواب که می‌بینم در حالت بیداری</p><p>دل را چو خیال تو بنوازد مسکین دل</p><p>در پوست نمی‌گنجد از لذت دلداری</p><p>قرص قمرت گویم نور بصرت گویم</p><p>جان دگرت گویم یا صحت بیماری</p><p>از شرم تو شاخ گل سر پیش درافکنده</p><p>وز زاری من بلبل وامانده شد از زاری</p><p>از جمله ببر زیرا آن جا که تویی و او</p><p>تو نیز نمی‌گنجی جز او که دهد یاری</p><p>اندر شکم ماهی دم با کی زند یونس</p><p>جز او کی بود مونس در نیم شب تاری</p><p>در چشمه سوزن تو خواهی که رود اشتر</p><p>ای بسته تو بر اشتر شش تنگ به سرباری</p><p>با این همه ای دیده نومید مباش از وی</p><p>چون ابر بهاری کن در عشق گهرباری</p><h2><a id="poem-5223" href="https://ganjoor.net/moulavi/shams/ghazalsh/sh2599">غزل شمارهٔ ۲۵۹۹</a></h2>
<p>ای بر سر بازارت صد خرقه به زناری</p><p>وز روی تو در عالم هر روی به دیواری</p><p>هر ذره ز خورشیدت گویای اناالحقی</p><p>هر گوشه چو منصوری آویخته بر داری</p><p>این طرفه که از یک خم هر یک ز میی مستند</p><p>این طرفه که از یک گل در هر قدمی خاری</p><p>هر شاخ همی‌گوید من مست شدم دستی</p><p>هر عقل همی‌گوید من خیره شدم باری</p><p>گل از سر مشتاقی بدریده گریبانی</p><p>عشق از سر بی‌خویشی انداخته دستاری</p><p>از عقل گروهی مست بی‌عقل گروهی مست</p><p>جز عاقل و لایعقل قومی دگرند آری</p><p>ماییم چو کوه طور مست از قدح موسی</p><p>بی‌زحمت فرعونی بی‌غصه اغیاری</p><p>ماییم چو می جوشان در خم خراباتی</p><p>گر چه سر خم بسته است از کهگل پنداری</p><p>از جوشش می کهگل شد بر سر خم رقصان</p><p>والله که از این خوشتر نبود به جهان کاری</p><h2><a id="poem-5224" href="https://ganjoor.net/moulavi/shams/ghazalsh/sh2600">غزل شمارهٔ ۲۶۰۰</a></h2>
<p>گفتم که بجست آن مه از خانه چو عیاری</p><p>تشنیع زنان بودم بر عهد وفاداری</p><p>غماز غمت گفتا در خانه بجوی آخر</p><p>آن طره که دل دزدد ماننده طراری</p><p>در سوخته جان زن از آهن و از سنگش</p><p>در پیه دو دیده خود بر آب بزن ناری</p><p>بفروز چنین شمعی در خانه همی‌گردان</p><p>باشد که نهان باشد او از پس دیواری</p><p>اندر پس دیواری در سایه خورشیدش</p><p>در نیم شب هجران بگشود مرا کاری</p><p>در خانه همی‌گشتم در دست چنین شمعی</p><p>تا تیره شد این شمعم از تابش انواری</p><p>گفتم که در این زندان چون یافتمت ای جان</p><p>در بی‌نمکی چون ره بردم به نمکساری</p><p>ای شوخ گریزنده وی شاه ستیزنده</p><p>وی از تو جهان زنده چون یافتمت باری</p><p>در حال نهانی شد پنهان چو معانی شد</p><p>چون گوهر کانی شد غیرت شده ستاری</p><p>من دست زنان بر سر چون حلقه شده بر در</p><p>وین طعنه زنان بر من هم یافته بازاری</p><p>از پرتو مخدومی شمس الحق تبریزی</p><p>چون مه که ز خورشیدش شد تیره خجل واری</p><h2><a id="poem-5225" href="https://ganjoor.net/moulavi/shams/ghazalsh/sh2601">غزل شمارهٔ ۲۶۰۱</a></h2>
<p>ای بر سر هر سنگی از لعل لبت نوری</p><p>وز شورش زلف تو در هر طرفی سوری</p><p>در حسن بهشت تو در زیر درختانت</p><p>هر سوی یکی ساقی هر سوی یکی حوری</p><p>از عشق شراب تو هر سوی یکی جانی</p><p>محبوس یکی خنبی چون شیره انگوری</p><p>هر صبح ز عشق تو این عقل شود شیدا</p><p>بر بام دماغ آید بنوازد طنبوری</p><p>ای شادی آن شهری کش عشق بود سلطان</p><p>هر کوی بود بزمی هر خانه بود سوری</p><p>بگذشتم بر دیری پیش آمد قسیسی</p><p>می‌زد به در وحدت از عشق تو ناقوری</p><p>ادریس شد از درسش هر جا که بد ابلیسی</p><p>در صحبت آن کافر شب گشته چون کافوری</p><p>گفتم ز کی داری این گفتا ز یکی شاهی</p><p>هم عاشق و معشوقی هم ناصر و منصوری</p><p>یک شاه شکرریزی شمس الحق تبریزی</p><p>جان پرور هر خویشی شور و شر هر دوری</p><h2><a id="poem-5226" href="https://ganjoor.net/moulavi/shams/ghazalsh/sh2602">غزل شمارهٔ ۲۶۰۲</a></h2>
<p>ای دشمن عقل من وی داروی بی‌هوشی</p><p>من خابیه تو در من چون باده همی‌جوشی</p><p>اول تو و آخر تو بیرون تو و در سر تو</p><p>هم شاهی و سلطانی هم حاجب و چاووشی</p><p>خوش خویی و بدخویی دلسوزی و دلجویی</p><p>هم یوسف مه رویی هم مانع و روپوشی</p><p>بس تازه و بس سبزی بس شاهد و بس نغزی</p><p>چون عقل در این مغزی چون حلقه در این گوشی</p><p>هم دوری و هم خویشی هم پیشی و هم بیشی</p><p>هم مار بداندیشی هم نیشی و هم نوشی</p><p>ای رهزن بی‌خویشان ای مخزن درویشان</p><p>یا رب چه خوشند ایشان آن دم که در آغوشی</p><p>آن روز که هشیارم من عربده‌ها دارم</p><p>و آن روز که خمارم چه صبر و چه خاموشی</p><h2><a id="poem-5227" href="https://ganjoor.net/moulavi/shams/ghazalsh/sh2603">غزل شمارهٔ ۲۶۰۳</a></h2>
<p>ای بر سر و پا گشته داری سر حیرانی</p><p>با حلقه عشاقان رو بر در حیرانی</p><p>در زلف چو چوگانت غلطیده بسی جان‌ها</p><p>وز بهر چنان مشکی جان عنبر حیرانی</p><p>از کون حذر کردم وز خویش گذر کردم</p><p>در شاه نظر کردم من چاکر حیرانی</p><p>من یوسف دلخواهم چاه زنخت خواهم</p><p>هم مؤمن این راهم هم کافر حیرانی</p><p>هم باده آن مستم هم بسته آن شستم</p><p>تا چست برون جستم از چنبر حیرانی</p><p>ای عقل شده مهتر ای گشته دلت مرمر</p><p>آخر تو یکی بنگر در دلبر حیرانی</p><p>ور نه بستیزم من در کار تو خیزم من</p><p>خون تو بریزم من از خنجر حیرانی</p><p>از دولت مخدومی شمس الحق تبریزی</p><p>هم فربه عشقم من هم لاغر حیرانی</p><h2><a id="poem-5228" href="https://ganjoor.net/moulavi/shams/ghazalsh/sh2604">غزل شمارهٔ ۲۶۰۴</a></h2>
<p>آن چهره و پیشانی شد قبله حیرانی</p><p>تشویش مسلمانی ای مه تو که را مانی</p><p>من واله یزدانم در حلقه مردانم</p><p>زین بیش نمی‌دانم ای مه تو که را مانی</p><p>هم بنده و آزادم ویرانه و آبادم</p><p>هم بی‌دل و دلشادم ای مه تو که را مانی</p><p>هر جسم که بر سر شد جان گشت و قلندر شد</p><p>هم مؤمن و کافر شد ای مه تو که را مانی</p><p>شاد آنک نهد پایی در لجه دریایی</p><p>با دیده بینایی ای مه تو که را مانی</p><p>باشد ز توام مفخر فارغ شدم از دلبر</p><p>از طعنه و از تسخر ای مه تو که را مانی</p><p>من زان سوی دولابم زان جانب اسبابم</p><p>تو محو کن القابم ای مه تو که را مانی</p><p>بر عاشق دوتاقد آن کس که همی‌خندد</p><p>زان خنده چه بربندد ای مه تو که را مانی</p><p>شمس الحق تبریزی در لخلخه آمیزی</p><p>ای جان و جهان می‌زد ای مه تو که را مانی</p><h2><a id="poem-5229" href="https://ganjoor.net/moulavi/shams/ghazalsh/sh2605">غزل شمارهٔ ۲۶۰۵</a></h2>
<p>ای باغ همی‌دانی کز باد کی رقصانی</p><p>آبستن میوه ستی سرمست گلستانی</p><p>این روح چرا داری گر ز آنک تو این جسمی</p><p>وین نقش چرا بندی گر ز آنک همه جانی</p><p>جان پیشکشت چه بود خرما به سوی بصره</p><p>وز گوهر چون گویم چون غیرت عمانی</p><p>عقلا ز قیاس خود زین رو تو زنخ می‌زن</p><p>زان رو تو کجا دانی چون مست زنخدانی</p><p>دشوار بود با کر طنبور نوازیدن</p><p>یا بر سر صفرایی رسم شکرافشانی</p><p>می وام کند ایمان صد دیده به دیدارش</p><p>تا مست شود ایمان زان باده یزدانی</p><p>در پای دل افتم من هر روز همی‌گویم</p><p>راز تو شود پنهان گر راز تو نجهانی</p><p>کان مهره شش گوشه هم لایق آن نطع است</p><p>کی گنجد در طاسی شش گوشه انسانی</p><p>شمس الحق تبریزی من باز چرا گردم</p><p>هر لحظه به دست تو گر ز آنک نه سلطانی</p><h2><a id="poem-5230" href="https://ganjoor.net/moulavi/shams/ghazalsh/sh2606">غزل شمارهٔ ۲۶۰۶</a></h2>
<p>مانده شدم از گفتن تا تو بر ما مانی</p><p>خویش من و پیوندی نی همره و مهمانی</p><p>شیری است که می‌جوشد خونی است نمی‌خسبد</p><p>خربنده چرا گشتی شه زاده ارکانی</p><p>زر دارد و زر بدهد زین واخردت این دم</p><p>آن کس که رهانید از بسیار پریشانی</p><p>اشتر ز سوی بیشه بی‌جهد نمی‌آید</p><p>کی آمده‌ای ای جان زان خاک به آسانی</p><p>صد جا بترنجیدی گفتی نروم زین جا</p><p>گوش تو کشان کردم تا جوهر انسانی</p><p>در چرخ درآوردم نه گنبد نیلی را</p><p>استیزه چه می‌بافی ای شیخ لت انبانی</p><p>چون دیگ سیه پوشی اندر پی تتماجی</p><p>کو نخوت کرمنا کو همت سلطانی</p><p>تو مرد لب قدری نی مرد شب قدری</p><p>تو طفل سر خوانی نی پیر پری خوانی</p><p>سخت است بلی پندت اما نگذارندت</p><p>سیلی زندت آرد استاد دبستانی</p><p>هر لحظه کمندی نو در گردنت اندازد</p><p>روزی که به جد گیرد گردن ز کی پیچانی</p><p>بنگر تو در این اجزا که همرهشان بودی</p><p>در خود بترنجیده از نامی و ارکانی</p><p>زان جا بکشانمشان مانند تو تا این جا</p><p>و اندر پس این منزل صد منزل روحانی</p><p>چون بز همه را گویم هین برجه و خدمت کن</p><p>ریشت پی آن دادم تا ریش بجنبانی</p><p>گر ریش نجنبانی یک یک بکنم ریشت</p><p>ریش کی رهید از من تا تو دبه برهانی</p><p>یک لحظه شدی شانه در ریش درافتادی</p><p>یک لحظه شو آیینه چون حلقه گردانی</p><p>هم شانه و هم مویی هم آینه هم رویی</p><p>هم شیر و هم آهویی هم اینی و هم آنی</p><p>هم فرقی و هم زلفی مفتاحی و هم قلفی</p><p>بی‌رنج چه می‌سلفی آواز چه لرزانی</p><p>خاموش کن از گفتن هین بازی دیگر کن</p><p>صد بازی نو داری ای نر بز لحیانی</p><h2><a id="poem-5231" href="https://ganjoor.net/moulavi/shams/ghazalsh/sh2607">غزل شمارهٔ ۲۶۰۷</a></h2>
<p>آن ماه همی‌تابد بر چرخ و زمین یا نی</p><p>خود نیست به جز آن مه این هست چنین یا نی</p><p>در هر ره و هر پیشه در لشکر اندیشه</p><p>هر چستی و هر سستی آید ز کمین یا نی</p><p>آن رسته خویش خود دیده پس و پیش خود</p><p>ایمن بود و فارغ از روز پسین یا نی</p><p>در هر قدمی دامی چون شکر و بادامی</p><p>زین دام امان یابد جز جان امین یا نی</p><p>گر باغ یقین خواهی پس رخت منه بر ظن</p><p>ظن ار چه بود عالی باشد چو یقین یا نی</p><h2><a id="poem-5232" href="https://ganjoor.net/moulavi/shams/ghazalsh/sh2608">غزل شمارهٔ ۲۶۰۸</a></h2>
<p>افند کلیمیرا از زحمت ما چونی</p><p>ای جان صفا چونی وی کان وفا چونی</p><p>ای فخر خردمندان وی بی‌تو جهان زندان</p><p>وی عاشق بی‌دل را درمان و دوا چونی</p><p>مه گوش همی‌خارد صد سجده همی‌آرد</p><p>می‌گوید حسنت را کی خوب لقا چونی</p><p>باری من بیچاره گشتم ز خود آواره</p><p>زان روز که پرسیدی گفتی تو مرا چونی</p><p>ماییم و هوای تو دو چشم سقای تو</p><p>ای آب حیات ما زین آب و هوا چونی</p><p>تلخ است فراق تو دوری ز وثاق تو</p><p>ای آنک مبادا کس دور از تو جدا چونی</p><p>زد طال بقای تو هر ذره که خورشیدی</p><p>ای نیر اعظم تو زین طال بقا چونی</p><p>ای آینه مانده در دست دو سه زنگی</p><p>وی یوسف افتاده با اهل عما چونی</p><p>ای دلدل آن میدان چونی تو در این زندان</p><p>وی بلبل آن بستان با ناشنوا چونی</p><p>ای آدم خوکرده با جنت و با حورا</p><p>افتاده در این غربت با رنج و عنا چونی</p><p>ای آنک نمی‌گنجی در شش جهت عالم</p><p>با این همگی زفتی در زیر قبا چونی</p><p>مصباح و زجاجی تو پیش دو سه نابینا</p><p>از عربده کوران وز زخم عصا چونی</p><p>پیغام و سلام ما ای باد بگو با دل</p><p>با این همه بی‌برگی داوودنوا چونی</p><p>بس کردم من اما برگو تو تمامش را</p><p>کای تشنه پرخواره با جام خدا چونی</p><h2><a id="poem-5233" href="https://ganjoor.net/moulavi/shams/ghazalsh/sh2609">غزل شمارهٔ ۲۶۰۹</a></h2>
<p>در عشق کجا باشد مانند تو عشقینی</p><p>شاهان ز هوای تو در خرقه دلقینی</p><p>بر خوان تو استاده هر گوشه سلیمانی</p><p>وز غایت مستی تو همکاسه مسکینی</p><p>بس جان گزین بوده سلطان یقین بوده</p><p>سردفتر دین بوده از عشق تو بی‌دینی</p><p>کو گوهر جان بودن کو حرف بپیمودن</p><p>کو سینه ره بینی کو دیده شه بینی</p><p>هر مست میت خورده دو دست برآورده</p><p>کاین عشق فزون بادا وز هر طرف آمینی</p><p>گویند بخوان یاسین تا عشق شود تسکین</p><p>جانی که به لب آمد چه سود ز یاسینی</p><p>آن دلشده خاکی کز عشق زمین بوسد</p><p>در دولت تو بنهد بر پشت فلک زینی</p><p>آوه خنک آن دل را کو لازم آن جان شد</p><p>گه باده جان گیرد گه طره مشکینی</p><p>هرگز نکند ما را عالم به جوال اندر</p><p>کز شمس حق تبریز پر کردم خرجینی</p><h2><a id="poem-5234" href="https://ganjoor.net/moulavi/shams/ghazalsh/sh2610">غزل شمارهٔ ۲۶۱۰</a></h2>
<p>چون بسته کنی راهی آخر بشنو آهی</p><p>از بهر خدا بشنو فریاد و علی اللهی</p><p>در روح نظر کردم بی‌رنگ چو آبی بود</p><p>ناگاه پدید آمد در آب چنان ماهی</p><p>آن آب به جوش آمد هستی به خروش آمد</p><p>تا واشد و دریا شد این عالم چون چاهی</p><p>دیدم که فراز آمد دریا و بشد قطره</p><p>من قطره و او قطره گشتیم چو همراهی</p><p>چون پیشترک رفتم دریا شد و بگرفتم</p><p>او قطره شده دریا من قطره شده گاهی</p><p>پیش آی تو دریا را نظاره بکن ما را</p><p>باشد که تو هم افتی در مکر شهنشاهی</p><p>آبی است به زیرش مه آبی است به زیرش که</p><p>او چشم چنین بندد چون جادو دلخواهی</p><p>با لعل تو کی جویم من ملک بدخشان را</p><p>چاه و رسن زلفت والله که به از جاهی</p><p>از غمزه جادواش شمس الحق تبریزی</p><p>در سحر نمی‌بندد جز سینه آگاهی</p><h2><a id="poem-5235" href="https://ganjoor.net/moulavi/shams/ghazalsh/sh2611">غزل شمارهٔ ۲۶۱۱</a></h2>
<p>جانا تو بگو رمزی از آتش همراهی</p><p>من دم نزنم زیرا دم می‌نزند ماهی</p><p>بر خیمه این گردون تو دوش قنق بودی</p><p>مه سجده همی‌کردت ای ایبک خرگاهی</p><p>خورشید ز تو گشته صاحب کله گردون</p><p>وز بخشش تو دیده این ماه سما ماهی</p><p>کی هر دو یکی گردد تو آتش و من روغن</p><p>وین قسمت چو آمد تو یوسف و من چاهی</p><p>هر چند که این جوشم از آتش تو باشد</p><p>من بنده آن خلعت گر رانی و گر خواهی</p><p>این دانش من گشته بر دانش تو پرده</p><p>فریاد من مسکین از دانش و آگاهی</p><p>گه از می و از شاهد گویم مثل لطفش</p><p>وین هر دو کجا گنجد در وحدت اللهی</p><p>شمس الحق تبریزی صبحی که تو خندانی</p><p>کی شب بودش در پی یا زحمت بی‌گاهی</p><h2><a id="poem-5236" href="https://ganjoor.net/moulavi/shams/ghazalsh/sh2612">غزل شمارهٔ ۲۶۱۲</a></h2>
<p>در کوی کی می‌گردی ای خواجه چه می‌خواهی</p><p>پابسته شدی چون من زان دلبر خرگاهی</p><p>گر بسته شدی از وی رسته ز همه بندی</p><p>نی خدمت کس خواهی نی خسروی و شاهی</p><p>شد خدمت تو دستان چون خدمت سرمستان</p><p>در آب سجود آری بی‌مسله چو ماهی</p><p>چون مست و خراب آمد سجده گهش آب آمد</p><p>فارغ ز ثواب آمد فرد از ره و بیراهی</p><p>کو ره چو در این آبی کو سجده چو محرابی</p><p>نی ظالم و نی تایب نی ذاکر و نی ساهی</p><h2><a id="poem-5237" href="https://ganjoor.net/moulavi/shams/ghazalsh/sh2613">غزل شمارهٔ ۲۶۱۳</a></h2>
<p>ای شادی آن روزی کز راه تو بازآیی</p><p>در روزن جان تابی چون ماه ز بالایی</p><p>زان ماه پرافزایش آن فارغ از آرایش</p><p>این فرش زمینی را چون عرش بیارایی</p><p>بس عاقل پابسته کز خویش شود رسته</p><p>بس جان که ز سر گیرد قانون شکرخایی</p><p>زین منزل شش گوشه بی‌مرکب و بی‌توشه</p><p>بس قافله ره یابد در عالم بی‌جایی</p><p>روشن کن جان من تا گوید جان با تن</p><p>کامروز مرا بنگر ای خواجه فردایی</p><p>تو آبی و من جویم جز وصل تو کی جویم</p><p>رونق نبود جو را چون آب بنگشایی</p><p>ای شاد تو از پیشی یعنی ز همه بیشی</p><p>والله که چو با خویشی از خویش نیاسایی</p><p>در جستن دل بودم بر راه خودش دیدم</p><p>افتاده در این سودا چون مردم صفرایی</p><p>شمس الحق تبریزی پالود مرا هجرت</p><p>جز عشق نبینی گر صد بار بپالایی</p><h2><a id="poem-5238" href="https://ganjoor.net/moulavi/shams/ghazalsh/sh2614">غزل شمارهٔ ۲۶۱۴</a></h2>
<p>ما می‌نرویم ای جان زین خانه دگر جایی</p><p>یا رب چه خوش است این جا هر لحظه تماشایی</p><p>هر گوشه یکی باغی هر کنج یکی لاغی</p><p>بی‌ولوله زاغی بی‌گرگ جگرخایی</p><p>افکند خبر دشمن در شهر اراجیفی</p><p>کو عزم سفر دارد از بیم تقاضایی</p><p>از رشک همی‌گوید والله که دروغ است آن</p><p>بی‌جان کی رود جایی بی‌سر کی نهد پایی</p><p>من زیر فلک چون او ماهی ز کجا یابم</p><p>او هر طرفی یابد شوریده و شیدایی</p><p>مه گرد درت گردد زیرا که کجا یابد</p><p>چو چشم تو خماری چون روی تو صحرایی</p><p>این عشق اگر چه او پاک است ز هر صورت</p><p>در عشق پدید آید هر یوسف زیبایی</p><p>بی‌عشق نه یوسف را اخوان چو سگی دیدند</p><p>وز عشق پدر دیدش زیبا و مطرایی</p><p>گر نام سفر گویم بشکن تو دهانم را</p><p>دوزخ کی رود آخر از جنت مأوایی</p><p>من بی‌سر و پا گشتم خوش غرقه این دریا</p><p>بی‌پای همی‌گردم چون کشتی دریایی</p><p>از در اگرم رانی آیم ز ره روزن</p><p>چون ذره به زیر آیم در رقص ز بالایی</p><p>چون ذره رسن سازم از نور و رسن بازم</p><p>در روزن این خانه در گردش سودایی</p><p>بنشین که در این مجلس لاغر نشود عیسی</p><p>برگو که در این دولت تیره نشود رایی</p><p>بربند دهان برگو در گنبد سر خود</p><p>تا ناله در آن گنبد یابی تو مثنایی</p><p>شمس الحق تبریزی از لطف صفات خود</p><p>از حرف همی‌گردد این نکته مصفایی</p><h2><a id="poem-5239" href="https://ganjoor.net/moulavi/shams/ghazalsh/sh2615">غزل شمارهٔ ۲۶۱۵</a></h2>
<p>هم پهلوی خم سر نه‌ای خواجه هرجایی</p><p>پرهیز ز هشیاران وز مردم غوغایی</p><p>هشیار به سگ ماند جز جنگ نمی‌داند</p><p>تو جنس سگ کهفی از جنگ مبرایی</p><p>سر بر در خمخانه زد آن سگ فرزانه</p><p>چون دید در آن درگه شکر و شکرافزایی</p><p>بیرون مرو ای خواجه زین صورت دیباچه</p><p>این جاست تماشاها تو مرد تماشایی</p><p>بس مست طرب خورده آهنگ برون کرده</p><p>در سرکه درافتاده آن خوش لب حلوایی</p><p>سر پهلوی آن خم نه کوزه به بر خم به</p><p>بجهی به سوی او جه ای مست علالایی</p><h2><a id="poem-5240" href="https://ganjoor.net/moulavi/shams/ghazalsh/sh2616">غزل شمارهٔ ۲۶۱۶</a></h2>
<p>من نیت آن کردم تا باشم سودایی</p><p>نیت ز کجا گنجد اندر دل شیدایی</p><p>مجنونی من گشته سرمایه صد عاقل</p><p>وین تلخی من گشته دریای شکرخایی</p><p>زیر شجر طوبی دیدم صنمی خوبی</p><p>بس فتنه و آشوبی افکنده ز زیبایی</p><p>از من دو جهان شیدا وز من همه سر پیدا</p><p>فارغ ز شب و فردا چون باشم فردایی</p><p>می‌گفت کرایم من وقتی که برآیم من</p><p>جان کی فزایم من گفتم دلم افزایی</p><p>دریای معانی بین بی‌قیمت و بی‌کابین</p><p>تبریز ز شمس الدین بی‌صورت دریایی</p><h2><a id="poem-5241" href="https://ganjoor.net/moulavi/shams/ghazalsh/sh2617">غزل شمارهٔ ۲۶۱۷</a></h2>
<p>عیسی چو تویی جانا ای دولت ترسایی</p><p>لاهوت ازل را از ناسوت تو بنمایی</p><p>ایمان ز سر زلفت زنار عجب بندد</p><p>کز کافر زلف خود یک پیچ تو بگشایی</p><p>ای از پس صد پرده درتافته رخسارت</p><p>تا عالم خاکی را از عشق برآرایی</p><p>جان دوش ز سرمستی با عشق تو عهدی کرد</p><p>جان بود در آن بیعت با عشق به تنهایی</p><p>سر عشق به گوشش برد سر گفت به گوش جان</p><p>کس عهد کند با خود نی تو همگی مایی</p><p>چندانک تو می‌کوشی جز چشم نمی‌پوشی</p><p>تا چند گریزی تو از خویش و نیاسایی</p><p>جان گفت که ای فردم سوگند بدین دردم</p><p>سوگند بدان زلفی عاشق کش سودایی</p><p>کان عهد که من کردم بی‌جان و بدن کردم</p><p>نی ما و نه من کردم ای مفرد یکتایی</p><p>مست آنچ کند در می از می‌بود آن به روی</p><p>در آب نماید او لیک او است ز بالایی</p><p>تبریز ز شمس الدین آخر قدحی زو هین</p><p>آن ساقی ترسا را یک نکته نفرمایی</p>
</body></html>