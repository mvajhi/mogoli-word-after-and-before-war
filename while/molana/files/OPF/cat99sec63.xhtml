<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۶۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5569" href="https://ganjoor.net/moulavi/shams/ghazalsh/sh2945">غزل شمارهٔ ۲۹۴۵</a></h2>
<p>ای حیله‌هات شیرین تا کی مرا فریبی</p><p>آن را که ملک کردی دیگر چرا فریبی</p><p>اما چو جمله عالم ملک تو است کلی</p><p>بیرون ز ملکت خود دیگر که را فریبی</p><p>داوود را فریبی در دام ملک و دولت</p><p>و ایوب را دگرگون اندر بلا فریبی</p><p>آن را به دانه بردی وین را به دام بردی</p><p>آن دام دانه شد چون تو خوش لقا فریبی</p><p>فرعون عالمی را بفریبد و نداند</p><p>کان خاین دغا را هم در دغا فریبی</p><p>ای کمترین فریبت صد خونبهای صیدان</p><p>ای پربها که او را تو بی‌بها فریبی</p><p>ای دل خدا کسی را دانی چه سان فریبد</p><p>آخر تو جملگان را خود از خدا فریبی</p><h2><a id="poem-5570" href="https://ganjoor.net/moulavi/shams/ghazalsh/sh2946">غزل شمارهٔ ۲۹۴۶</a></h2>
<p>دی عهد و توبه کردی امروز درشکستی</p><p>دی بحر تلخ بودی امروز گوهرستی</p><p>دی بایزید بودی و اندر مزید بودی</p><p>و امروز در خرابی دردی فروش و مستی</p><p>دردی بنوش ای جان بسکل ز هوش ای جان</p><p>ازرق مپوش ای جان تا که صنم پرستی</p><p>امروز بس خرابی هم جام آفتابی</p><p>نی کدخدای ماهی نی شوهر مهستی</p><p>افزونی از مساکن بیرونی از معادن</p><p>آن نیستی ولیکن هستی چنانک هستی</p><p>یک گوشه بسته بودی زان گوشه خسته بودی</p><p>آن بسته را گشودی رستی تمام رستی</p><p>حیوان سوار نبود جز بهر کار نبود</p><p>حیوان نه‌ای تو حیی جستی ز کار جستی</p><p>تو پیک آسمانی چون ماه کی توانی</p><p>تا تو سوار پایی تا تو به دست شستی</p><p>خامش مده نشانی گر چه ز هر بیانی</p><p>شد مرهم جهانی هر خسته‌ای که خستی</p><h2><a id="poem-5571" href="https://ganjoor.net/moulavi/shams/ghazalsh/sh2947">غزل شمارهٔ ۲۹۴۷</a></h2>
<p>یا من عجب فتادم یا تو عجب فتادی</p><p>چندین قدح بخوردی جامی به من ندادی</p><p>تو از شراب مستی من هم ز بوی مستم</p><p>بو نیز نیست اندک در بزم کیقبادی</p><p>بسیار عاشقان را کشتی تو بی‌گناهی</p><p>در رنج و غم نکشتی کشتی ز ذوق و شادی</p><p>ای تو گشاد عالم ای تو مراد آدم</p><p>خانه چرا گرفتی در کوی بی‌مرادی</p><p>زیرا چراغ روشن در ظلمت شب آید</p><p>درمان به درد آید این است اوستادی</p><p>بستی زبان و گوشم تا جز غمت ننوشم</p><p>نی نکته عمیدی نی گفته عمادی</p><p>تبریز شمس دین را خدمت رسان ز مستان</p><p>سجده کن و بگویش اوحشت یا فؤادی</p><h2><a id="poem-5572" href="https://ganjoor.net/moulavi/shams/ghazalsh/sh2948">غزل شمارهٔ ۲۹۴۸</a></h2>
<p>ای کرده رو چو سرکه چه گردد ار بخندی</p><p>والله ز سرکه رویی تو هیچ برنبندی</p><p>تلخی ستان شکر ده سیلی بنوش و سر ده</p><p>خندان بمیر چون گل گر ز آنک ارجمندی</p><p>چون مو شده‌ست آن مه در خنده است و قهقه</p><p>چت کم شود که گه گه از خوی ماه رندی</p><p>بشکفته است شوره تو غوره‌ای و غوره</p><p>آخر تو جان نداری تا چند مستمندی</p><p>با کان غم نشینی شادی چگونه بینی</p><p>از موش و موش خانه کی یافت کس بلندی</p><p>بالای چرخ نیلی یابند جبرئیلی</p><p>وز خاک پای پاکان یابند بی‌گزندی</p><p>زان رنگ روی و سیما اسرار توست پیدا</p><p>کاندر کدام کویی چه یار می‌پسندی</p><p>چون چشم می‌گشاید در چشم می‌نماید</p><p>گر ز آنک ریش گاوی ور شیر هوشمندی</p><p>قارون مثال دلوی در قعر چه فروشد</p><p>عیسی به بام گردون بنمود خوش کمندی</p><p>گر دلو سر برآرد جز آب چه ندارد</p><p>پاره شود بپوسد در ظلمت و نژندی</p><p>ای لولیان لالا بالا پریده بالا</p><p>وارسته زین هیولا فارغ ز چون و چندی</p><h2><a id="poem-5573" href="https://ganjoor.net/moulavi/shams/ghazalsh/sh2949">غزل شمارهٔ ۲۹۴۹</a></h2>
<p>در غیب هست عودی کاین عشق از او است دودی</p><p>یک هست نیست رنگی کز او است هر وجودی</p><p>هستی ز غیب رسته بر غیب پرده بسته</p><p>و آن غیب همچو آتش در پرده‌های دودی</p><p>دود ار چه زاد ز آتش هم دود شد حجابش</p><p>بگذر ز دود هستی کز دود نیست سودی</p><p>از دود گر گذشتی جان عین نور گشتی</p><p>جان شمع و تن چو طشتی جان آب و تن چو رودی</p><p>گر گرد پست شستی قرص فلک شکستی</p><p>در نیست برشکستی بر هست‌ها فزودی</p><p>بشکستی از نری او سد سکندری او</p><p>ز افرشته و پری او روبندها گشودی</p><p>ملکش شدی مهیا از عرش تا ثریا</p><p>از زیر هفت دریا در بقا ربودی</p><p>رفتی لطیف و خرم زان سو ز خشک و از نم</p><p>در عشق گشته محرم با شاهدی به سودی</p><p>تبریز شمس دینی گر داردش امینی</p><p>با دیده یقینی در غیب وانمودی</p><h2><a id="poem-5574" href="https://ganjoor.net/moulavi/shams/ghazalsh/sh2950">غزل شمارهٔ ۲۹۵۰</a></h2>
<p>ای آنک جان ما را در گلشکر کشیدی</p><p>چون جان و دل ببردی خود را تو درکشیدی</p><p>ما را چو سایه دیدی از پای درفتاده</p><p>جانا چو سرو سرکش از سایه سر کشیدی</p><p>چون سیل در کهستان ما سو به سو دوانه</p><p>اندر پیت تو خیمه سوی دگر کشیدی</p><p>تو آن مهی که هر کو آمد به خرمن تو</p><p>مانند آفتابش در کان زر کشیدی</p><p>کشتی ز رشک ما را باری چو اشک ما را</p><p>از چشم خود میفکن چون در نظر کشیدی</p><p>بر عاشقت ز صد سو از خلق زخم آید</p><p>از لطف و رحمت خود پیشش سپر کشیدی</p><p>یک قوم را به حیلت بستی به بند زرین</p><p>یک قوم را به حجت اندر سفر کشیدی</p><p>آوه که شد فضولی در خون چند گولی</p><p>رحمی بکن بر آن کش در شور و شر کشیدی</p><p>از چشم عاشقانت شب خواب شد رمیده</p><p>زیرا که بی‌دلان را وقت سحر کشیدی</p><p>ای عشق دل نداری تا که دلت بسوزد</p><p>خود جمله دل تو داری دل را تو برکشیدی</p><p>بس کن که نقل عیسی از بیخودی و مستی</p><p>در آخر ستوران در پیش خر کشیدی</p><h2><a id="poem-5575" href="https://ganjoor.net/moulavi/shams/ghazalsh/sh2951">غزل شمارهٔ ۲۹۵۱</a></h2>
<p>زان خاک تو شدم تا بر من گهر بباری</p><p>چون موی از آن شدم من تا تو سرم بخاری</p><p>زان دست شستم از خود تا دست من تو گیری</p><p>زان چون خیال گشتم تا در دلم گذاری</p><p>زان روز و شب دریدم در عاشقی گریبان</p><p>تا تو ز مشرق دل چون مه سری برآری</p><p>زان اشکبار گشتم چون ابر در بهاران</p><p>تا نوبهار حسنت بر من کند بهاری</p><p>حمال آن امانت کان را فلکت نپذرفت</p><p>گشتم به اعتمادی کز لطف توست یاری</p><p>شاها به حق آنک بر لوح سینه هر دم</p><p>از بهر بت پرستان نوصورتی نگاری</p><p>بنمای صورتی را کان لوح درنگنجد</p><p>تا بت پرست و بتگر یابند رستگاری</p><h2><a id="poem-5576" href="https://ganjoor.net/moulavi/shams/ghazalsh/sh2952">غزل شمارهٔ ۲۹۵۲</a></h2>
<p>گر از شراب دوشین در سر خمار داری</p><p>بگذار جام ما را با این چه کار داری</p><p>ور تازه‌ای نه دوشین بنشین بیا بنوش این</p><p>تا از خیال پیشین زنهار سر نخاری</p><p>تا سنگ را پرستی از دیگران گسستی</p><p>دریا تو را نشاید گر سیل یاد آری</p><p>در بارگاه خاقان سودای پرنفاقان</p><p>زنبیل هر گدایی در پیش شهریاری</p><p>فهرست یاد کینی با لطف ساتکینی</p><p>اندر بهشت وآنگه در شعله‌های ناری</p><p>زین سر اگر ببینی مویی ز خوب چینی</p><p>نی پرده زیر ماند نی نعره‌های زاری</p><p>نی غوره‌ای بجوشی نی سرکه‌ای فروشی</p><p>الا شراب نوشی انگور می‌فشاری</p><p>انگور این وجودت افشردن تو سودت</p><p>انگار کین نبودت تا چند مهر کاری</p><p>وقتی که دررمیدی تو سوی شمس تبریز</p><p>آن جا خدای داند کاندر چه لاله زاری</p><h2><a id="poem-5577" href="https://ganjoor.net/moulavi/shams/ghazalsh/sh2953">غزل شمارهٔ ۲۹۵۳</a></h2>
<p>بازآمدی که ما را درهم زنی به شوری</p><p>داوود روزگاری با نغمه زبوری</p><p>یا مصر پرنباتی یا یوسف حیاتی</p><p>یعقوب را نپرسی چونی از این صبوری</p><p>بازآمد آن قیامت با فتنه و ملامت</p><p>گفتم که آفتابی یا نور نور نوری</p><p>ای آسمان برین دم گردان و بی‌قراری</p><p>وی خاک هم در این غم خاموش و در حضوری</p><p>ای دلبر پریرین وی فتنه تو شیرین</p><p>دل نام تو نگوید از غایت غیوری</p><p>خورشید چون برآید خود را چرا نماید</p><p>با آفتاب رویت از جاهلی و کوری</p><p>بازآمد آن سلیمان بر تخت پادشاهی</p><p>جان را نثار او کن آخر نه کم ز موری</p><p>در پرده چون نشستی رسوا چرا نگشتی</p><p>این نیست از ستیری این نیست از ستوری</p><p>تره فروش کویش این عقل را نگیرد</p><p>تو بر سرش نهادی بنگر چه دور دوری</p><p>بازآمده‌ست بازی صیاد هر نیازی</p><p>ای بوم اگر نه شومی از وی چرا نفوری</p><p>بازآمد آن تجلی از بارگاه اعلا</p><p>ای روح نعره می زن موسی و کوه طوری</p><p>بازآمدی به خانه‌ای قبله زمانه</p><p>والله صلاح دینی پیوسته در ظهوری</p><h2><a id="poem-5578" href="https://ganjoor.net/moulavi/shams/ghazalsh/sh2954">غزل شمارهٔ ۲۹۵۴</a></h2>
<p>گر روشنی تو یارا یا خود سیه ضمیری</p><p>در هر دو حال خود را از یار وانگیری</p><p>پا واگرفتن تو هر دو ز حال کفر است</p><p>صد کفر بیش باشد در عاشقان نفیری</p><p>پاکت شود پلیدی چون از صنم بریدی</p><p>گردد پلید پاکی چون غرقه در غدیری</p><p>دنبال شیر گیری کی بی‌کباب مانی</p><p>کی بی‌نوا نشینی چون صاحب امیری</p><p>بگذار سر بد را پنهان مکن تو خود را</p><p>در زیرکی چو مویی پیدا میان شیری</p><p>خوردی تو زهر و گفتی حق را از این چه نقصان</p><p>حق بی‌نیاز باشد وز زهر تو بمیری</p><p>زیر درخت خرما انداز همچو مریم</p><p>گر کاهلی به غایت ور نیز سست پیری</p><p>از سایه‌های خرما شیرین شوی چو خرما</p><p>وز پختگی خرما تو پختگی پذیری</p><h2><a id="poem-5579" href="https://ganjoor.net/moulavi/shams/ghazalsh/sh2955">غزل شمارهٔ ۲۹۵۵</a></h2>
<p>چون روی آتشین را یک دم تو می‌نپوشی</p><p>ای دوست چند جوشم گویی که چند جوشی</p><p>ای جان و عقل مسکین کی یابد از تو تسکین</p><p>زین سان که تو نهادی قانون می فروشی</p><p>سرنای جان‌ها را در می دمی تو دم دم</p><p>نی را چه جرم باشد چون تو همی‌خروشی</p><p>روپوش برنتابد گر تاب روی این است</p><p>پنهان نگردد این رو گر صد هزار پوشی</p><p>بر گرد شید گردی ای جان عشق ساده</p><p>یا نیک سرخ چشمی یا خود سیاه گوشی</p><p>گر ز آنک عقل داری دیوانه چون نگشتی</p><p>ور نه از اصل عشقی با عشق چند کوشی</p><p>اجزای خویش دیدم اندر حضور خامش</p><p>بس نعره‌ها شنیدم در زیر هر خموشی</p><p>گفتم به شمس تبریز کاین خامشان کیانند</p><p>گفتا چو وقت آید تو نیز هم نپوشی</p><h2><a id="poem-5580" href="https://ganjoor.net/moulavi/shams/ghazalsh/sh2956">غزل شمارهٔ ۲۹۵۶</a></h2>
<p>دل را تمام برکن ای جان ز نیک نامی</p><p>تا یک به یک بدانی اسرار را تمامی</p><p>ای عاشق الهی ناموس خلق خواهی</p><p>ناموس و پادشاهی در عشق هست خامی</p><p>عاشق چو قند باید بی‌چون و چند باید</p><p>جانی بلند باید کان حضرتی است سامی</p><p>هستی تو از سر و بن در چشم خویش ناخن</p><p>زنار روم گم کن در عشق زلف شامی</p><p>در عشق علم جهل است ناموس علم سهل است</p><p>نادان علم اهل است دانای علم عامی</p><p>از کوی بی‌نشانش زان سوی جهل و دانش</p><p>وز جان جان جانش عشق آمدت سلامی</p><p>بر بام عشق بی‌تن دیدم چو ماه روشن</p><p>بر در بمانده‌ام من زان شیوه‌های بامی</p><p>گر مست و گر میم من نی از دف و نیم من</p><p>از شیوه ویم من مست شراب جامی</p><p>آن چهره چو آتش در زیر زلف دلکش</p><p>گردن ببسته جان خوش در حلقه‌های دامی</p><p>گوید غمت ز تیزی وقتی که خون تو ریزی</p><p>کای دل تو خود چه چیزی وی جان تو خود کدامی</p><p>ای جان شبی که زادی آن شب سری نهادی</p><p>دادی تو آنچ دادی وز جان مطیع و رامی</p><p>ای روح برپریدی بر ساحلی چریدی</p><p>دل دادی و خریدی آن را که تش غلامی</p><p>گر رند و گر قلاشی ما را تو خواجه تاشی</p><p>ای شمس هر طواشی تبریز را نظامی</p><h2><a id="poem-5581" href="https://ganjoor.net/moulavi/shams/ghazalsh/sh2957">غزل شمارهٔ ۲۹۵۷</a></h2>
<p>اندر شکست جان شد پیدا لطیف جانی</p><p>چون این جهان فروشد وا شد دگر جهانی</p><p>بازار زرگران بین کز نقد زر چه پر شد</p><p>گر چه ز زخم تیشه درهم شکست کانی</p><p>تا تو خمش نکردی اندیشه گرد نامد</p><p>وا شد دهان دل چون بربسته شد دهانی</p><p>چندین هزار خانه کی گشت از زمانه</p><p>تا در دل مهندس نقشش نشد نهانی</p><p>سری است زان نهانتر صد نقش از آن مصور</p><p>در خاطر مهندس و اندر دل فلانی</p><p>چون دل صفا پذیرد آن سر جهان بگیرد</p><p>وآنگه کسی نمیرد در دور لامکانی</p><p>تبریز شمس دین را از لطف لابه‌ای کن</p><p>کز باغ بی‌زمانی در ما نگر زمانی</p><h2><a id="poem-5582" href="https://ganjoor.net/moulavi/shams/ghazalsh/sh2958">غزل شمارهٔ ۲۹۵۸</a></h2>
<p>مطرب چو زخمه‌ها را بر تار می‌کشانی</p><p>این کاهلان ره را در کار می‌کشانی</p><p>ای عشق چون درآیی در عالم جدایی</p><p>این بازماندگان را تا یار می‌کشانی</p><p>کوری رهزنان را ایمن کنی جهان را</p><p>دزدان شهر دل را بر دار می‌کشانی</p><p>مکار را ببینی کورش کنی به مکری</p><p>چون یار را ببینی در غار می‌کشانی</p><p>بر تازیان چابک بندی تو زین زرین</p><p>پالانیان بد را در بار می‌کشانی</p><p>سوداییان ما را هر لحظه می‌نوازی</p><p>بازاریان ما را بس زار می‌کشانی</p><p>عشاق خارکش را گلزار می‌نمایی</p><p>خودکام گل طرب را در خار می‌کشانی</p><p>آن کو در آتش آید راهش دهی به آبی</p><p>و آن کو دود به آبی در نار می‌کشانی</p><p>موسی خاک رو را ره می‌دهی به عزت</p><p>فرعون بوش جو را در عار می‌کشانی</p><p>این نعل بازگونه بی‌چون و بی‌چگونه</p><p>موسی عصاطلب را در مار می‌کشانی</p><h2><a id="poem-5583" href="https://ganjoor.net/moulavi/shams/ghazalsh/sh2959">غزل شمارهٔ ۲۹۵۹</a></h2>
<p>ای آنک جمله عالم از توست یک نشانی</p><p>زخمت بر این نشانه آمد کنون تو دانی</p><p>زخمی بزن دگر تو مرهم نخواهم از تو</p><p>گر یک جهان نماند چه غم تو صد جهانی</p><p>در شرح درنیایی چون شرح سر حقی</p><p>در جان چرا نیایی چون جان جان جانی</p><p>ماییم چون درختان صنع تو باد گردان</p><p>خود کار باد دارد هر چند شد نهانی</p><p>زان باد سبز گردیم زان باد زرد گردیم</p><p>گر برگ را بریزی از میوه کی ستانی</p><p>در نقش باغ پیش است در اصل میوه پیش است</p><p>تو اولین گهر را آخر همی‌رسانی</p><p>خواهم که از تو گویم وز جز تو دست شویم</p><p>پنهان شوی و ما را در صف همی‌کشانی</p><h2><a id="poem-5584" href="https://ganjoor.net/moulavi/shams/ghazalsh/sh2960">غزل شمارهٔ ۲۹۶۰</a></h2>
<p>رقصان شو ای قراضه کز اصل اصل کانی</p><p>جویای هر چه هستی می‌دانک عین آنی</p><p>خورشید رو نماید وز ذره رقص خواهد</p><p>آن به که رقص آری دامن همی‌کشانی</p><p>روزی کنار گیری ای ذره آفتابی</p><p>سر بر برش نهاده این نکته را بدانی</p><p>پیش آردت شرابی کای ذره درکش این را</p><p>خوردی و محو گشتی در آفتاب جانی</p><p>شد ذره آفتابی از خوردن شرابی</p><p>در دولت تجلی از طعن لن ترانی</p><p>ما میوه‌های خامیم در تاب آفتابت</p><p>رقصی کنیم رقصی زیرا تو می‌پزانی</p><p>احسنت ای پزیدن شاباش ای مزیدن</p><p>از آفتاب جانی کو را نبود ثانی</p><p>مخدوم شمس دینم شاهنشهی ز تبریز</p><p>تسلیم توست جان‌ها ای جان و دل تو دانی</p><h2><a id="poem-5585" href="https://ganjoor.net/moulavi/shams/ghazalsh/sh2961">غزل شمارهٔ ۲۹۶۱</a></h2>
<p>در رنگ یار بنگر تا رنگ زندگانی</p><p>بر روی تو نشیند ای ننگ زندگانی</p><p>هر ذره‌ای دوان است تا زندگی بیابد</p><p>تو ذره‌ای نداری آهنگ زندگانی</p><p>گر ز آنک زندگانی بودی مثال سنگی</p><p>خوش چشمه‌ها دویدی از سنگ زندگانی</p><p>در آینه بدیدم نقش خیال فانی</p><p>گفتم چیی تو گفتا من زنگ زندگانی</p><p>اندر حیات باقی یابی تو زندگان را</p><p>وین باقیان کیانند دلتنگ زندگانی</p><p>آن‌ها که اهل صلحند بردند زندگی را</p><p>وین ناکسان بمانند در جنگ زندگانی</p><h2><a id="poem-5586" href="https://ganjoor.net/moulavi/shams/ghazalsh/sh2962">غزل شمارهٔ ۲۹۶۲</a></h2>
<p>با تو عتاب دارم جانا چرا چنینی</p><p>رنجور و ناتوانم نایی مرا ببینی</p><p>دیدی که سخت زردم پنداشتی که مردم</p><p>آخر چگونه میرد آنک تواش قرینی</p><p>یا سیدی و روحی حمت فلم تعدنی</p><p>یا صحتی شفایی لم تستمع حنینی</p><p>بس احتراز کردم صبر دراز کردم</p><p>امروز ناز کردم با اصل نازنینی</p><p>امشب چو مه برآید داوود جان بیاید</p><p>ای رنج موم گردی گر برج آهنینی</p><p>شب بنده را بپرسد وز بی‌گهی نترسد</p><p>شب نیز مست گردد بی‌نقل و ساتکینی</p><p>ای ناله چند ناله افزونتری ز ژاله</p><p>بر بنده کمینه تو نیز در کمینی</p><h2><a id="poem-5587" href="https://ganjoor.net/moulavi/shams/ghazalsh/sh2963">غزل شمارهٔ ۲۹۶۳</a></h2>
<p>می‌زن سه تا که یکتا گشتم مکن دوتایی</p><p>یا پرده رهاوی یا پرده رهایی</p><p>بی زیر و بی‌بم تو ماییم در غم تو</p><p>در نای این نوا زن کافغان ز بی‌نوایی</p><p>قولی که در عراق است درمان این فراق است</p><p>بی قول دلبری تو آخر بگو کجایی</p><p>ای آشنای شاهان در پرده سپاهان</p><p>بنواز جان ما را از راه آشنایی</p><p>در جمع سست رایان رو زنگله سرایان</p><p>کاری ببر به پایان تا چند سست رایی</p><p>از هر دو زیرافکند بندی بر این دلم بند</p><p>آن هر دو خود یک است و ما را دو می‌نمایی</p><p>گر یار راست کاری ور قول راست داری</p><p>در راست قول برگو تا در حجاز آیی</p><p>در پرده حسینی عشاق را درآور</p><p>وز بوسلیک و مایه بنمای دلگشایی</p><p>از تو دوگاه خواهند تو چارگاه برگو</p><p>تو شمع این سرایی ای خوش که می‌سرایی</p><h2><a id="poem-5588" href="https://ganjoor.net/moulavi/shams/ghazalsh/sh2964">غزل شمارهٔ ۲۹۶۴</a></h2>
<p>دی دامنش گرفتم کای گوهر عطایی</p><p>شب خوش مگو مرنجان کامشب از آن مایی</p><p>افروخت روی دلکش شد سرخ همچو اخگر</p><p>گفتا بس است درکش تا چند از این گدایی</p><p>گفتم رسول حق گفت حاجت ز روی نیکو</p><p>درخواه اگر بخواهی تا تو مظفر آیی</p><p>گفتا که روی نیکو خودکامه است و بدخو</p><p>زیرا که ناز و جورش دارد بسی روایی</p><p>گفتم اگر چنان است جورش حیات جان است</p><p>زیرا طلسم کان است هر گه بیازمایی</p><p>گفت این حدیث خام است روی نکو کدام است</p><p>این رنگ و نقش دام است مکر است و بی‌وفایی</p><p>چون جان جان ندارد می‌دانک آن ندارد</p><p>بس کس که جان سپارد در صورت فنایی</p><p>گفتم که خوش عذارا تو هست کن فنا را</p><p>زر ساز مس ما را تو جان کیمیایی</p><p>تسلیم مس بباید تا کیمیا بیابد</p><p>تو گندمی ولیکن بیرون آسیایی</p><p>گفتا تو ناسپاسی تو مس ناشناسی</p><p>در شک و در قیاسی زین‌ها که می‌نمایی</p><p>گریان شدم به زاری گفتم که حکم داری</p><p>فریاد رس به یاری ای اصل روشنایی</p><p>چون دید اشک بنده آغاز کرد خنده</p><p>شد شرق و غرب زنده زان لطف آشنایی</p><p>ای همرهان و یاران گریید همچو باران</p><p>تا در چمن نگاران آرند خوش لقایی</p><h2><a id="poem-5589" href="https://ganjoor.net/moulavi/shams/ghazalsh/sh2965">غزل شمارهٔ ۲۹۶۵</a></h2>
<p>ای برده اختیارم تو اختیار مایی</p><p>من شاخ زعفرانم تو لاله زار مایی</p><p>گفتم غمت مرا کشت گفتا چه زهره دارد</p><p>غم این قدر نداند کآخر تو یار مایی</p><p>من باغ و بوستانم سوزیده خزانم</p><p>باغ مرا بخندان کآخر بهار مایی</p><p>گفتا تو چنگ مایی و اندر ترنگ مایی</p><p>پس چیست زاری تو چون در کنار مایی</p><p>گفتم ز هر خیالی درد سر است ما را</p><p>گفتا ببر سرش را تو ذوالفقار مایی</p><p>سر را گرفته بودم یعنی که در خمارم</p><p>گفت ار چه در خماری نی در خمار مایی</p><p>گفتم چو چرخ گردان والله که بی‌قرارم</p><p>گفت ار چه بی‌قراری نی بی‌قرار مایی</p><p>شکرلبش بگفتم لب را گزید یعنی</p><p>آن راز را نهان کن چون رازدار مایی</p><p>ای بلبل سحرگه ما را بپرس گه گه</p><p>آخر تو هم غریبی هم از دیار مایی</p><p>تو مرغ آسمانی نی مرغ خاکدانی</p><p>تو صید آن جهانی وز مرغزار مایی</p><p>از خویش نیست گشته وز دوست هست گشته</p><p>تو نور کردگاری یا کردگار مایی</p><p>از آب و گل بزادی در آتشی فتادی</p><p>سود و زیان یکی دان چون در قمار مایی</p><p>این جا دوی نگنجد این ما و تو چه باشد</p><p>این هر دو را یکی دان چون در شمار مایی</p><p>خاموش کن که دارد هر نکته تو جانی</p><p>مسپار جان به هر کس چون جان سپار مایی</p><h2><a id="poem-5590" href="https://ganjoor.net/moulavi/shams/ghazalsh/sh2966">غزل شمارهٔ ۲۹۶۶</a></h2>
<p>هر چند بی‌گه آیی بی‌گاه خیز مایی</p><p>ای خواجه خانه بازآ بی‌گاه شد کجایی</p><p>برگ قفس نداری جز ما هوس نداری</p><p>یکتا چو کس نداری برخیز از دوتایی</p><p>جان را به عشق واده دل بر وفای ما نه</p><p>در ما روی تو را به کز خویشتن برآیی</p><p>بگذر ز خشک و از تر بازآ به خانه زوتر</p><p>از جمله باوفاتر آخر چه بی‌وفایی</p><p>لطفت به کس نماند قدر تو کس نداند</p><p>عشقت به ما کشاند زیرا به ما تو شایی</p><p>گر چشم رفت خوابش از عاشقی و تابش</p><p>بر ما بود جوابش ای جان مرتضایی</p><p>گر شاه شمس تبریز پنهان شود به استیز</p><p>در عشق او تو جان بیز تا جان شوی بقایی</p><h2><a id="poem-5591" href="https://ganjoor.net/moulavi/shams/ghazalsh/sh2967">غزل شمارهٔ ۲۹۶۷</a></h2>
<p>آمد ز نای دولت بار دگر نوایی</p><p>ای جان بزن تو دستی وی دل بکوب پایی</p><p>تابان شده‌ست کانی خندان شده جهانی</p><p>آراسته‌ست خوانی در می‌رسد صلایی</p><p>بر بوی نوبهاری بر روی سبزه زاری</p><p>در عشق خوش عذاری ما مست و های هایی</p><p>او بحر و ما سحابی او گنج و ما خرابی</p><p>در نور آفتابی ما همچو ذره‌هایی</p><p>شوریده‌ام معافم بگذار تا بلافم</p><p>مه را فروشکافم با نور مصطفایی</p><h2><a id="poem-5592" href="https://ganjoor.net/moulavi/shams/ghazalsh/sh2968">غزل شمارهٔ ۲۹۶۸</a></h2>
<p>ای چنگیان غیبی از راه خوش نوایی</p><p>تشنه دلان خود را کردید بس سقایی</p><p>جان تشنه ابد شد وین تشنگی ز حد شد</p><p>یا ضربت جدایی یا شربت عطایی</p><p>ای زهره مزین زین هر دو یک نوا زن</p><p>یا پرده رهاوی یا پرده رهایی</p><p>گر چنگ کژ نوازی در چنگ غم گدازی</p><p>خوش زن نوا اگر نی مردی ز بی‌نوایی</p><p>بی زخمه هیچ چنگی آب و نوا ندارد</p><p>می‌کش تو زخمه زخمه گر چنگ بوالوفایی</p><p>گر بگسلند تارت گیرند بر کنارت</p><p>پیوند نو دهندت چندین دژم چرایی</p><p>تو خود عزیز یاری پیوسته در کناری</p><p>در بزم شهریاری بیرون ز جان و جایی</p><p>خامش که سخت مستم بربند هر دو دستم</p><p>ور نه قدح شکستم گر لحظه‌ای بپایی</p><p>من پیر منبلانم بر خویش زخم رانم</p><p>من مصلحت ندانم با ما تو برنیایی</p><p>هم پاره پاره باشم هم خصم چاره باشم</p><p>هم سنگ خاره باشم در صبر و بی‌نوایی</p><p>از بس که تند و عاقم در دوزخ فراقم</p><p>دوزخ ز احتراقم گیرد گریزپایی</p><p>چون دید شور ما را عطار آشکارا</p><p>بشکست طبل‌ها را در بزم کبریایی</p><p>تبریز چون برفتم با شمس دین بگفتم</p><p>بی حرف صد مقالت در وحدت خدایی</p><h2><a id="poem-5593" href="https://ganjoor.net/moulavi/shams/ghazalsh/sh2969">غزل شمارهٔ ۲۹۶۹</a></h2>
<p>بوی کباب داری تو نیز دل کبابی</p><p>در تو هر آنچ گم شد در ماش بازیابی</p><p>زین سر چو زنده باشی تو سرفکنده باشی</p><p>خود را چو بنده باشی ما را دگر نیابی</p><p>ای خواجه ترک ره کن ما را حدیث شه کن</p><p>بگشا دهان و اه کن گر مست آن شرابی</p><p>دوشم نگار دلبر می‌داد جام از زر</p><p>گفتا بکش تو دیگر گر مست نیم خوابی</p><p>گفتم که برنخیزم گفتا که برستیزم</p><p>هم بر سرت بریزم گر مستی و خرابی</p><p>چون ریخت بر من آن را دیدم فنا جهان را</p><p>عالم چو بحر جوشان من گشته مرغ آبی</p><p>ای خواجه خشم بنشان سر را دگر مپیچان</p><p>ما را چه جرم باشد گر ز آنک درنیابی</p><p>سر اله گفتم در قعر چاه گفتم</p><p>مه را سیاه گفتم چون محرم نقابی</p><p>ای خواجه صدر عالی تا تو در این حوالی</p><p>گه بسته سؤالی گه خسته جوابی</p><p>ای شمس حق تبریز بستم دهان ازیرا</p><p>هر دیده برنتابد نورت چو آفتابی</p><h2><a id="poem-5594" href="https://ganjoor.net/moulavi/shams/ghazalsh/sh2970">غزل شمارهٔ ۲۹۷۰</a></h2>
<p>با صد هزار دستان آمد خیال یاری</p><p>در پای او بمیرا هر جا بود نگاری</p><p>خوبان بسی بدیدی حوران صفت شنیدی</p><p>این جا بیا که بینی حسن و جمال یاری</p><p>تا یافت جانم او را من گم شدم ز هستی</p><p>تا پای او گرفتم دستم نشد به کاری</p><p>ای مطرب الله الله از بهر عشق آن شه</p><p>آن چنگ را در این ره خوش برنواز تاری</p><p>زان چهره‌های شیرین در دل عجیب شوری</p><p>این روی همچو زر را از مهر او عیاری</p><p>گویند زاریت چیست زین ناله در دو عالم</p><p>گفتم همین بسستم در هر دو عالم آری</p><p>رفتم نظاره کردن سوی شکار آن شه</p><p>می‌تاخت شاد و خندان آن ماه در غباری</p><p>تیری ز غمزه خود انداخت بر من آمد</p><p>تیری بدان شگرفی در لاغری شکاری</p><p>از گلستان عشقش خاری در این جگر شد</p><p>صد گلستان غلام خارش چگونه خاری</p><p>در پیش ذوق عشقش در نور آفتابش</p><p>تن چیست چون غباری جان چیست چون بخاری</p><p>در باغ عشق رویش خصمت خدای بادا</p><p>گر تو ز گل بگویی یا قامت چناری</p><p>از چشم ساحر تو گشتیم شاعر تو</p><p>عذر عظیم دارم در عشق خوش عذاری</p><p>یا رب ببینم آن را کان شاه می‌خرامد</p><p>داده به کون نوری زان چهره‌ای چو ناری</p><p>بینم که جان تلخم شیرین شده ز شهدش</p><p>بینم که اندرافتد شوری نو از شراری</p><p>از عشق شمس دین شد تبریز بهر این دم</p><p>مر گوش را سماعی مر چشم را نظاری</p><h2><a id="poem-5595" href="https://ganjoor.net/moulavi/shams/ghazalsh/sh2971">غزل شمارهٔ ۲۹۷۱</a></h2>
<p>اندر قمارخانه چون آمدی به بازی</p><p>کارت شود حقیقت هر چند تو مجازی</p><p>با جمله سازواری ای جان به نیک خویی</p><p>این جا که اصل کار است جانا چرا نسازی</p><p>گویی که من شب و روز مرد نمازکارم</p><p>چون نیست ای برادر گفتار تو نمازی</p><p>با ناکسان تو صحبت زنهار تا نداری</p><p>شو همنشین شاهان گر مرد سرفرازی</p><p>آخر چرا تو خود را کردی چو پای تابه</p><p>چون بر لباس آدم تو بهترین طرازی</p><p>بر خر چرا نشینی ای همنشین شاهان</p><p>چون هست در رکابت چندین هزار تازی</p><p>شیشه دلی که داری بربا ز سنگ جانان</p><p>باری به بزم شاه آ بنگر تو دلنوازی</p><p>در جانت دردمد شه از شادیی که جانت</p><p>هم وارهد ز مطرب وز پرده حجازی</p><p>سرمست و پای کوبان با جمع ماه رویان</p><p>در نور روی آن شه شاهانه می‌گرازی</p><p>شاهت همی‌نوازد کای پیشوای خاصان</p><p>پیوسته پیش ما باش چون تو امین رازی</p><p>گاه از جمال پستی گاه از شراب مستی</p><p>گه با قدم قرینی گه با کرشم و نازی</p><p>مقصود شمس دین است هم صدر و هم خداوند</p><p>وصلم به خدمت او است چون مرغزی و رازی</p><p>هر کس که در دل او باشد هوای تبریز</p><p>گردد اگر چه هندو است او گلرخ طرازی</p><h2><a id="poem-5596" href="https://ganjoor.net/moulavi/shams/ghazalsh/sh2972">غزل شمارهٔ ۲۹۷۲</a></h2>
<p>ای آن که مر مرا تو به از جان و دیده‌ای</p><p>در جان من هر آنچ ندیدم تو دیده‌ای</p><p>بگزیده‌ام ز هجر تو تابوت آتشین</p><p>آری به حق آنک مرا تو گزیده‌ای</p><p>گر از بریده خون چکد اینک ز چشم من</p><p>خون می‌چکد که بی‌سبب از من بریده‌ای</p><p>از چشم من بپرس چرا چشمه گشته‌ای</p><p>وز قد من بپرس که از کی خمیده‌ای</p><p>از جان من بپرس که با کفش آهنین</p><p>اندر ره فراق کجاها رسیده‌ای</p><p>این هم بپرس از او که تو در حسن و در جمال</p><p>مانند او ز هیچ زبانی شنیده‌ای</p><p>این هم بگو که گر رخ او آفتاب نیست</p><p>چون ابر پاره پاره ز هم چون دریده‌ای</p><p>پیداست در دم تو که از ناف مشک خاست</p><p>کاندر کدام سبزه و صحرا چریده‌ای</p><p>آنی که دیده‌ای تو دلا آسمانیی</p><p>زیرا ز دلبران زمینی رمیده‌ای</p><p>دانم که دیده‌ای تو بدین چشم یوسفی</p><p>تا تو ترنج و دست ز مستی بریده‌ای</p><p>تبریز و شمس دین و دگرها بهانه‌هاست</p><p>کز وی دو کون را تو خطی درکشیده‌ای</p><h2><a id="poem-5597" href="https://ganjoor.net/moulavi/shams/ghazalsh/sh2973">غزل شمارهٔ ۲۹۷۳</a></h2>
<p>ای از جمال حسن تو عالم نشانه‌ای</p><p>مقصود حسن توست و دگرها بهانه‌ای</p><p>نقاش را اگر ز جمال تو قبله نیست</p><p>مقصود او چه بود ز نقشی و خانه‌ای</p><p>ای صد هزار شمع نشسته بدین امید</p><p>گرد تنور عشق تو بهر زبانه‌ای</p><p>ای حلقه‌های زلف خوشت طوق حلق ما</p><p>سازید مرغ روح در آن حلقه لانه‌ای</p><p>گویی میان مجلس آن شاه کی رسم</p><p>نی آن کرانه دارد و نی این میانه‌ای</p><p>این داد کیست مفخر تبریز شمس دین</p><p>زان دولتی که داد درختی ز دانه‌ای</p><h2><a id="poem-5598" href="https://ganjoor.net/moulavi/shams/ghazalsh/sh2974">غزل شمارهٔ ۲۹۷۴</a></h2>
<p>آن دم که دل کند سوی دلبر اشارتی</p><p>زان سر رسد به بی‌سر و باسر اشارتی</p><p>زان رنگ اشارتی که به روز الست بود</p><p>کآمد به جان مؤمن و کافر اشارتی</p><p>زیرا که قهر و لطف کز آن بحر دررسید</p><p>بر سنگ اشارتی است و به گوهر اشارتی</p><p>بر سنگ اشارتی است که بر حال خویش باش</p><p>بر گوهر است هر دم دیگر اشارتی</p><p>بر سنگ کرده نقشی و آن نقش بند او است</p><p>هر لحظه سوی نقش ز آزر اشارتی</p><p>چون در گهر رسید اشارت گداخت او</p><p>احسنت آفرین چه منور اشارتی</p><p>بعد از گداز کرد گهر صد هزار جوش</p><p>چون می‌رسید از تف آذر اشارتی</p><p>جوشید و بحر گشت و جهان در جهان گرفت</p><p>چون آمدش ز ایزد اکبر اشارتی</p><p>ما را اشارتی است ز تبریز و شمس دین</p><p>چون تشنه را ز چشمه کوثر اشارتی</p><h2><a id="poem-5599" href="https://ganjoor.net/moulavi/shams/ghazalsh/sh2975">غزل شمارهٔ ۲۹۷۵</a></h2>
<p>هر روز بامداد به آیین دلبری</p><p>ای جان جان جان به من آیی و دل بری</p><p>ای کوی من گرفته ز بوی تو گلشنی</p><p>وی روی من گرفته ز روی تو زرگری</p><p>هر روز باغ دل را رنگی دگر دهی</p><p>اکنون نماند دل را شکل صنوبری</p><p>هر شب مقام دیگر و هر روز شهر نو</p><p>چون لولیان گرفته دل من مسافری</p><p>این شهسوار عشق قطاریق می‌رود</p><p>حیران شدم ز جستن این اسب لاغری</p><p>از برق و آب و باد گذشته‌ست سم او</p><p>آن جا که سم او است نه خشکی است و نه تری</p><p>راهی که فکر نیز نیارد در او شدن</p><p>شیران شرزه را رود از دل دلاوری</p><p>چه شیر کآسمان و زمین زین ره مهیب</p><p>از سر به وقت عرض نهادند لمتری</p><p>از هیبت قدر بنهادند رو به جبر</p><p>وز بیم رهزنان نگزیدند رهبری</p><p>آری جنون ساعه شرط شجاعت است</p><p>با مایه خرد نکند هیچ کس نری</p><p>تا باخودی کجا به صف بیخودان رسی</p><p>تا بر دری چگونه صف هجر بردری</p><p>ای دل خیال او را پیش آر و قبله ساز</p><p>قانع مشو از او به مراعات سرسری</p><p>قانع چرا شدی به یکی صورتت که داد</p><p>پنداشتی مگر که همین یک مصوری</p><p>خاموش باش طبل مزن وقت حمله شد</p><p>در صف جنگ آی اگر مرد لشکری</p><h2><a id="poem-5600" href="https://ganjoor.net/moulavi/shams/ghazalsh/sh2976">غزل شمارهٔ ۲۹۷۶</a></h2>
<p>شد جادوی حرام و حق از جادوی بری</p><p>بر تو حرام نیست که محبوب ساحری</p><p>می‌بند و می‌گشا که همین است جادوی</p><p>می‌بخش و می‌ربا که همین است داوری</p><p>دریا بدیده‌ایم که در وی گهر بود</p><p>دریا درون گوهر کی کرد باوری</p><p>سحر حلال آمد بگشاد پر و بال</p><p>افسانه گشت بابل و دستان سامری</p><p>همیان زر نهاده و معیوب می‌خرد</p><p>ای عاشقان کی دید که شد ماه مشتری</p><p>امروز می‌گزید ز بازار اسپ او</p><p>اسپان پشت ریش و یدک‌های لاغری</p><p>گفتم که اسب مرده چنین راه کی برد</p><p>گفتا که راه ما نتوان شد به لمتری</p><p>کشتی شکسته باید در آبگیر خضر</p><p>کشتی چو نشکنی تو نه کشتی که لنگری</p><p>دنیا چو قنطره‌ست گذر کن چو پا شکست</p><p>با پای ناشکسته از این پول نگذری</p><p>زیرا رجوع ضد قدوم است و عکس او است</p><p>فرمان ارجعی را منیوش سرسری</p><h2><a id="poem-5601" href="https://ganjoor.net/moulavi/shams/ghazalsh/sh2977">غزل شمارهٔ ۲۹۷۷</a></h2>
<p>هر روز بامداد درآید یکی پری</p><p>بیرون کشد مرا که ز من جان کجا بری</p><p>گر عاشقی نیابی مانند من بتی</p><p>ور تاجری کجاست چو من گرم مشتری</p><p>ور عارفی حقیقت معروف جان منم</p><p>ور کاهلی چنان شوی از من که برپری</p><p>ور حس فاسدی دهمت نور مصطفی</p><p>ور مس کاسدی کنمت زر جعفری</p><p>محتاج روی مایی گر پشت عالمی</p><p>محتاج آفتابی گر صبح انوری</p><p>از بر و بحر بگذر و بر کوه قاف رو</p><p>بر خشک و بر تری منشین زین دو برتری</p><p>ای دل اگر دلی دل از آن یار درمدزد</p><p>وی سر اگر سری مکن این سجده سرسری</p><p>چون اسب می‌گریزی و من بر توام سوار</p><p>مگریز از او که بر تو بود کان بود خری</p><p>صد حیله گر تراشی و صد شهر اگر روی</p><p>قربان عید خنجر الله اکبری</p><p>خاموش اگر چه بحر دهد در بی‌دریغ</p><p>لیکن مباح نیست که من رام یشتری</p><h2><a id="poem-5602" href="https://ganjoor.net/moulavi/shams/ghazalsh/sh2978">غزل شمارهٔ ۲۹۷۸</a></h2>
<p>ای دل ز بامداد تو بر حال دیگری</p><p>وز شور خویش در من شوریده ننگری</p><p>بر چهره نزار تو صفرای دلبری است</p><p>تا خود چه دیده‌ای که ز صفراش اصفری</p><p>ای دل چه آتشی که به هر باد برجهی</p><p>نی نی دلا کز آتش و از باد برتری</p><p>ای دل تو هر چه هستی دانم که این زمان</p><p>خورشیدوار پرده افلاک می‌دری</p><p>جانم فدات یا رب ای دل چه گوهری</p><p>نی چرخ قیمت تو شناسد نه مشتری</p><p>سی سال در پی تو چو مجنون دویده‌ام</p><p>اندر جزیره‌ای که نه خشکی است و نی تری</p><p>غافل بدم از آن که تو مجموع هستیی</p><p>مشغول بود فکر به ایمان و کافری</p><p>ایمان و کفر و شبهه و تعطیل عکس توست</p><p>هم جنتی و دوزخ و هم حوض کوثری</p><p>ای دل تو کل کونی بیرون ز هر دو کون</p><p>ای جمله چیزها تو و از چیزها بری</p><p>ای رو و پشت عالم در روی من نگر</p><p>تا از رخ مزعفر من زعفران بری</p><p>طاقت نماند و این سخنم ماند در دهان</p><p>با صد هزار غم که نهانند چون پری</p><h2><a id="poem-5603" href="https://ganjoor.net/moulavi/shams/ghazalsh/sh2979">غزل شمارهٔ ۲۹۷۹</a></h2>
<p>هر روز بامداد طلبکار ما تویی</p><p>ما خوابناک و دولت بیدار ما تویی</p><p>هر روز زان برآری ما را ز کسب و کار</p><p>زیرا دکان و مکسبه و کار ما تویی</p><p>دکان چرا رویم که کان و دکان تویی</p><p>بازار چون رویم که بازار ما تویی</p><p>زان دلخوشیم و شاد که جان بخش ما تویی</p><p>زان سرخوشیم و مست که دستار ما تویی</p><p>ما خمره کی نهیم پر از سیم چون بخیل</p><p>ما خمره بشکنیم چو خمار ما تویی</p><p>طوطی غذا شدیم که تو کان شکری</p><p>بلبل نوا شدیم که گلزار ما تویی</p><p>زان همچو گلشنیم که داری تو صد بهار</p><p>زان سینه روشنیم که دلدار ما تویی</p><p>در بحر تو ز کشتی بی‌دست و پاتریم</p><p>آواز و رقص و جنبش و رفتار ما تویی</p><p>هر چاره گر که هست نه سرمایه دار توست</p><p>از جمله چاره باشد ناچار ما تویی</p><p>دل را هر آنچ بود از آن‌ها دلش گرفت</p><p>تا گفته‌ای به دل که گرفتار ما تویی</p><p>گه گه گمان بریم که این جمله فعل ماست</p><p>این هم ز توست مایه پندار ما تویی</p><p>چیزی نمی‌کشیم که ما را تو می‌کشی</p><p>چیزی نمی‌خریم خریدار ما تویی</p><p>از گفت توبه کردم ای شه گواه باش</p><p>بی گفت و ناله عالم اسرار ما تویی</p><p>ای شمس حق مفخر تبریز شمس دین</p><p>خود آفتاب گنبد دوار ما تویی</p><h2><a id="poem-5604" href="https://ganjoor.net/moulavi/shams/ghazalsh/sh2980">غزل شمارهٔ ۲۹۸۰</a></h2>
<p>آن لحظه کآفتاب و چراغ جهان شوی</p><p>اندر جهان مرده درآیی و جان شوی</p><p>اندر دو چشم کور درآیی نظر دهی</p><p>و اندر دهان گنگ درآیی زبان شوی</p><p>در دیو زشت درروی و یوسفش کنی</p><p>و اندر نهاد گرگ درآیی شبان شوی</p><p>هر روز سر برآری از چارطاق نو</p><p>چون رو بدان کنند از آن جا نهان شوی</p><p>گاهی چو بوی گل مدد مغزها شوی</p><p>گاهی انیس دیده شوی گلستان شوی</p><p>فرزین کژروی و رخ راست رو شها</p><p>در لعب کس نداند تا خود چه سان شوی</p><p>رو رو ورق بگردان ای عشق بی‌نشان</p><p>بر یک ورق قرار نمایی نشان شوی</p><p>در عدل دوست محو شو ای دل به وقت غم</p><p>هم محو لطف او شو چون شادمان شوی</p><p>آبی که محو کل شد او نیز کل شود</p><p>هم تو صفات پاک شوی گر چنان شوی</p><p>آن بانگ چنگ را چو هوا هر طرف بری</p><p>و آن سوز قهر را تو گوا چون دخان شوی</p><p>ای عشق این همه بشوی و تو پاک از این</p><p>بی صورتی چو خشم اگر چه سنان شوی</p><p>این دم خموش کرده‌ای و من خمش کنم</p><p>آنگه بیان کنم که تو نطق و بیان شوی</p><h2><a id="poem-5605" href="https://ganjoor.net/moulavi/shams/ghazalsh/sh2981">غزل شمارهٔ ۲۹۸۱</a></h2>
<p>ای سیرگشته از ما ما سخت مشتهی</p><p>وی پاکشیده از ره کو شرط همرهی</p><p>مغز جهان تویی تو و باقی همه حشیش</p><p>کی یابد آدمی ز حشیشات فربهی</p><p>هر شهر کو خراب شد و زیر او زبر</p><p>زان شد که دور ماند ز سایه شهنشهی</p><p>چون رفت آفتاب چه ماند شب سیاه</p><p>از سر چو رفت عقل چه ماند جز ابلهی</p><p>ای عقل فتنه‌ای همه از رفتن تو بود</p><p>وآنگه گناه بر تن بی‌عقل می‌نهی</p><p>آن جا که پشت آری گمراهی است و جنگ</p><p>و آن جا که رو نمایی مستی و والهی</p><p>هجده هزار عالم دو قسم بیش نیست</p><p>نیمش جماد مرده و نیمیش آگهی</p><p>دریای آگهی که خردها همه از او است</p><p>آن است منتهای خردهای منتهی</p><p>ای جان آشنا که در آن بحر می‌روی</p><p>وی آنک همچو تیر از این چرخ می‌جهی</p><p>از خرگه تن تو جهانی منور است</p><p>تا تو چگونه باشی ای روح خرگهی</p><p>ای روح از شراب تو مست ابد شده</p><p>وی خاک در کف تو شد زر ده دهی</p><p>وصف تو بی‌مثال نیاید به فهم عام</p><p>وافزاید از مثال خیال مشبهی</p><p>از شوق عاشقی اگرت صورتی نهد</p><p>آلایشی نیابد بحر منزهی</p><p>گر نسبتی کنند به نعل آن هلال را</p><p>زان ژاژ شاعران نفتد ماه از مهی</p><p>دریا به پیش موسی کی ماند سد راه</p><p>و اندر پناه عیسی کی ماند اکمهی</p><p>او خواجه همه‌ست گرش نیست یک غلام</p><p>آن سرو او سهی است گرش نشمری سهی</p><p>تو موسیی ولیک شبانی دری هنوز</p><p>تو یوسفی ولیک هنوز اندر این چهی</p><p>زان مزد کار می‌نرسد مر تو را که هیچ</p><p>پیوسته نیستی تو در این کار گه گهی</p><p>خامش که بی‌طعام حق و بی‌شراب غیب</p><p>این حرف و نقش هست دو سه کاسه تهی</p><h2><a id="poem-5606" href="https://ganjoor.net/moulavi/shams/ghazalsh/sh2982">غزل شمارهٔ ۲۹۸۲</a></h2>
<p>ای ساقیی که آن می احمر گرفته‌ای</p><p>وی مطربی که آن غزل تر گرفته‌ای</p><p>ای دلبری که ساقی و مطرب فنا شدند</p><p>تا تو نقاب از رخ عبهر گرفته‌ای</p><p>ای میر مجلسی که تو را عشق نام گشت</p><p>این چه قیامت است که از سر گرفته‌ای</p><p>ای خم خسروان که تو داروی هر غمی</p><p>رنجور نیستی تو چرا سر گرفته‌ای</p><p>جانی است بس لطیف و جهانی است بس ظریف</p><p>وین هر دو پرده را ز میان برگرفته‌ای</p><p>از جان و از جهان دل عاشق ربوده‌ای</p><p>الحق شکار نازک و لاغر گرفته‌ای</p><p>ای آنک تو شکار چنین دام گشته‌ای</p><p>ملک هزار خسرو و سنجر گرفته‌ای</p><p>در عین کفر جوهر ایمان ربوده‌ای</p><p>در دوزخی و جنت و کوثر گرفته‌ای</p><p>ای عارفی که از سر معروف واقفی</p><p>وی ساده‌ای که رنگ قلندر گرفته‌ای</p><p>در بحر قلزمی و تو را بحر تا به کعب</p><p>در آتشی و خوی سمندر گرفته‌ای</p><p>ای گل که جامه‌ها بدریدی ز عاشقی</p><p>تا خانه‌ای میانه شکر گرفته‌ای</p><p>ای باد از تکبر پرهیز کن ز مشک</p><p>چون بوی آن دو زلف معنبر گرفته‌ای</p><p>ای غمزه‌هات مست چو ساقی تویی بده</p><p>یک دم خمش مباد چو ساغر گرفته‌ای</p><p>بهر نثار مفخر تبریز شمس دین</p><p>ای روی زرد سکه زرگر گرفته‌ای</p><h2><a id="poem-5607" href="https://ganjoor.net/moulavi/shams/ghazalsh/sh2983">غزل شمارهٔ ۲۹۸۳</a></h2>
<p>ای ساقیی که آن می احمر گرفته‌ای</p><p>وی مطربی که آن غزل تر گرفته‌ای</p><p>ای زهره‌ای که آتش در آسمان زدی</p><p>مریخ را بگو که چه خنجر گرفته‌ای</p><p>از جان و از جهان دل عاشق ربوده‌ای</p><p>الحق شکار نازک و لاغر گرفته‌ای</p><p>ای هجر تو ز روز قیامت درازتر</p><p>این چه قیامتی است که از سر گرفته‌ای</p><p>ای آسمان چو دور ندیمانش دیده‌ای</p><p>در دور خویش شکل مدور گرفته‌ای</p><p>پیلان شیردل چو کفت را مسخرند</p><p>این چند پشه را چه مسخر گرفته‌ای</p><p>هان ای فقیر روز فقیری گله مکن</p><p>زیرا که صد چو ملکت سنجر گرفته‌ای</p><p>ای روی خویش دیده تو در روی خوب یار</p><p>آیینه‌ای عظیم منور گرفته‌ای</p><p>ای دل طپان چرایی چون برگ هر دمی</p><p>چون دامن بهار معنبر گرفته‌ای</p><p>ای چشم گریه چیست به هر ساعتی تو را</p><p>چون کحل از مسیح پیمبر گرفته‌ای</p><p>هجده هزار عالم اگر ملک تو شود</p><p>بی روی دوست چیز محقر گرفته‌ای</p><p>داری تکی که بگذری از خنگ آسمان</p><p>کاهل چرا شدی صفت خر گرفته‌ای</p><p>خامش کن و زبان دگر گو و رسم نو</p><p>این رسم کهنه را چه مکرر گرفته‌ای</p><h2><a id="poem-5608" href="https://ganjoor.net/moulavi/shams/ghazalsh/sh2984">غزل شمارهٔ ۲۹۸۴</a></h2>
<p>ای مرغ گیر دام نهانی نهاده‌ای</p><p>بر روی دام شعر دخانی نهاده‌ای</p><p>چندین هزار مرغ بدین فن بکشته‌ای</p><p>پرهای کشته بهر نشانی نهاده‌ای</p><p>مرغان پاسبان تو هیهای می‌زنند</p><p>درهای هویشان چه معانی نهاده‌ای</p><p>مرغان تشنه را به خرابات قرب خویش</p><p>خم‌ها و باده‌های معانی نهاده‌ای</p><p>آن خنب را که ساقی و مستیش بود نبرد</p><p>از بهر شب روی که تو دانی نهاده‌ای</p><p>در صبر و توبه عصمت اسپر سرشته‌ای</p><p>و اندر جفا و خشم سنانی نهاده‌ای</p><p>بی زحمت سنان و سپر بهر مخلصان</p><p>ملکی درون سبع مثانی نهاده‌ای</p><p>زیر سواد چشم روان کرده موج نور</p><p>و اندر جهان پیر جوانی نهاده‌ای</p><p>در سینه کز مخیله تصویر می‌رود</p><p>بی کلک و بی‌بنان تو بنانی نهاده‌ای</p><p>چندین حجاب لحم و عصب بر فراز دل</p><p>دل را نفوذ و سیر عیانی نهاده‌ای</p><p>غمزه عجبتر است که چون تیر می‌پرد</p><p>یا ابروی که بهر کمانی نهاده‌ای</p><p>اخلاق مختلف چو شرابات تلخ و نوش</p><p>در جسم‌های همچو اوانی نهاده‌ای</p><p>وین شربت نهان مترشح شد از زبان</p><p>سرجوش نطق را به لسانی نهاده‌ای</p><p>هر عین و هر عرض چو دهان بسته غنچه‌ای است</p><p>کان را حجاب مهد غوانی نهاده‌ای</p><p>روزی که بشکفانی و آن پرده برکشی</p><p>ای جان جان جان که تو جانی نهاده‌ای</p><p>دل‌های بی‌قرار ببیند که در فراق</p><p>از بهر چه نیاز و کشانی نهاده‌ای</p><p>خاموش تا بگوید آن جان گفته‌ها</p><p>این چه دراز شعبده خوانی نهاده‌ای</p><h2><a id="poem-5609" href="https://ganjoor.net/moulavi/shams/ghazalsh/sh2985">غزل شمارهٔ ۲۹۸۵</a></h2>
<p>مه طلعتی و شهره قبایی بدیده‌ای</p><p>خوبی و آتشی و بلایی بدیده‌ای</p><p>چشمی که مستتر کند از صد هزار می</p><p>چشمی لطیفتر ز صبایی بدیده‌ای</p><p>دولت شفاست مر همه را وز هوای او</p><p>دولت پیش دوان که شفایی بدیده‌ای</p><p>سایه هماست فتنه شاهان و این هما</p><p>جویای شاه تا که همایی بدیده‌ای</p><p>ای چرخ راست گو که در این گردش آن چنان</p><p>خورشیدرو و ماه لقایی بدیده‌ای</p><p>ای دل فنا شدی تو در این عشق یا مگر</p><p>در عین این فنا تو بقایی بدیده‌ای</p><p>هر گریه خنده جوید و امروز خنده‌ها</p><p>با چشم لابه گر که بکایی بدیده‌ای</p><p>جان را وباست هجر تو سوزان آن لطف</p><p>مهلکتر از فراق وبایی بدیده‌ای</p><p>تو خاک آن جفا شده‌ای وین گزاف نیست</p><p>در زیر این جفا تو وفایی بدیده‌ای</p><p>شاهی شنیده‌ای چو خداوند شمس دین</p><p>تبریز مثل شاه تو جایی بدیده‌ای</p><h2><a id="poem-5610" href="https://ganjoor.net/moulavi/shams/ghazalsh/sh2986">غزل شمارهٔ ۲۹۸۶</a></h2>
<p>ای عشق کز قدیم تو با ما یگانه‌ای</p><p>یک یک بگو تو راز چو از عین خانه‌ای</p><p>از بیم آتش تو زبان را ببسته‌ایم</p><p>تا خود چه آتشی تو و یا چه زبانه‌ای</p><p>هر دم خرابیی است ز تو شهر عقل را</p><p>باد چراغ عقلی و باده مغانه‌ای</p><p>یا دوست دوستی تو و یا نیک دشمنی</p><p>یا در میان هر دو تو شکل میانه‌ای</p><p>گویند عاقلان دم عاشق فسانه‌ای است</p><p>شب روز کن چرایی اگر تو فسانه‌ای</p><p>ای آنک خوبی تو نشانید فتنه‌ها</p><p>عشق تو است فتنه و تو خود نشانه‌ای</p><p>ای شاه شاه و مفخر تبریز شمس دین</p><p>نور زمینیان و جمال زمانه‌ای</p><h2><a id="poem-5611" href="https://ganjoor.net/moulavi/shams/ghazalsh/sh2987">غزل شمارهٔ ۲۹۸۷</a></h2>
<p>ای جان و ای دو دیده بینا چگونه‌ای</p><p>وی رشک ماه و گنبد مینا چگونه‌ای</p><p>ای ما و صد چو ما ز پی تو خراب و مست</p><p>ما بی‌تو خسته‌ایم تو بی‌ما چگونه‌ای</p><p>آن جا که با تو نیست چو سوراخ کژدم است</p><p>و آن جا که جز تو نیست تو آن جا چگونه‌ای</p><p>ای جان تو در گزینش جان‌ها چه می‌کنی</p><p>وی گوهری فزوده ز دریا چگونه‌ای</p><p>ای مرغ عرش آمده در دام آب و گل</p><p>در خون و خلط و بلغم و صفرا چگونه‌ای</p><p>زان گلشن لطیف به گلخن فتاده‌ای</p><p>با اهل گولخن به مواسا چگونه‌ای</p><p>ای کوه قاف صبر و سکینه چه صابری</p><p>وی عزلتی گرفته چو عنقا چگونه‌ای</p><p>عالم به توست قایم تو در چه عالمی</p><p>تن‌ها به توست زنده تو تنها چگونه‌ای</p><p>ای آفتاب از تو خجل در چه مشرقی</p><p>وی زهر ناب با تو چو حلوا چگونه‌ای</p><p>زیر و زبر شدیمت بی‌زیر و بی‌زبر</p><p>ای درفکنده فتنه و غوغا چگونه‌ای</p><p>گر غایبی ز دل تو در این دل چه می‌کنی</p><p>ور در دلی ز دوده سودا چگونه‌ای</p><p>ای شاه شمس مفخر تبریز بی‌نظیر</p><p>در قاب قوس قرب و در ادنی چگونه‌ای</p><h2><a id="poem-5612" href="https://ganjoor.net/moulavi/shams/ghazalsh/sh2988">غزل شمارهٔ ۲۹۸۸</a></h2>
<p>هر چند شیر بیشه و خورشیدطلعتی</p><p>بر گرد حوض گردی و در حوض درفتی</p><p>اسپت بیاورند که چالاک فارسی</p><p>شربت بیاورند که مخمور شربتی</p><p>بی خواب و بی‌قراری شب‌های تا به روز</p><p>خواب تو بخت بست که بسته سعادتی</p><p>از پای درفتادی و از دست رفته‌ای</p><p>بی دست و پای باش چه دربند آلتی</p><p>بی دست و پا چو گوی به میدان حق بپوی</p><p>میدان از آن توست به چوگان تو بابتی</p><p>ای رو به قبله من و الحمدخوان من</p><p>می‌خوانمت به خویش که تو پنج آیتی</p><p>ای عقل جان بباز چرا جان به شیشه‌ای</p><p>وی جان بیار باده چرا بی‌مروتی</p><p>رو کان مشک باش که بس پاک نافه‌ای</p><p>رو جمله سود باش که فرخ تجارتی</p><p>بر مغز من برآی که چون می مفرحی</p><p>در چشم من درآی که نور بصارتی</p><p>در مغزها نگنجی بس بی‌کرانه‌ای</p><p>در جسم‌ها نگنجی ز ایشان زیادتی</p><p>ای دف زخم خواره چه مظلوم و صابری</p><p>وی نای رازگوی چه صاحب کرامتی</p><p>خامش مساز بیت که مهمان بیت تو</p><p>در بیت‌ها نگنجد چه در عمارتی</p><p>چون غنچه لب ببند و چو گل بی‌دو لب بخند</p><p>تا هیچ کس نداند کاندر چه نعمتی</p><p>ای شاه شاد مفخر تبریز شمس دین</p><p>تبلیغ راز کن که تو اهل سفارتی</p><h2><a id="poem-5613" href="https://ganjoor.net/moulavi/shams/ghazalsh/sh2989">غزل شمارهٔ ۲۹۸۹</a></h2>
<p>رویش ندیده پس مکنیدم ملامتی</p><p>نادیده حکم کردن باشد غرامتی</p><p>پروانه چون نسوزد چون شمع او بود</p><p>چون خم نیاورم ز چنان سروقامتی</p><p>آن مه اگر برآید در روز رستخیز</p><p>برخیزد از میان قیامت قیامتی</p><p>زان رو که زهره نیست فلک را که دم زند</p><p>در خود همی‌بسوزد دارد علامتی</p><p>گر حسن حسن او است کجا عافیت کجا</p><p>با غمزه‌های آتش او کو سلامتی</p><p>هر دم دلم به عشق وی اندر حریصتر</p><p>هر دم ز عشق او دل من با سمتی</p><p>یا هجر لم تقل لی بالله ربنا</p><p>هذا الصدود منک علینا الی متی</p><p>می‌ترسم از فراق دراز تو سنگ دل</p><p>تا نشکند سبوی امیدم ز آفتی</p><p>ای آنک جبرئیل ز تو راه گم کند</p><p>با صبر تو ندارد این چرخ طاقتی</p><p>دل را ببرد عشق که تا سود دل کند</p><p>حاشا که او کند طمعی یا تجارتی</p><p>عشق آن توانگری است که از بس توانگری</p><p>داردهمی ز ریش فراغت فراغتی</p><p>از من مپرس این و ز عقل کمال پرس</p><p>کو راست در عیار گهرها مهارتی</p><p>او نیز خود چه گوید لیکن به قدر خویش</p><p>کو در قدم بود حدثی نوطهارتی</p><p>عقل از امید وصل چو مجنون روان شود</p><p>در عشق می‌رود به امید زیارتی</p><p>ور ز آنک درنیابد در ره کمال عشق</p><p>از پرتو شرارش یابد حرارتی</p><p>بادا ز نور عشق من و عقل کل را</p><p>زان شکر شگرف شفای مرارتی</p><p>تا طعم آن حلاوت بر عاشقان زند</p><p>وز عاشقان برآید مستانه حالتی</p><p>تبریز شمس دین که بصیرت از او بود</p><p>چون بر دلم رسید سپاهش به غارتی</p><h2><a id="poem-5614" href="https://ganjoor.net/moulavi/shams/ghazalsh/sh2990">غزل شمارهٔ ۲۹۹۰</a></h2>
<p>جان خاک آن مهی که خداش است مشتری</p><p>آن کس ملک ندید و نه انسان و نی پری</p><p>چون از خودی برون شد او آدمی نماند</p><p>او راست چشم روشن و گوش پیمبری</p><p>تا آدمی است آدمی و تا ملک ملک</p><p>بسته‌ست چشم هر دو از آن جان و دلبری</p><p>عالم به حکم او است مر او را چه فخر از این</p><p>چون آن او است خالق عالم به یک سوی</p><p>بحری که کمترین شبه را گوهری کند</p><p>حاشا از او که لاف برآرد ز گوهری</p><p>آن ذره است لایق رقص چنان شعاع</p><p>کو گشت از هزار چو خورشید و مه بری</p><p>آن ذره‌ای که گر قدمش بوسد آفتاب</p><p>خود ننگرد به تابش او جز که سرسری</p><p>بنما مها به کوری خورشید تابشی</p><p>تا زین سپس زنخ نزند از منوری</p><p>درتاب شاه و مفخر تبریز شمس دین</p><p>تا هر دو کون پر شود از نور داوری</p><h2><a id="poem-5615" href="https://ganjoor.net/moulavi/shams/ghazalsh/sh2991">غزل شمارهٔ ۲۹۹۱</a></h2>
<p>ای عشق پرده در که تو در زیر چادری</p><p>در حسن حوریی تو و در مهر مادری</p><p>در حلقه اندرآ و ببین جمله جان‌ها</p><p>در گوش حلقه کرده به قانون چاکری</p><p>در آینه نظر کن و در چشم خود نگر</p><p>صد جان گره گره شده از وی به ساحری</p><p>در هر گره نگه کن وضع خدای بین</p><p>در هم ببسته موسی و فرعون و سامری</p><p>از زیر دامنت تو برون آر شمع را</p><p>تا نقش حق بخندد بر نقش آزری</p><p>تا دست و پا نهاد دو زلف تو کفر را</p><p>هر دم بمیرد ایمان در پای کافری</p><p>چون مر تو را نیابد در جان و جا دلم</p><p>گشتم هزار بار من از جان و جا بری</p><p>خشک و تر دو چشم و لب من روان شده</p><p>در قلزمی که خشک نیابند و نی تری</p><p>دی لطف‌ها بکرد خیال تو گفتمش</p><p>کای باوفا و عهد ز من باوفاتری</p><p>دانم ز شمس دین است تو را این همه وفا</p><p>تبریز این سلام بر جان ما بری</p><h2><a id="poem-5616" href="https://ganjoor.net/moulavi/shams/ghazalsh/sh2992">غزل شمارهٔ ۲۹۹۲</a></h2>
<p>ای بس فراز و شیب که کردم طلب گری</p><p>گه لوح دل بخواندم و گه نقش کافری</p><p>گه در زمین خدمت چون خاک ره شدم</p><p>بر چرخ روح گاه دویدم باختری</p><p>گم گشته از خود و دل و دلبر هزار بار</p><p>گه سر دل بجسته و گه سر دلبری</p><p>بر کوه طور طالب ارنی کلیم وار</p><p>وز خلق دررمیده به عالم چو سامری</p><p>در وادیی رسیدم کان جا نبرد بوی</p><p>نی معجز و کرامت و نی مکر و ساحری</p><p>وادی ز بوی دوست مرا رهبری شده</p><p>کان بو نه مشک دارد نی زلف عنبری</p><p>آن جا نتان دویدن ای دوست بر قدم</p><p>پر نیز می‌بسوزد گر ز آنک می‌پری</p><p>کز گرم و سرد و خشک و تر است این نهاد حس</p><p>وین چار مرغ هست از این باغ عنصری</p><p>آن جا بپر دوست که روید ز بوی دوست</p><p>پری و گر نه زرد درافتی به شش دری</p><p>ای کامل کمال کز این سو تو کاملی</p><p>زان سو که سوی نیست حذر کن که قاصری</p><p>آن مرغ خاکیی که به خشکی کمال داشت</p><p>در بحر عاجز آمد و رسوا شد از تری</p><p>با آنک بر و بحر یکی جنس و یک فنند</p><p>هر یک به حس درآید چونشان درآوری</p><p>صد بر و بحر و چرخ و فلک در فضای غیب</p><p>در پا فتاده باشد چون نقش سرسری</p><p>زین بر و بحر آن رسد آن سو که او ز عشق</p><p>گردد هزار بار از این هر دو او بری</p><p>حقا به ذات پاک خداوند هر کی هست</p><p>از تیغ غیب سر نبرد گر برد سری</p><p>در آتش خلیل کجا آید آن خسی</p><p>کو خشک شد ز عشق دلارام آزری</p><p>جان خلیل عشق به شادی و خرمی</p><p>در آتش آ چو زر که ز هر غش طاهری</p><p>گر محو می‌نمایی در دودمان حس</p><p>در عشق آتشین دلارام ظاهری</p><p>این عشق همچو آتش بر جمله قاهر است</p><p>تو بس عجایبی که بر آتش تو قادری</p><p>هر چند کوشد آتش تا تو سیه شوی</p><p>بر رغم او لطیف و شریفی و احمری</p><p>دانم که پرتو نظری داری از شهی</p><p>چشم و چراغ غیب به شاهی و سروری</p><p>بر خار خشک گر نظری افکند ز لطف</p><p>پیدا شود ز خار دو صد گونه عبهری</p><p>نی خود اگر به محو و عدم غمزه‌ای کند</p><p>ظاهر شود ز نیست دل و دیده پروری</p><p>در لطف و در نوازش آن شه نگاه کن</p><p>ای تیغ هجر چند زنی زخم خنجری</p><p>نی نی خود از نوازش او تند شد فراق</p><p>کز یک نهاله آمد این لطف و قاهری</p><p>گر خوگری به لطف نباشد دل مرا</p><p>او کی فراق داند در دور دایری</p><p>حنجر غذا خورد ز غذا رست حنجرش</p><p>پس او غذا دهد به غذا رسم حنجری</p><p>این جمله من بگفتم و القاب شمس دین</p><p>از رشک کرده در غم تبریز ساتری</p><p>آن است اصل و قصد و غرض زین همه حدیث</p><p>لیکن مزاد نیست که من رام یشتری</p>
</body></html>