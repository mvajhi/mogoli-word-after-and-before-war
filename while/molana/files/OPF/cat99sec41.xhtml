<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4539" href="https://ganjoor.net/moulavi/shams/ghazalsh/sh1915">غزل شمارهٔ ۱۹۱۵</a></h2>
<p>برو ای دل به سوی دلبر من</p><p>بدان خورشید شرق و شمع روشن</p><p>مرو هر سو به سوی بی‌سویی رو</p><p>که هر مسکین بدان سو یافت مسکن</p><p>بنه سر چون قلم بر خط امرش</p><p>که هر بی‌سر از او افراشت گردن</p><p>که جز در ظل آن سلطان خوبان</p><p>دل ترسندگان را نیست مؤمن</p><p>به دستت او دهد سرمایه زر</p><p>ز پایت او گشاید بند آهن</p><p>ور از انبوهی از در ره نیابی</p><p>چو گنجشکان درآ از راه روزن</p><p>وگر زان خرمن گل بو نیابی</p><p>چه سود عنبرینه و مشک و لادن</p><p>وگر سبلت ز شیرش تر نکردی</p><p>برو ای قلتبان و ریش می کن</p><p>چو دیدی روی او در دل بروید</p><p>گل و نسرین و بید و سرو و سوسن</p><p>درآمیزد دلت با آب حسنش</p><p>چو آتش که درآویزد به روغن</p><p>درآ در آتشش زیرا خلیلی</p><p>مرم ز آتش نه‌ای نمرود بدظن</p><p>درآ در بحر او تا همچو ماهی</p><p>بروید مر تو را از خویش جوشن</p><p>ز کاه غم جدا کن حب شادی</p><p>که آن مه را برای ماست خرمن</p><p>بهار آمد برون آ همچو سبزه</p><p>به کوری دی و بر رغم بهمن</p><p>نخمی چون کمان گر تیر اویی</p><p>به قاب قوس رستستی ز مکمن</p><p>زهی بر کار و ساکن تو به ظاهر</p><p>مثال مرهمی در کار کردن</p><p>خمش کن شد خموشی چون بلادر</p><p>بلادر گر ننوشی باش کودن</p><h2><a id="poem-4540" href="https://ganjoor.net/moulavi/shams/ghazalsh/sh1916">غزل شمارهٔ ۱۹۱۶</a></h2>
<p>برآ بر بام و اکنون ماه نو بین</p><p>درآ در باغ و اکنون سیب می چین</p><p>از آن سیبی که بشکافد در روم</p><p>رود بوی خوشش تا چین و ماچین</p><p>برآ بر خرمن سیب و بکش پا</p><p>ز سیب لعل کن فرش و نهالین</p><p>اگر سیبش لقب گویم وگر می</p><p>وگر نرگس وگر گلزار و نسرین</p><p>یکی چیز است در وی چیست کان نیست</p><p>خدا پاینده دارش یا رب آمین</p><p>بیا اکنون اگر افسانه خواهی</p><p>درآ در پیش من چون شمع بنشین</p><p>همی‌ترسم که بگریزی ز گوشه</p><p>برآ بالا برون انداز نعلین</p><p>به پهلویم نشین برچفس بر من</p><p>رها کن ناز و آن خوهای پیشین</p><p>بیامیز اندکی ای کان رحمت</p><p>که تا گردد رخ زرد تو رنگین</p><p>روا باشد وگر خود من نگویم</p><p>همیشه عشوه و وعده دروغین</p><p>از این پاکی تو لیکن عاشقان را</p><p>پراکنده سخن‌ها هست آیین</p><p>زهی اوصاف شمس الدین تبریز</p><p>زهی کر و فر و امکان و تمکین</p><h2><a id="poem-4541" href="https://ganjoor.net/moulavi/shams/ghazalsh/sh1917">غزل شمارهٔ ۱۹۱۷</a></h2>
<p>چو بربندند ناگاهت زنخدان</p><p>همه کار جهان آن جا زنخ دان</p><p>چو می برند شاخی را ز دو نیم</p><p>بلرزد شاخ دیگر را دل از بیم</p><p>که گفتت گرد چرخ چنبری گرد</p><p>که قد همچو سروت چنبری کرد</p><p>نمی‌بینم تو را آن مردی و زور</p><p>که بر گردون روی نارفته در گور</p><p>تو تا بنشسته‌ای در دار فانی</p><p>نشسته می روی و می نبینی</p><p>نشسته می روی این نیز نیکو است</p><p>اگر رویت در این رفتن سوی او است</p><p>بسی گشتی در این گرداب گردان</p><p>به سوی جوی رحمت رو بگردان</p><p>بزن پایی بر این پابند عالم</p><p>که تا دست از تبرک بر تو مالم</p><p>تو را زلفی است به از مشک و عنبر</p><p>تو ده کل را کلاهی ای برادر</p><p>کله کم جو چو داری جعد فاخر</p><p>کله بر آسمان انداز آخر</p><p>چرا دنیا به نکته مستحیله</p><p>فریبد چو تو زیرک را به حیله</p><p>به سردی نکته گوید سرد سیلی</p><p>نداری پای آن خر را شکالی</p><p>اگر دوران دلیل آرد در آن قال</p><p>تخلف دیده‌ای در روی او مال</p><p>تو را عمری کشید این غول در تیه</p><p>بکن با غول خود بحثی به توجیه</p><p>چرا الزام اویی چیست سکته</p><p>جوابش گو که مقلوب است نکته</p><h2><a id="poem-4542" href="https://ganjoor.net/moulavi/shams/ghazalsh/sh1918">غزل شمارهٔ ۱۹۱۸</a></h2>
<p>فرود آ تو ز مرکب بار می بین</p><p>وجودت را تو پود و تار می بین</p><p>هر آن گلزار کاندر هجر مانده‌ست</p><p>سراسر جان او پرخار می بین</p><p>چو جمله راه‌های وصل را بست</p><p>رخان عاشقان را زار می بین</p><p>چو سررشته اشارت‌هاش دیدی</p><p>بر آن رشته برو گلزار می بین</p><p>ز جان‌ها جوق جوق از آتش او</p><p>فغان لابه کنان مکثار می بین</p><p>بزن تو چنگ در قانون شرطش</p><p>سماع دلکش اوتار می بین</p><p>به پیش ماجرای صدق آن شه</p><p>سرافکنده همه اخیار می بین</p><p>میان کودکان مکتب او</p><p>چه کوه و بحر از احبار می بین</p><p>چو بی‌میلی کند آن خدمت مه</p><p>چو مه سرگشته و دوار می بین</p><p>چو روی از منبرش برتافت جانی</p><p>درآویزان ورا بر دار می بین</p><p>اگر چه کار و باری بینی او را</p><p>ولی نسبت به شه بی‌کار می بین</p><p>خیالش دید جانم گفت آخر</p><p>به هجرت می خورم من نار می بین</p><p>بگفتا که عنایت بر فزون است</p><p>ولیکن دیدن ناچار می بین</p><p>اگر تو عاقلی گندم چو دیدی</p><p>ز سنبل‌ها نه از انبار می بین</p><p>دلت انبار و لطفم اصل سنبل</p><p>اشارت بشنو و بسیار می بین</p><p>خداوند شمس دین را گر ببینی</p><p>به غیب اندر رو و ازهار می بین</p><p>شود دیده گذاره سوی بی‌سو</p><p>در او انوار در انوار می بین</p><h2><a id="poem-4543" href="https://ganjoor.net/moulavi/shams/ghazalsh/sh1919">غزل شمارهٔ ۱۹۱۹</a></h2>
<p>عشق است بر آسمان پریدن</p><p>صد پرده به هر نفس دریدن</p><p>اول نفس از نفس گسستن</p><p>اول قدم از قدم بریدن</p><p>نادیده گرفتن این جهان را</p><p>مر دیده خویش را بدیدن</p><p>گفتم که دلا مبارکت باد</p><p>در حلقه عاشقان رسیدن</p><p>ز آن سوی نظر نظاره کردن</p><p>در کوچه سینه‌ها دویدن</p><p>ای دل ز کجا رسید این دم</p><p>ای دل ز کجاست این طپیدن</p><p>ای مرغ بگو زبان مرغان</p><p>من دانم رمز تو شنیدن</p><p>دل گفت به کار خانه بودم</p><p>تا خانه آب و گل پریدن</p><p>از خانه صنع می پریدم</p><p>تا خانه صنع آفریدن</p><p>چون پای نماند می کشیدند</p><p>چون گویم صورت کشیدم</p><h2><a id="poem-4544" href="https://ganjoor.net/moulavi/shams/ghazalsh/sh1920">غزل شمارهٔ ۱۹۲۰</a></h2>
<p>دیر آمده‌ای مرو شتابان</p><p>ای رفتن تو چو رفتن جان</p><p>دیر آمدن و شتاب رفتن</p><p>آیین گل است در گلستان</p><p>گفتی چونی چنانک ماهی</p><p>افتاده میان ریگ سوزان</p><p>چون باشد شهر شهریارا</p><p>بی دولت داد و عدل سلطان</p><p>من بی‌تو نیم ولیک خواهم</p><p>آن باتویی که هست پنهان</p><p>شب پرتو آفتاب هم هست</p><p>خاصه به تموز گرم و تفسان</p><p>قانع نشود به گرمی او</p><p>جز خفاشی ز بیم مرغان</p><p>گرمی خواهند و روشنی هم</p><p>مرغان که معودند با آن</p><p>ما وصف دو جنس مرغ گفتیم</p><p>بنگر ز کدامی ای غزل خوان</p><h2><a id="poem-4545" href="https://ganjoor.net/moulavi/shams/ghazalsh/sh1921">غزل شمارهٔ ۱۹۲۱</a></h2>
<p>ای ساقی و دستگیر مستان</p><p>دل را ز وفای مست مستان</p><p>ای ساقی تشنگان مخمور</p><p>بس تشنه شدند می پرستان</p><p>از دست به دست می روان کن</p><p>بر دست مگیر مکر و دستان</p><p>سررشته نیستی به ما ده</p><p>در حسرت نیستند هستان</p><p>چون قیصر ما به قیصریه‌ست</p><p>ما را منشان به آبلستان</p><p>هر جا که می است بزم آن جاست</p><p>هر جا که وی است نک گلستان</p><p>یک جام برآر همچو خورشید</p><p>عالی کن از آن نهال پستان</p><p>دیدار حق است مؤمنان را</p><p>خوارزم نبیند و دهستان</p><p>منکر ز برای چشم زخمت</p><p>همچو سر خر میان بستان</p><p>گر در دل او نمی‌نشیند</p><p>خوش در دل ما نشسته است آن</p><h2><a id="poem-4546" href="https://ganjoor.net/moulavi/shams/ghazalsh/sh1922">غزل شمارهٔ ۱۹۲۲</a></h2>
<p>ما شادتریم یا تو ای جان</p><p>ما صافتریم یا دل کان</p><p>در عشق خودیم جمله بی‌دل</p><p>در روی خودیم مست و حیران</p><p>ما مستتریم یا پیاله</p><p>ما پاکتریم یا دل و جان</p><p>در ما نگرید و در رخ عشق</p><p>ما خواجه عجبتریم یا آن</p><p>ایمان عشق است و کفر ماییم</p><p>در کفر نگه کن و در ایمان</p><p>ایمان با کفر شد هم آواز</p><p>از یک پرده زنند الحان</p><p>دانا چو نداند این سخن را</p><p>پس کی رسد این سخن به نادان</p><h2><a id="poem-4547" href="https://ganjoor.net/moulavi/shams/ghazalsh/sh1923">غزل شمارهٔ ۱۹۲۳</a></h2>
<p>ای روی مه تو شاد خندان</p><p>آن روی همیشه باد خندان</p><p>آن ماه ز هیچ کس نزاده‌ست</p><p>ور زانک بزاد زاد خندان</p><p>ای یوسف یوسفان نشستی</p><p>در مسند عدل و داد خندان</p><p>آن در که همیشه بسته بودی</p><p>وا شد ز تو با گشاد خندان</p><p>ای آب حیات چون رسیدی</p><p>شد آتش و خاک و باد خندان</p><h2><a id="poem-4548" href="https://ganjoor.net/moulavi/shams/ghazalsh/sh1924">غزل شمارهٔ ۱۹۲۴</a></h2>
<p>ای روی تو نوبهار خندان</p><p>احسنت زهی نگار خندان</p><p>می بینمت ای نگار در خلد</p><p>بر شاخ درخت انار خندان</p><p>یک لحظه جدا مباش از من</p><p>ای یار نکوعذار خندان</p><p>ای شهر جهان خراب بی‌تو</p><p>ای خسرو و شهریار خندان</p><p>ای صد گل سرخ عاشق تو</p><p>بر چشمه و سبزه زار خندان</p><p>در بیشه دل خیال رویت</p><p>شیر است کند شکار خندان</p><p>هر روز ز جانبی برآیی</p><p>چون دولت بی‌قرار خندان</p><p>بحری است صفات شمس تبریز</p><p>پر از در شاهوار خندان</p><h2><a id="poem-4549" href="https://ganjoor.net/moulavi/shams/ghazalsh/sh1925">غزل شمارهٔ ۱۹۲۵</a></h2>
<p>بازآمد آستین فشانان</p><p>آن دشمن جان و عقل و ایمان</p><p>غارتگر صد هزار خانه</p><p>ویران کن صد هزار دکان</p><p>شورنده صد هزار فتنه</p><p>حیرتگه صد هزار حیران</p><p>آن دایه عقل و آفت عقل</p><p>آن مونس جان و دشمن جان</p><p>او عقل سبک کجا رباید</p><p>عقلی خواهد چو عقل لقمان</p><p>او جان خسیس کی پذیرد</p><p>جانی خواهد چو بحر عمان</p><p>آمد که خراج ده بیاور</p><p>گفتم که چه ده دهی است ویران</p><p>طوفان تو شهرها شکست است</p><p>یک ده چه زند میان طوفان</p><p>گفتا ویران مقام گنج است</p><p>ویرانه ماست ای مسلمان</p><p>ویرانه به ما ده و برون رو</p><p>تشنیع مزن مگو پریشان</p><p>ویرانه ز توست چون تو رفتی</p><p>معمور شود به عدل سلطان</p><p>حیلت مکن و مگو که رفتم</p><p>اندر پس در مباش پنهان</p><p>چون مرده بساز خویشتن را</p><p>تا زنده شوی به روح انسان</p><p>گفتی که تو در میان نباشی</p><p>آن گفت تو هست عین قرآن</p><p>کاری که کنی تو در میان نی</p><p>آن کرده حق بود یقین دان</p><p>باقی غزل به سر بگوییم</p><p>نتوان گفتن به پیش خامان</p><p>خاموش که صد هزار فرق است</p><p>از گفت زبان و نور فرقان</p><h2><a id="poem-4550" href="https://ganjoor.net/moulavi/shams/ghazalsh/sh1926">غزل شمارهٔ ۱۹۲۶</a></h2>
<p>مال است و زر است مکسب تن</p><p>کسب دل دوستی فزودن</p><p>بستان بی‌دوست هست زندان</p><p>زندان با دوست هست گلشن</p><p>گر لذت دوستی نبودی</p><p>نی مرد شدی پدید نی زن</p><p>خاری که به باغ دوست روید</p><p>خوشتر ز هزار سرو و سوسن</p><p>بر هم دوزید عشق ما را</p><p>بی منت ریسمان و سوزن</p><p>گر خانه عالم است تاریک</p><p>بگشاید عشق شصت روزن</p><p>ور می ترسی ز تیر و شمشیر</p><p>جوشن گر عشق ساخت جوشن</p><p>هم عشق کمال خود بگوید</p><p>دم درکش و باش مرد الکن</p><h2><a id="poem-4551" href="https://ganjoor.net/moulavi/shams/ghazalsh/sh1927">غزل شمارهٔ ۱۹۲۷</a></h2>
<p>وقت آمد توبه را شکستن</p><p>وز دام هزار توبه جستن</p><p>دست دل و جان‌ها گشادن</p><p>دست غم را ز پس ببستن</p><p>معشوقه روح را بدیدن</p><p>لعل لب او به بوسه خستن</p><p>در آب حیات غسل کردن</p><p>در وی تن خویش را بشستن</p><p>برخاست قیامت وصالش</p><p>تا کی به امید درنشستن</p><p>گر بسکلد آن نگار بنگر</p><p>صد پیوست است در آن سکستن</p><p>مخدومی شمس دین تبریز</p><p>ای جان تو رمیده‌ای ز بستن</p><h2><a id="poem-4552" href="https://ganjoor.net/moulavi/shams/ghazalsh/sh1928">غزل شمارهٔ ۱۹۲۸</a></h2>
<p>ای دوست عتاب را رها کن</p><p>تدبیر دوای درد ما کن</p><p>ای دوست جدا مشو تو از ما</p><p>ما را ز بلا و غم جدا کن</p><p>اندیشه چو دزد در دل افتاد</p><p>مستم کن و دزد را فنا کن</p><p>شادی ز میان غم برانگیز</p><p>در عالم بی‌وفا وفا کن</p><h2><a id="poem-4553" href="https://ganjoor.net/moulavi/shams/ghazalsh/sh1929">غزل شمارهٔ ۱۹۲۹</a></h2>
<p>ای عربده کرده دوش با من</p><p>می خورده و کرده جوش با من</p><p>ای جان به حق وصال دوشین</p><p>در خشم چنین مکوش با من</p><p>گر با تو ز من بدی بگفتید</p><p>با بنده بگو مپوش با من</p><h2><a id="poem-4554" href="https://ganjoor.net/moulavi/shams/ghazalsh/sh1930">غزل شمارهٔ ۱۹۳۰</a></h2>
<p>امروز تو خوشتری و یا من</p><p>بی من تو چگونه‌ای و با من</p><p>نی نی من و تو مگو رها کن</p><p>فرقی خود نیست از تو تا من</p><p>بی تو بودی تو بر سر چرخ</p><p>بی من بودم به سال‌ها من</p><p>در پوست من و تو همچو انگور</p><p>در شیره کجا تو و کجا من</p><p>از بخل بجست و در سخا ماند</p><p>آن حاتم طی و گفت‌ها من</p><p>من بخل و سخا نثار کردم</p><p>ای بیش ز حاتم از سخا من</p><p>ای جان لطیف خوش لقا تو</p><p>ای آینه دار آن لقا من</p><h2><a id="poem-4555" href="https://ganjoor.net/moulavi/shams/ghazalsh/sh1931">غزل شمارهٔ ۱۹۳۱</a></h2>
<p>عقل از کف عشق خورد افیون</p><p>هش دار جنون عقل اکنون</p><p>عشق مجنون و عقل عاقل</p><p>امروز شدند هر دو مجنون</p><p>جیحون که به عشق بحر می رفت</p><p>دریا شد و محو گشت جیحون</p><p>در عشق رسید بحر خون دید</p><p>بنشست خرد میانه خون</p><p>بر فرق گرفت موج خونش</p><p>می برد ز هر سوی به بی‌سون</p><p>تا گم کردش تمام از خود</p><p>تا گشت به عشق چست و موزون</p><p>در گم شدگی رسید جایی</p><p>کان جا نه زمین بود نه گردون</p><p>گر پیش رود قدم ندارد</p><p>ور بنشیند پس او است مغبون</p><p>ناگاه بدید زان سوی محو</p><p>زان سوی جهان نور بی‌چون</p><p>یک سنجق و صد هزار نیزه</p><p>از نور لطیف گشت مفتون</p><p>آن پای گرفته‌اش روان شد</p><p>می رفت در آن عجیب‌هامون</p><p>تا بو که رسد قدم بدان جا</p><p>تا رسته شود ز خویش و مادون</p><p>پیش آمد در رهش دو وادی</p><p>یک آتش بد یکیش گلگون</p><p>آواز آمد که رو در آتش</p><p>تا یافت شوی به گلستان هون</p><p>ور زانک به گلستان درآیی</p><p>خود را بینی در آتش و تون</p><p>بر پشت فلک پری چو عیسی</p><p>و اندر بالا فرو چو قارون</p><p>بگریز و امان شاه جان جو</p><p>از جمله عقیله‌ها تو بیرون</p><p>آن شمس الدین و فخر تبریز</p><p>کز هر چه صفت کنیش افزون</p><h2><a id="poem-4556" href="https://ganjoor.net/moulavi/shams/ghazalsh/sh1932">غزل شمارهٔ ۱۹۳۲</a></h2>
<p>ای دشمن عقل و جان شیرین</p><p>نور موسی و طور سینین</p><p>ای دوست که زهره نیست جان را</p><p>تا از تو نشان دهد به تعیین</p><p>ای هر چه بگویم و نویسم</p><p>برخوانده نانبشته پیشین</p><p>ای آنک طبیب دردهایی</p><p>بی قرص بنفشه و فسنتین</p><p>ای باعث رزق مستمندان</p><p>بی قوصره و جوال و خرجین</p><p>هر ذوق که غیر حضرت توست</p><p>نوش تین است و نیش تنین</p><p>دو پاره کلوخ را بگیری</p><p>ویسی سازی از آن و رامین</p><p>وان نقش از آن فروتراشی</p><p>طینی باشد میانه طین</p><p>پس در کف صنع نقش بندت</p><p>لعبت‌هااند این سلاطین</p><p>بر هم زنشان چو دو سبو تو</p><p>تا بشکند آن یکی به توهین</p><p>تا لاف زند که من شکستم</p><p>تو بشکسته به دست تکوین</p><p>چون بادی را کنی مصور</p><p>طاووس شوند و باز و شاهین</p><p>شب خواب مسافری ببندی</p><p>یعنی که مخسب خیز بنشین</p><p>بنشین به خیال خانه دل</p><p>هر نقش که می کنیم می بین</p><p>نقشی دگری همی‌فرستیم</p><p>تا لقمه او شود نخستین</p><p>تا صورت راست را بدانی</p><p>در سینه ز صورت دروغین</p><p>من از پی اینت نقش کردم</p><p>تا کلک مرا کنی تو تحسین</p><p>امشب همه نقش‌ها شکارند</p><p>از اسب فرومگیر تو زین</p><p>تا روز سوار باش بر صید</p><p>مندیش ز بالش و نهالین</p><p>می گرد به گرد لیل لیلی</p><p>گر مجنونی ز پای منشین</p><p>امشب صدقات می دهد شاه</p><p>ان الصدقات للمساکین</p><p>صاع سلطان اگر بجویی</p><p>یابی به جوال ابن یامین</p><p>بس کن که دعا بسی بکردی</p><p>گوش آر از این سپس به آمین</p><h2><a id="poem-4557" href="https://ganjoor.net/moulavi/shams/ghazalsh/sh1933">غزل شمارهٔ ۱۹۳۳</a></h2>
<p>برخیز و صبوح را برنجان</p><p>ای روی تو آفتاب رخشان</p><p>جان‌ها که ز راه نو رسیدند</p><p>بر مایده قدیم بنشان</p><p>جان‌ها که پرید دوش در خواب</p><p>در عالم غیب شد پریشان</p><p>هر جان به ولایتی و شهری</p><p>آواره شدند چون غریبان</p><p>مرغان رمیده را فرازآر</p><p>حراقه بزن صفیر برخوان</p><p>هرچ آوردند از ره آورد</p><p>بیخود کنشان و جمله بستان</p><p>زیرا هر گل که برگ دارد</p><p>او بر نخورد از این گلستان</p><p>عقلی باید ز عقل بیزار</p><p>خوش نیست قلاوزی زحیران</p><p>جغد است قلاوز و همه راه</p><p>در هر قدمی هزار ویران</p><p>ای باز خدا درآ به آواز</p><p>از کنگره‌های شهر سلطان</p><p>این راه بزن که اندر این راه</p><p>خفت اشتر و مست شد شتربان</p><h2><a id="poem-4558" href="https://ganjoor.net/moulavi/shams/ghazalsh/sh1934">غزل شمارهٔ ۱۹۳۴</a></h2>
<p>از ما مرو ای چراغ روشن</p><p>تا زنده شود هزار چون من</p><p>تا بشکفد از درون هر خار</p><p>صد نرگس و یاسمین و سوسن</p><p>بر هر شاخی هزار میوه</p><p>در هر گل تر هزار گلشن</p><p>جان شب را تو چون چراغی</p><p>یا جان چراغ را چو روغن</p><p>ای روزن خانه را چو خورشید</p><p>یا خانه بسته را چو روزن</p><p>ای جوشن را چو دست داوود</p><p>یا رستم جنگ را چو جوشن</p><p>خورشید پی تو غرق آتش</p><p>وز بهر تو ساخت ماه خرمن</p><p>نستاند هیچ کس به جز تو</p><p>تاوان بهار را ز بهمن</p><p>از شوق تو باغ و راغ در جوش</p><p>وز عشق تو گل دریده دامن</p><p>ای دوست مرا چو سر تو باشی</p><p>من غم نخورم ز وام کردن</p><p>روزی که گذر کنی به بازار</p><p>هم مرد رود ز خویش و هم زن</p><p>وان شب که صبوح او تو باشی</p><p>هم روح بود خراب و هم تن</p><p>ترکی کند آن صبوح و گوید</p><p>با هندوی شب به خشم سن سن</p><p>ترکیت به از خراج بلغار</p><p>هر سن سن تو هزار رهزن</p><p>گفتی که خموش من خموشم</p><p>گر زانک نیاریم به گفتن</p><p>ور گوش رباب دل بپیچی</p><p>در گفت آیم که تن تنن تن</p><p>خاکی بودم خموش و ساکن</p><p>مستم کردی به هست کردن</p><p>هستی بگذارم و شوم خاک</p><p>تا هست کنی مرا دگر فن</p><p>خاموش که گفت نیز هستی است</p><p>باش از پی انصتواش الکن</p><h2><a id="poem-4559" href="https://ganjoor.net/moulavi/shams/ghazalsh/sh1935">غزل شمارهٔ ۱۹۳۵</a></h2>
<p>دلبر بیگانه صورت مهر دارد در نهان</p><p>گر زبانش تلخ گوید قند دارد در دهان</p><p>از درون سو آشنا و از برون بیگانه رو</p><p>این چنین پرمهر دشمن من ندیدم در جهان</p><p>چونک دلبر خشم گیرد عشق او می گویدم</p><p>عاشق ناشی مباش و رو مگردان هان و هان</p><p>راست ماند تلخی دلبر به تلخی شراب</p><p>سازوار اندر مزاج و تلخ تلخ اندر زبان</p><p>پیش او مردن به هر دم از شکر شیرینتر است</p><p>مرده داند این سخن را تو مپرس از زندگان</p><p>شاد روزی کاین غزل را من بخوانم پیش عشق</p><p>سجده‌ای آرم بر زمین و جان سپارم در زمان</p><p>مرغ جان را عشق گوید میل داری در قفس</p><p>مرغ گوید من تو را خواهم قفس را بردران</p><h2><a id="poem-4560" href="https://ganjoor.net/moulavi/shams/ghazalsh/sh1936">غزل شمارهٔ ۱۹۳۶</a></h2>
<p>عاشقان نالان چو نای و عشق همچون نای زن</p><p>تا چه‌ها در می دمد این عشق در سرنای تن</p><p>هست این سر ناپدید و هست سرنایی نهان</p><p>از می لب‌هاش باری مست شد سرنای من</p><p>گاه سرنا می نوازد گاه سرنا می گزد</p><p>آه از این سرنایی شیرین نوای نی شکن</p><p>شمع و شاهد روی او و نقل و باده لعل او</p><p>ای ز لعلش مست گشته هم حسن هم بوالحسن</p><p>بوحسن گو بوالحسن را کو ز بویش مست شد</p><p>وان حسن از بو گذشت و قند دارد در دهن</p><p>آسمان چون خرقه رقصان است و صوفی ناپدید</p><p>ای مسلمانان که دیده‌ست خرقه رقصان بی‌بدن</p><p>خرقه رقصان از تن است و جسم رقصان است ز جان</p><p>گردن جان را ببسته عشق جانان در رسن</p><p>ای دل مخمور گویی باده‌ات گیرا نبود</p><p>باده گیرای او وانگه کسی با خویشتن</p><h2><a id="poem-4561" href="https://ganjoor.net/moulavi/shams/ghazalsh/sh1937">غزل شمارهٔ ۱۹۳۷</a></h2>
<p>هر خوشی که فوت شد از تو مباش اندوهگین</p><p>کو به نقشی دیگر آید سوی تو می دان یقین</p><p>نی خوشی مر طفل را از دایگان و شیر بود</p><p>چون برید از شیر آمد آن ز خمر و انگبین</p><p>این خوشی چیزی است بی‌چون کآید اندر نقش‌ها</p><p>گردد از حقه به حقه در میان آب و طین</p><p>لطف خود پیدا کند در آب باران ناگهان</p><p>باز در گلشن درآید سر برآرد از زمین</p><p>گه ز راه آب آید گه ز راه نان و گوشت</p><p>گه ز راه شاهد آید گه ز راه اسب و زین</p><p>از پس این پرده‌ها ناگاه روزی سر کند</p><p>جمله بت‌ها بشکند آنک نه آن است و نه این</p><p>جان به خواب از تن برآید در خیال آید بدید</p><p>تن شود معزول و عاطل صورتی دیگر مبین</p><p>گویی اندر خواب دیدم همچو سروی خویش را</p><p>روی من چون لاله زار و تن چو ورد و یاسمین</p><p>آن خیال سرو رفت و جان به خانه بازگشت</p><p>ان فی هذا و ذاک عبرة للعالمین</p><p>ترسم از فتنه وگر نی گفتنی‌ها گفتمی</p><p>حق ز من خوشتر بگوید تو مهل فتراک دین</p><p>فاعلاتن فاعلاتن فاعلاتن فاعلات</p><p>نان گندم گر نداری گو حدیث گندمین</p><p>آخر ای تبریز جان اندر نجوم دل نگر</p><p>تا ببینی شمس دنیا را تو عکس شمس دین</p><h2><a id="poem-4562" href="https://ganjoor.net/moulavi/shams/ghazalsh/sh1938">غزل شمارهٔ ۱۹۳۸</a></h2>
<p>نازنینی را رها کن با شهان نازنین</p><p>ناز گازر برنتابد آفتاب راستین</p><p>سایه خویشی فنا شو در شعاع آفتاب</p><p>چند بینی سایه خود نور او را هم ببین</p><p>درفکنده‌ای خویش غلطی بی‌خبر همچون ستور</p><p>آدمی شو در ریاحین غلط و اندر یاسمین</p><p>از خیال خویش ترسد هر کی در ظلمت بود</p><p>زان که در ظلمت نماید نقش‌های سهمگین</p><p>از ستاره روز باشد ایمنی کاروان</p><p>زانک با خورشید آمد هم قران و هم قرین</p><p>مرغ شب چون روز بیند گوید این ظلمت ز چیست</p><p>زانک او گشته‌ست با شب آشنا و همنشین</p><p>شاد آن مرغی که مهر شب در او محکم نگشت</p><p>سوی تبریز آید او اندر هوای شمس دین</p><h2><a id="poem-4563" href="https://ganjoor.net/moulavi/shams/ghazalsh/sh1939">غزل شمارهٔ ۱۹۳۹</a></h2>
<p>می پرد این مرغ دیگر در جنان عاشقان</p><p>سوی عنقا می کشاند استخوان عاشقان</p><p>ای دریغا چشم بودی تا بدیدی در هوا</p><p>تا روان دیدی روان گشته روان عاشقان</p><p>اشتران سربریده پای بالا می نهند</p><p>اشتر باسر مجو در کاروان عاشقان</p><p>آن جنازه برپریدی گر نگفتی غیرتش</p><p>بی نشان رو بی‌نشان رو بی‌نشان عاشقان</p><p>چون به گورستان درآید استخوان عاشقی</p><p>صد نواله پیچد از وی میرخوان عاشقان</p><p>ذره ذره دف زدی و کف زدی در عرس او</p><p>گر روا بودی شدن پیدا نهان عاشقان</p><p>چون تن عاشق درآید همچو گنجی در زمین</p><p>صد دریچه برگشاید آسمان عاشقان</p><p>در کفن پیچید بینید ای عزیزان کوه قاف</p><p>چشم بند است این عجب یا امتحان عاشقان</p><p>خرمن گل بود و شد از مرگ شاخ زعفران</p><p>صد گلستان بیش ارزد زعفران عاشقان</p><p>ای رسول غیرت مردان دهانم را مگیر</p><p>تا دو سه نکته بگویم از زبان عاشقان</p><h2><a id="poem-4564" href="https://ganjoor.net/moulavi/shams/ghazalsh/sh1940">غزل شمارهٔ ۱۹۴۰</a></h2>
<p>ای ز تو مه پای کوبان وز تو زهره دف زنان</p><p>می زنند ای جان مردان عشق ما بر دف زنان</p><p>نقل هر مجلس شده‌ست این عشق ما و حسن تو</p><p>شهره شهری شده ما کو چنین بد شد چنان</p><p>ای به هر هنگامه دام عشق تو هنگامه گیر</p><p>وی چکیده خون ما بر راه ره رو را نشان</p><p>صد هزاران زخم بر سینه ز زخم تیر عشق</p><p>صد شکار خسته و نی تیر پیدا نی کمان</p><p>روی در دیوار کرده در غم تو مرد و زن</p><p>ز آب و نان عشق رفته اشتهای آب و نان</p><p>خون عاشق اشک شد وز اشک او سبزه برست</p><p>سبزه‌ها از عکس روی چون گل تو گلستان</p><p>ذوق عشقت چون ز حد شد خلق آتشخوار شد</p><p>همچو اشترمرغ آتش می خورد در عشق جان</p><p>هجر سرد چون زمستان راه‌ها را بسته بود</p><p>در زمین محبوس بود اشکوفه‌های بوستان</p><p>چونک راه ایمن شد از داد بهاران آمدند</p><p>سبزه را تیغ برهنه غنچه را در کف سنان</p><p>خیز بیرون آ به بستان کز ره دور آمدند</p><p>خیز کالقادم یزار و رنجه شو مرکب بران</p><p>از عدم بستند رخت و جانب بحر آمدند</p><p>آنگه از بحر آمدند اندر هوا تا آسمان</p><p>برج برج آسمان را گشته و پذرفته اند</p><p>از هر استاره بضاعت و آمده تا خاکدان</p><p>آب و آتش ز آسمانش می رسد هر دم مدد</p><p>چند روزی کاندر این خاکند ایشان میهمان</p><p>خوان‌ها بر سر نسیم و کاس‌ها بر کف صبا</p><p>با طبق پوشی که پوشیده‌ست جز از اهل خوان</p><p>می رسند و هر کسی پرسان که چیست اندر طبق</p><p>با زبان حال می گویند با پرسندگان</p><p>هر کسی گر محرمستی پس طبق پوشیده چیست</p><p>قوت جان چون جان نهان و قوت تن پیدا چو نان</p><p>ذوق نان هم گرسنه بیند نبیند هیچ سیر</p><p>بر دکان نانبا از نان چه می داند دکان</p><p>نانوا گر گرسنه ستی هیچ نان نفروختی</p><p>گر بدانستی صبا گل را نکردی گلفشان</p><p>هر کش از معشوق ذوقی نیست الا در فروخت</p><p>او نباشد عاشق او باشد به معنی قلتبان</p><p>عذر عاشق گر فروشد دانک میل دلبر است</p><p>از ضرورت تا نبندد در به رویش دلستان</p><p>چونک می بیند که میل دلبر اندر شهرگی است</p><p>اشک می بارد ز رشک آن صنم از دیدگان</p><p>اشک او مر رشک او را ضد و دشمن آمده‌ست</p><p>رشک پنهان دارد و اشکش روان و قصه خوان</p><p>تخم پنهان کرده خود را نگر باغ و چمن</p><p>شهوت پنهان خود را بین یکی شخصی دوان</p><p>عین پنهان داشتن شد علت پیدا شدن</p><p>بی لسانی می شود بر رغم ما عین لسان</p><p>چند فرزندان به هر اندیشه بعد مرگ خویش</p><p>گرد جان خویش بینی در لحد باباکنان</p><p>زاده از اندیشه‌های خوب تو ولدان و حور</p><p>زاده از اندیشه‌های زشت تو دیو کلان</p><p>سر اندیشه مهندس بین شده قصر و سرا</p><p>سر تقدیر ازل را بین شده چندین جهان</p><p>واقفی از سر خود از سر سر واقف نه‌ای</p><p>سر سر همچون دل آمد سر تو همچون زبان</p><p>گر سر تو هست خوب از سر سر ایمن مباش</p><p>باش ناایمن که ناایمن همی‌یابد امان</p><p>سربلندی سرو و خنده گل نوای عندلیب</p><p>میوه‌های گرم رو سر دم سرد خزان</p><p>برگ‌ها لرزان چه می لرزید وقت شادی است</p><p>دام‌ها در دانه‌های خوش بود ای باغبان</p><p>ما ز سرسبزی به روی زرد چند افتاده‌ایم</p><p>در کمین غیب بس تیر است پران از کمان</p><p>لاله رخ افروخته وز خشم شد دل سوخته</p><p>سنبله پرسود و کژگردن ز اندیشه گران</p><p>آن گل سوری ستیزه گل دکانی باز کرد</p><p>رنگ‌ها آمیخت اما نیستش بویی از آن</p><p>خوشه‌ها از سست پایی رو نهاده بر زمین</p><p>غوره‌اش شیرین شد آخر از خطاب یسجدان</p><p>نرگس خیره نگر آخر چه می بینی به باغ</p><p>گفت غمازی کنم پس من نگنجم در میان</p><p>سوسنا افسوس می داری زبان کردی برون</p><p>یا زبان درکش چو ما و یا بکن حالی بیان</p><p>گفت بی‌گفتن زبان ما بیان حال ماست</p><p>گر نه پایان راسخستی سبز کی بودی سران</p><p>گفتم ای بید پیاده چون پیاده رسته‌ای</p><p>گفت تا لطف تواضع گیرم از آب روان</p><p>رنگ معشوق است سیب لعل را طعم ترش</p><p>زانک خوبان را ترش بودن بزیبد این بدان</p><p>پس درخت و شاخ شفتالو چرا پستی نمود</p><p>بهر شفتالو فشاندن پیش شفتالوستان</p><p>گفت آری لیک وقتی می دهد شفتالویی</p><p>که رسد جان از تن عاشق ز ناخن تا دهان</p><p>ای سپیدار این بلندی جستنت رسوایی است</p><p>چون نه گل داری نه میوه گفت خامش هان و هان</p><p>گر گلم بودی و میوه همچو تو خودبینمی</p><p>فارغم از دید خود بر خودپرستان دیدبان</p><p>نار آبی را همی‌گفت این رخ زردت ز چیست</p><p>گفت زان دردانه‌ها کاندر درون داری نهان</p><p>گفت چون دانسته‌ای از سر من گفتا بدانک</p><p>می نگنجی در خود و خندان نمایی ناردان</p><p>نی تو خندانی همیشه خواه خند و خواه نی</p><p>وز تو خندان است عالم چون جنان اندر جنان</p><p>لیک آن خنده چون برق او راست کو گرید چو ابر</p><p>ابر اگر گریان نباشد برق از او نبود جهان</p><p>خاک را دیدم سیاه و تیره و روشن ضمیر</p><p>آب روشن آمد از گردون و کردش امتحان</p><p>آب روشن را پذیرا شد ضمیر روشنش</p><p>زاد چون فردوس و جنت شاخ و کاخ بی‌کران</p><p>این خیار و خربزه در راه دور و پای سست</p><p>چون پیاده حاج می آیند اندر کاروان</p><p>بادیه خون خوار بینی از عدم سوی وجود</p><p>بر خطاب کن همه لبیک گو بهر امان</p><p>چه پیاده بلک خفته رفته چون اصحاب کهف</p><p>خفته پهلو بر زمین و رفته تک تا آسمان</p><p>در چنین مجمع کدو آمد رسن بازی گرفت</p><p>از کی دید آن زو که دادش آن رسن‌های رسان</p><p>این چمن‌ها وین سمن وین میوه‌ها خود رزق ماست</p><p>آن گیا و خار و گل کاندر بیابان است آن</p><p>آن نصیب و میوه و روزی قومی دیگر است</p><p>نفرت و بی‌میلی ما هست آن را پاسبان</p><p>صد هزاران مور و مار و صد هزاران رزق خوار</p><p>هر یکی جوید نصیبه هر یکی دارد فغان</p><p>هر دوا درمان رنجی هر یکی را طالبی</p><p>چون عقاقیری که نشناسد به غیر طب دان</p><p>بس گیا کان پیش ما زهر و بر ایشان پای زهر</p><p>پیش ما خار است و پیش اشتران خرمابنان</p><p>جوز و بادام از درون مغز است و بیرون پوست و قشر</p><p>اندرون پوست پرورده چو بیضه ماکیان</p><p>باز خرما عکس آن بیرون خوش و باطن قشور</p><p>باطن و ظاهر تو چون انجیر باش ای مهربان</p><p>جذبه شاخ آب را از بیخ تا بالا کشد</p><p>همچنانک جذبه جان را برکشد بی‌نردبان</p><p>غوصه گشت این باد و آبستن شد آن خاک و درخت</p><p>بادها چون گشن تازی شاخه‌ها چون مادیان</p><p>می رسد هر جنس مرغی در بهار از گرمسیر</p><p>همچو مهمان سرسری می سازد این جا آشیان</p><p>صد هزاران غیب می گویند مرغان در ضمیر</p><p>کان فلان خواهد گذشتن جای او گیرد فلان</p><p>از سلیمان نامه‌ها آورده‌اند این هدهدان</p><p>کو زبان مرغ دانی تا شود او ترجمان</p><p>عارف مرغان است لک لک لک لکش دانی که چیست</p><p>ملک لک و الامر لک و الحمد لک یا مستعان</p><p>وقت پیله روح آمد قشلق تن را بهل</p><p>آخر از مرغان بیاموزید رسم ترکمان</p><p>همچو مرغان پاسبانی خویش کن تسبیح گو</p><p>چند گاهی خود شود تسبیح تو تسبیح خوان</p><p>بس کنم زین باد پیمودن ولیکن چاره نیست</p><p>زانک کشتی مجاهد کی رود بی‌بادبان</p><p>بادپیمایی بهار آمد حیات عالمی</p><p>بادپیمایی خزان آمد عذاب انس و جان</p><p>این بهار و باغ بیرون عکس باغ باطن است</p><p>یک قراضه‌ست این همه عالم و باطن هست کان</p><p>لاجرم ما هر چه می گوییم اندر نظم هست</p><p>نزد عاشق نقد وقت و نزد عاقل داستان</p><p>عقل دانایی است و نقلش نقل آمد یا قیاس</p><p>عشق کان بینش آمد ز آفتاب کن فکان</p><p>آفتابی کو مجرد آمد از برج حمل</p><p>آفتابی بی‌نظیر بی‌قرین خوش قران</p><p>آنک لاشرقیه بوده‌ست و لاغربیه</p><p>زانک شرق و غرب باشد در زمین و در زمان</p><p>آفتابی کو نسوزد جز دل عشاق را</p><p>مهر جان ره یابد آن جا نی ربیع و مهر جان</p><p>چونک ما را از زمین و از زمان بیرون برد</p><p>از فنا ایمن شویم از جود او ما جاودان</p><p>این زمین و این زمان بیضه‌ست و مرغی کاندر او است</p><p>مظلم و اشکسته پر باشد حقیر و مستهان</p><p>کفر و ایمان دان در این بیضه سپید و زرده را</p><p>واصل و فارق میانشان برزخ لایبغیان</p><p>بیضه را چون زیر پر خویش پرورد از کرم</p><p>کفر و دین فانی شد و شد مرغ وحدت پرفشان</p><p>شمس تبریزی دو عالم بود بی‌رویت عقیم</p><p>هر یکی ذره کنون از آفتابت توامان</p><h2><a id="poem-4565" href="https://ganjoor.net/moulavi/shams/ghazalsh/sh1941">غزل شمارهٔ ۱۹۴۱</a></h2>
<p>مهره‌ای از جان ربودم بی‌دهان و بی‌دهان</p><p>گر رقیب او بداند گو بدان و گو بدان</p><p>سر او را نقش کردم نقش کردم نقش کرد</p><p>هر که خواهد گو بخوان و گو بخوان و گو بخوان</p><p>پیش منکر می شدم من نیستم من نیستم</p><p>هستم اکنون در میان و در میان و در میان</p><p>گر تو گویی کو درستی کو درستی کو گواه</p><p>در شکست من بیان و صد بیان و صد بیان</p><p>اشک چشمم بس گواه و بس گواه و بس گواه</p><p>رنگ رویم بس نشان و بس نشان و بس نشان</p><p>نک نشان لاله رویی لاله رویی لاله‌ای</p><p>بر رخ من زعفران و زعفران و زعفران</p><p>جز صلاح الدین نداند این سخن را این سخن</p><p>من غلام زیرکان و زیرکان و زیرکان</p><h2><a id="poem-4566" href="https://ganjoor.net/moulavi/shams/ghazalsh/sh1942">غزل شمارهٔ ۱۹۴۲</a></h2>
<p>من ز گوش او بدزدم حلقه دیگر نهان</p><p>تا نداند چشم دشمن ور بداند گو بدان</p><p>بر رخم خطی نبشت و من نهان می داشتم</p><p>زین سپس پنهان ندارم هر کی خواند گو بخوان</p><p>طوق زر عشق او هم لایق این گردن است</p><p>بشکند از طوق عشقش گردن گردن کشان</p><p>کوس محمودی همه بر اشتر محمود باد</p><p>بار دل هم دل کشد محرم کجا باشد زبان</p><p>آینه آهن دلی باید که تا زخمش کشد</p><p>زخم آیینه نباشد درخور آیینه دان</p><p>لیک روی دوست بینی بی‌خبر باشی ز زخم</p><p>چون زنان مصر بیخود در جمال یوسفان</p><p>صد هزاران حسن یوسف در جمال روی کیست</p><p>شمس تبریزی ما آن خوش نشین خوش نشان</p><h2><a id="poem-4567" href="https://ganjoor.net/moulavi/shams/ghazalsh/sh1943">غزل شمارهٔ ۱۹۴۳</a></h2>
<p>می گزید او آستین را شرمگین در آمدن</p><p>بر سر کویی که پوشد جان‌ها حله بدن</p><p>آن طرف رندان همه شب جامه‌ها را می کنند</p><p>تا ببینی روز روشن ما و من بی‌ما و من</p><p>رومیانش جامه دزد و زنگیانش جامه دوز</p><p>شاد باش ای جامه دزد و آفرین ای جامه کن</p><p>سرفرازی کار شمع و سرسپاری کار او</p><p>شرط باشد هر دو کارش هر کی شد شمع لگن</p><p>در سپردن هر کی زودتر در فروزش بیشتر</p><p>سر بنه در زیر پای و دستکی بر هم بزن</p><p>چون درآرد ماه رویی دست خود در گردنت</p><p>ترک کن سالوس را تو خویش را بر وی فکن</p><p>تا بریزی و برویی آن زمان در باغ او</p><p>روی گل بر روی گل هم یاسمن بر یاسمن</p><p>عاشقان اندرربوده از بتان روبندها</p><p>زانک در وحدت نباشد نقش‌های مرد و زن</p><p>بر سر گور بدن بین روح‌ها رقصان شده</p><p>تا بدیده صد هزاران خویشتن بی‌خویشتن</p><p>زلف عنبرسای او گوید به جان لولیان</p><p>خیز لولی تا رسن بازی کنیم اینک رسن</p><p>مرتضای عشق شمس الدین تبریزی ببین</p><p>چون حسینم خون خود در زهر کش همچون حسن</p><h2><a id="poem-4568" href="https://ganjoor.net/moulavi/shams/ghazalsh/sh1944">غزل شمارهٔ ۱۹۴۴</a></h2>
<p>چون ببینی آفتاب از روی دلبر یاد کن</p><p>چون ببینی ابر را از اشک چاکر یاد کن</p><p>چون ببینی ماه نو را همچو من بگداخته</p><p>از برای جان خود زین جان لاغر یاد کن</p><p>درنگر در آسمان وین چرخ سرگردان ببین</p><p>حال سرگردان این بی‌پا و بی‌سر یاد کن</p><p>چون جهان تاریک بینی از سپاه زنگ شب</p><p>از اسیران شب هجران کافر یاد کن</p><p>چون ببینی نسر طایر بر فلک بر آتشین</p><p>ز آتش مرغ دل سوزیده شهپر یاد کن</p><p>چون ببینی بر فلک مریخ خون آشام را</p><p>چشم مریخی خون آشام پرشر یاد کن</p><p>لب ببند و خشک آر و هر چه بینی خشک و تر</p><p>در لب و چشمم نگر زان خشک و زین‌تر یاد کن</p><h2><a id="poem-4569" href="https://ganjoor.net/moulavi/shams/ghazalsh/sh1945">غزل شمارهٔ ۱۹۴۵</a></h2>
<p>هر چه آن سرخوش کند بویی بود از یار من</p><p>هر چه دل واله کند آن پرتو دلدار من</p><p>خاک را و خاکیان را این همه جوشش ز چیست</p><p>ریخت بر روی زمین یک جرعه از خمار من</p><p>هر که را افسرده دیدی عاشق کار خود است</p><p>منگر اندر کار خویش و بنگر اندر کار من</p><p>در بهاران گشت ظاهر جمله اسرار زمین</p><p>چون بهار من بیاید بردمد اسرار من</p><p>چون به گلزار زمین خار زمین پوشیده شد</p><p>خارخار من نماند چون دمد گلزار من</p><p>هر کی بیمار خزان شد شربتی خورد از بهار</p><p>چون بهار من بخندد برجهد بیمار من</p><p>چیست این باد خزانی آن دم انکار تو</p><p>چیست آن باد بهاری آن دم اقرار من</p><h2><a id="poem-4570" href="https://ganjoor.net/moulavi/shams/ghazalsh/sh1946">غزل شمارهٔ ۱۹۴۶</a></h2>
<p>کاشکی از غیر تو آگه نبودی جان من</p><p>خود ندانستی به جز تو جان معنی دان من</p><p>تا نه ردی کردمی و نی تردد نی قبول</p><p>بودمی بی‌دام و بی‌خاشاک در عمان من</p><p>غیر رویت هر چه بینم نور چشمم کم شود</p><p>هر کسی را ره مده ای پرده مژگان من</p><p>سخت نازک گشت جانم از لطافت‌های عشق</p><p>دل نخواهم جان نخواهم آن من کو آن من</p><p>همچو ابرم روترش از غیرت شیرین خویش</p><p>روی همچون آفتابت بس بود برهان من</p><p>رو مگردان یک زمان از من که تا از درد تو</p><p>چرخ را بر هم نسوزد دود آتشدان من</p><p>تا خموشم من ز گلزار تو ریحان می برم</p><p>چون بنالم عطر گیرد عالم از ریحان من</p><p>من که باشم مر تو را من آنک تو نامم نهی</p><p>تو کی باشی مر مرا سلطان من سلطان من</p><p>چون بپوشد جعد تو روی تو را ره گم کنم</p><p>جعد تو کفر من آمد روی تو ایمان من</p><p>ای به جان من تو از افغان من نزدیکتر</p><p>یا فغانم از تو آید یا تویی افغان من</p><h2><a id="poem-4571" href="https://ganjoor.net/moulavi/shams/ghazalsh/sh1947">غزل شمارهٔ ۱۹۴۷</a></h2>
<p>سوی بیماران خود شد شاه مه رویان من</p><p>گفت ای رخ‌های زرد و زعفرانستان من</p><p>زعفرانستان خود را آب خواهم داد آب</p><p>زعفران را گل کنم از چشمه حیوان من</p><p>زرد و سرخ و خار و گل در حکم و در فرمان ماست</p><p>سر منه جز بر خط فرمان من فرمان من</p><p>ماه رویان جهان از حسن ما دزدند حسن</p><p>ذره‌ای دزدیده‌اند از حسن و از احسان من</p><p>عاقبت آن ماه رویان کاه رویان می شوند</p><p>حال دزدان این بود در حضرت سلطان من</p><p>روز شد ای خاکیان دزدیده‌ها را رد کنید</p><p>خاک را ملک از کجا حسن از کجا ای جان من</p><p>شب چو شد خورشید غایب اختران لافی زنند</p><p>زهره گوید آن من دان ماه گوید آن من</p><p>مشتری از کیسه زر جعفری بیرون کند</p><p>با زحل مریخ گوید خنجر بران من</p><p>وان عطارد صدر گیرد که منم صدرالصدور</p><p>چرخ‌ها ملک من است و برج‌ها ارکان من</p><p>آفتاب از سوی مشرق صبحدم لشکر کشد</p><p>گوید ای دزدان کجا رفتید اینک آن من</p><p>زهره زهره درید و ماه را گردن شکست</p><p>شد عطارد خشک و بارد با رخ رخشان من</p><p>کار مریخ و زحل از نور ماهم درشکست</p><p>مشتری مفلس برآمد کاه شد همیان من</p><p>چون یکی میدان دوانید آفتاب آمد ندا</p><p>هان و هان ای بی‌ادب بیرون شو از میدان من</p><p>آفتاب آفتابم آفتابا تو برو</p><p>در چه مغرب فرورو باش در زندان من</p><p>وقت صبح از گور مشرق سر برآر و زنده شو</p><p>منکران حشر را آگه کن از برهان من</p><p>عید هر کس آن مهی باشد که او قربان او است</p><p>عید تو ماه من آمد ای شده قربان من</p><p>شمس تبریزی چو تافت از برج لاشرقیه</p><p>تاب ذات او برون شد از حد و امکان من</p><h2><a id="poem-4572" href="https://ganjoor.net/moulavi/shams/ghazalsh/sh1948">غزل شمارهٔ ۱۹۴۸</a></h2>
<p>بانگ آید هر زمانی زین رواق آبگون</p><p>آیت انا بنیناها و انا موسعون</p><p>کی شنود این بانگ را بی‌گوش ظاهر دم به دم</p><p>تایبون العابدون الحامدون السایحون</p><p>نردبان حاصل کنید از ذی المعارج برروید</p><p>تعرج الروح الیه و الملایک اجمعون</p><p>کی تراشد نردبان چرخ نجار خیال</p><p>ساخت معراجش ید کل الینا راجعون</p><p>تا تراشیده نگردی تو به تیشه صبر و شکر</p><p>لایلقیها فرو می خوان و الاالصابرون</p><p>بنگر این تیشه به دست کیست خوش تسلیم شو</p><p>چون گره مستیز با تیشه که نحن الغالبون</p><p>پایه‌ای چند ار برآیی باشی اصحاب الیمین</p><p>ور رسی بر بام خود السابقون السابقون</p><p>گر ز صوفی خانه گردونی ای صوفی برآ</p><p>و اندرآ اندر صف انا لنحن الصافون</p><p>ور فقیری کوس تم الفقر فهو الله بزن</p><p>ور فقیهی پاک باش از انهم لا یفقهون</p><p>گر چو نونی در رکوع و چون قلم اندر سجود</p><p>پس تو چون نون و قلم پیوند با مایسطرون</p><p>چشم شوخ سوف یبصر باش پیش از یبصرون</p><p>چو مداهن نرم سازی چیست پیش یدهنون</p><p>چون درخت سدره بیخ آور شو از لا ریب فیه</p><p>تا نلرزد شاخ و برگت از دم ریب المنون</p><p>بنگر آن باغ سیه گشته ز طاف طایف</p><p>مکر ایشان باغ ایشان سوخته هم نایمون</p><h2><a id="poem-4573" href="https://ganjoor.net/moulavi/shams/ghazalsh/sh1949">غزل شمارهٔ ۱۹۴۹</a></h2>
<p>آنچ می آید ز وصفت این زمانم در دهن</p><p>بر مرید مرده خوانم اندراندازد کفن</p><p>خود مرید من نمیرد کآب حیوان خورده است</p><p>وانگهان از دست کی از ساقیان ذوالمنن</p><p>ای نجات زندگان و ای حیات مردگان</p><p>از درونم بت تراشی وز برونم بت شکن</p><p>ور براندازد ز رویت باد دولت پرده‌ای</p><p>از حیا گل آب گردد نی چمن ماند نه من</p><p>ور می لب بازگیری از گلستان ساعتی</p><p>از خمار و سرگرانی هر سمن گردد سه من</p><p>ور زمانی بی‌دلان را دم دهی و دل دهی</p><p>جان رهد از ننگ ما و ما رهیم از خویشتن</p><p>گر ندزدید از تو چیزی دل چرا آویخته‌ست</p><p>چاره نبود دزد را در عاقبت ز آویختن</p><p>گر چنین آویختن حاصل شدی هر دزد را</p><p>از حریصی دزد گشتی جمله عالم مرد و زن</p><p>اندر این آویختن کمتر کراماتی که هست</p><p>آب حیوان خوردن است و تا ابد باقی شدن</p><p>چاشنی سوز شمعت گر به عنقا برزدی</p><p>پر چو پروانه بدادی سر نهادی در لگن</p><p>صورت صنع تو آمد ساعتی در بتکده</p><p>گه شمن بت می شد آن دم گاه بت می شد شمن</p><p>هر زمانی نقش می شد نعت احمد بر صلیب</p><p>سر وحدت می شنیدند آشکارا از وثن</p><p>عشقت ای خوب ختن بر دل سواره گشت گفت</p><p>این چنین مرکب بباید تاختن را تا ختن</p><p>شور تو عقلم ستد با فتنه‌ها دربافتم</p><p>شور و بی‌عقلی بباید بافتن را با فتن</p><p>من کجا شعر از کجا لیکن به من در می دمد</p><p>آن یکی ترکی که آید گویدم هی کیمسن</p><p>ترک کی تاجیک کی زنگی کی رومی کی</p><p>مالک الملکی که داند مو به مو سر و علن</p><p>جامه شعر است شعر و تا درون شعر کیست</p><p>یا که حوری جامه زیب و یا که دیوی جامه کن</p><p>شعرش از سر برکشیم و حور را در بر کشیم</p><p>فاعلاتن فاعلاتن فاعلاتن فاعلن</p><h2><a id="poem-4574" href="https://ganjoor.net/moulavi/shams/ghazalsh/sh1950">غزل شمارهٔ ۱۹۵۰</a></h2>
<p>بوی آن باغ و بهار و گلبن رعناست این</p><p>بوی آن یار جهان آرای جان افزاست این</p><p>این چنین بویی کز او اجزای عالم مست شد</p><p>از زمین نبود مگر از جانب بالا است این</p><p>اختران گویند از بالا که این خورشید چیست</p><p>ماهیان گویند در دریا که چه غوغاست این</p><p>آفتابش روی‌ها را می کند چون آفتاب</p><p>رشک جان ماه سیم افشان خوش سیماست این</p><p>بعد چندین سال حسن یوسفی واپس رسید</p><p>این چه حسن و خوبی است این حیرت حور است این</p><p>این عجب خضری است ساقی گشته از آب حیات</p><p>کوه قاف نادر است و نادره عنقاست این</p><p>شعله انافتحنا مشرق و مغرب گرفت</p><p>قره العین و حیات جان مولاناست این</p><p>این چه می پوشی مپوشان ظاهر و مطلق بگو</p><p>سنجق نصرالله و اسپاه شاه ماست این</p><p>این امان هر دو عالم وین پناه هر دو کون</p><p>دستگیر روز سخت و کافل فرداست این</p><p>چرخ را چرخی دگر آموخت پرآشوب و شور</p><p>این چه عشق است ای خداوند و عجب سوداست این</p><p>ای خوش آوازی که آوازت به هر دل می رسد</p><p>شرح کن این را که گوهرهای آن دریاست این</p><h2><a id="poem-4575" href="https://ganjoor.net/moulavi/shams/ghazalsh/sh1951">غزل شمارهٔ ۱۹۵۱</a></h2>
<p>ای برادر تو چه مرغی خویشتن را بازبین</p><p>گر تو دست آموز شاهی خویشتن را باز بین</p><p>هر کی انبازی برید از خویش آن بازی مدان</p><p>در جهان او را چو حق بی‌مثل و بی‌انباز بین</p><p>ز آفتابی کآفتاب آسمان یک جام او است</p><p>ذره‌ها و قطره‌ها را مست و دست انداز بین</p><p>چونک قبله شاه یابی قبله اقبال شو</p><p>چون دو دم خوردی ز جامش بخت را دمساز بین</p><p>گفتم ای اکسیر بنما مس را چون زر کنی</p><p>رو به صرافان دل آورد گفتا گاز بین</p><p>گفتمش چون زنده کردی مرغ ابراهیم را</p><p>گفت پر و بال برکن هم کنون پرواز بین</p><p>گفتم از آغاز مرغ روح ما بی‌پر بده‌ست</p><p>گفت هین بشکن قفس آغاز بی‌آغاز بین</p><p>زان فروبسته دمی کت همدم و همراز نیست</p><p>چشم بگشا هر دمی همراز بین همراز بین</p><p>این دمی چندی که زد جان تو در سوز و نیاز</p><p>چون دم عیسی به حضرت زنده و باساز بین</p><p>خاک خواری را بمان چون خاک خواری پیشه گیر</p><p>خاک را از بعد خواری در چمن اعزاز بین</p><h2><a id="poem-4576" href="https://ganjoor.net/moulavi/shams/ghazalsh/sh1952">غزل شمارهٔ ۱۹۵۲</a></h2>
<p>هست ما را هر زمانی از نگار راستین</p><p>لقمه‌ای اندر دهان و دیگری در آستین</p><p>این حد خوبی نباشد ای خدایا چیست این</p><p>هیچ سروی این ندارد خوش قد و بالا است این</p><p>این چنین خورشید پیدا چونک پنهان می شود</p><p>او چنین پنهان ز عالم از برای ماست این</p><p>جمع خواهد آن بت و تنهاروان خود دیگرند</p><p>هر کجا خوبی بود او طالب غوغاست این</p><p>شمس تبریز ار چه جانی گر چو جان پنهان شوی</p><p>بر دلم تهمت نشیند کز کجا برخاست این</p><h2><a id="poem-4577" href="https://ganjoor.net/moulavi/shams/ghazalsh/sh1953">غزل شمارهٔ ۱۹۵۳</a></h2>
<p>هر صبوحی ارغنون‌ها را برنجان همچنین</p><p>آفرین‌ها بر جمالت همچنین جان همچنین</p><p>پیش رویت روز مست و پیش زلفت شب خراب</p><p>ای که کفرت همچنان و ای که ایمان همچنین</p><p>در کنار زهره نه تو چنگ عشرت همچنان</p><p>پای کوبان اندرآ ای ماه تابان همچنین</p><p>اشتهای مشک و عنبر چون بخیزد جمع را</p><p>حلقه‌های زلف خود را زو برافشان همچنین</p><p>چرخه چرخ ار بگردد بی‌مرادت یک نفس</p><p>آتشی درزن به جان چرخ گردان همچنین</p><p>روز روز مجلس است ای عشق دست ما بگیر</p><p>می کشان تا بزم خاص و تخت سلطان همچنین</p><p>پاره پاره پیشتر رو گر چه مستی ای رفیق</p><p>پاره‌ای راه است از ما تا به میدان همچنین</p><p>در هوای شمس تبریزی ز ظلمت می گذر</p><p>ناگهان سر برزنی از باغ و ایوان همچنین</p><h2><a id="poem-4578" href="https://ganjoor.net/moulavi/shams/ghazalsh/sh1954">غزل شمارهٔ ۱۹۵۴</a></h2>
<p>عیش‌هاتان نوش بادا هر زمان ای عاشقان</p><p>وز شما کان شکر باد این جهان ای عاشقان</p><p>نوش و جوش عاشقان تا عرش و تا کرسی رسید</p><p>برگذشت از عرش و فرش این کاروان ای عاشقان</p><p>از لب دریا چه گویم لب ندارد بحر جان</p><p>برفزوده‌ست از مکان و لامکان ای عاشقان</p><p>ما مثال موج‌ها اندر قیام و در سجود</p><p>تا بدید آید نشان از بی‌نشان ای عاشقان</p><p>گر کسی پرسد کیانید ای سراندازان شما</p><p>هین بگوییدش که جان جان جان ای عاشقان</p><p>گر کسی غواص نبود بحر جان بخشنده است</p><p>کو همی‌بخشد گهرها رایگان ای عاشقان</p><p>این چنین شد وان چنان شد خلق را در حقه کرد</p><p>بازرستیم از چنین و از چنان ای عاشقان</p><p>ما رمیت اذ رمیت از شکارستان غیب</p><p>می جهاند تیرهای بی‌کمان ای عاشقان</p><p>چون ز جست و جوی دل نومید گشتم آمدم</p><p>خفته دیدم دل ستان با دلستان ای عاشقان</p><p>گفتم ای دل خوش گزیدی دل بخندید و بگفت</p><p>گل ستاند گل ستان از گلستان ای عاشقان</p><p>زیر پای من گل است و زیر پاهاشان گل است</p><p>چون بکوبم پا میان منکران ای عاشقان</p><p>خرما آن دم که از مستی جانان جان ما</p><p>می نداند آسمان از ریسمان ای عاشقان</p><p>طرفه دریایی معلق آمد این دریای عشق</p><p>نی به زیر و نی به بالا نی میان ای عاشقان</p><p>تا بدید آمد شعاع شمس تبریزی ز شرق</p><p>جان مطلق شد زمین و آسمان ای عاشقان</p><h2><a id="poem-4579" href="https://ganjoor.net/moulavi/shams/ghazalsh/sh1955">غزل شمارهٔ ۱۹۵۵</a></h2>
<p>ای زیان و ای زیان و ای زیان و ای زیان</p><p>هوشیاری در میان بیخودان و مستیان</p><p>بی محابا درده ای ساقی مدام اندر مدام</p><p>تا نماند هوشیاری عاقلی اندر جهان</p><p>یار دعوی می کند گر عاشقی دیوانه شو</p><p>سرد باشد عاقلی در حلقه دیوانگان</p><p>گر درآید عاقلی گو کار دارم راه نیست</p><p>ور درآید عاشقی دستش بگیر و درکشان</p><p>عیب بینی از چه خیزد خیزد از عقل ملول</p><p>تشنه هرگز عیب داند دید در آب روان</p><p>عقل منکر هیچ گونه از نشان‌ها نگذرد</p><p>بی نشان رو بی‌نشان تا زخم ناید بر نشان</p><p>یوسفی شو گر تو را خامی بنخاسی برد</p><p>گلشنی شو گر تو را خاری نداند گو مدان</p><p>عیسیی شو گر تو را خانه نباشد گو مباش</p><p>دیده‌ای شو گرت روپوشی نماند گو ممان</p>
</body></html>