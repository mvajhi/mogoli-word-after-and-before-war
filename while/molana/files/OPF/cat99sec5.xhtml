<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-2805" href="https://ganjoor.net/moulavi/shams/ghazalsh/sh181">غزل شمارهٔ ۱۸۱</a></h2>
<p>دل چو دانه ما مثال آسیا</p><p>آسیا کی داند این گردش چرا</p><p>تن چو سنگ و آب او اندیشه‌ها</p><p>سنگ گوید آب داند ماجرا</p><p>آب گوید آسیابان را بپرس</p><p>کو فکند اندر نشیب این آب را</p><p>آسیابان گویدت کای نان خوار</p><p>گر نگردد این که باشد نانبا</p><p>ماجرا بسیار خواهد شد خمش</p><p>از خدا واپرس تا گوید تو را</p><h2><a id="poem-2806" href="https://ganjoor.net/moulavi/shams/ghazalsh/sh182">غزل شمارهٔ ۱۸۲</a></h2>
<p>در میان عاشقان عاقل مبا</p><p>خاصه در عشق چنین شیرین لقا</p><p>دور بادا عاقلان از عاشقان</p><p>دور بادا بوی گلخن از صبا</p><p>گر درآید عاقلی گو راه نیست</p><p>ور درآید عاشقی صد مرحبا</p><p>عقل تا تدبیر و اندیشه کند</p><p>رفته باشد عشق تا هفتم سما</p><p>عقل تا جوید شتر از بهر حج</p><p>رفته باشد عشق بر کوه صفا</p><p>عشق آمد این دهانم را گرفت</p><p>که گذر از شعر و بر شعرا برآ</p><h2><a id="poem-2807" href="https://ganjoor.net/moulavi/shams/ghazalsh/sh183">غزل شمارهٔ ۱۸۳</a></h2>
<p>ای دل رفته ز جا بازمیا</p><p>به فنا ساز و در این ساز میا</p><p>روح را عالم ارواح به است</p><p>قالب از روح بپرداز میا</p><p>اندر آبی که بدو زنده شد آب</p><p>خویش را آب درانداز میا</p><p>آخر عشق به از اول اوست</p><p>تو ز آخر سوی آغاز میا</p><p>تا فسرده نشوی همچو جماد</p><p>هم در آن آتش بگداز میا</p><p>بشنو آواز روان‌ها ز عدم</p><p>چو عدم هیچ به آواز میا</p><p>راز کآواز دهد راز نماند</p><p>مده آواز تو ای راز میا</p><h2><a id="poem-2808" href="https://ganjoor.net/moulavi/shams/ghazalsh/sh184">غزل شمارهٔ ۱۸۴</a></h2>
<p>من رسیدم به لب جوی وفا</p><p>دیدم آن جا صنمی روح فزا</p><p>سپه او همه خورشیدپرست</p><p>همچو خورشید همه بی‌سر و پا</p><p>بشنو از آیت قرآن مجید</p><p>گر تو باور نکنی قول مرا</p><p>قد وجدت امراه تملکهم</p><p>اوتیت من کل شیء و لها</p><p>چونک خورشید نمودی رخ خود</p><p>سجده دادیش چو سایه همه را</p><p>من چو هدهد بپریدم به هوا</p><p>تا رسیدم به در شهر سبا</p><h2><a id="poem-2809" href="https://ganjoor.net/moulavi/shams/ghazalsh/sh185">غزل شمارهٔ ۱۸۵</a></h2>
<p>از بس که ریخت جرعه بر خاک ما ز بالا</p><p>هر ذره خاک ما را آورد در علالا</p><p>سینه شکاف گشته دل عشق باف گشته</p><p>چون شیشه صاف گشته از جام حق تعالی</p><p>اشکوفه‌ها شکفته وز چشم بد نهفته</p><p>غیرت مرا بگفته می خور دهان میالا</p><p>ای جان چو رو نمودی جان و دلم ربودی</p><p>چون مشتری تو بودی قیمت گرفت کالا</p><p>ابرت نبات بارد جورت حیات آرد</p><p>درد تو خوش گوارد تو درد را مپالا</p><p>ای عشق با توستم وز باده تو مستم</p><p>وز تو بلند و پستم وقت دنا تدلی</p><p>ماهت چگونه خوانم مه رنج دق دارد</p><p>سروت اگر بخوانم آن راستست الا</p><p>سرو احتراق دارد مه هم محاق دارد</p><p>جز اصل اصل جان‌ها اصلی ندارد اصلا</p><p>خورشید را کسوفی مه را بود خسوفی</p><p>گر تو خلیل وقتی این هر دو را بگو لا</p><p>گویند جمله یاران باطل شدند و مردند</p><p>باطل نگردد آن کو بر حق کند تولا</p><p>این خنده‌های خلقان برقیست دم بریده</p><p>جز خنده‌ای که باشد در جان ز رب اعلا</p><p>آب حیات حقست وان کو گریخت در حق</p><p>هم روح شد غلامش هم روح قدس لالا</p><h2><a id="poem-2810" href="https://ganjoor.net/moulavi/shams/ghazalsh/sh186">غزل شمارهٔ ۱۸۶</a></h2>
<p>ای میرآب بگشا آن چشمه روان را</p><p>تا چشم‌ها گشاید ز اشکوفه بوستان را</p><p>آب حیات لطفت در ظلمت دو چشم است</p><p>زان مردمک چو دریا کردست دیدگان را</p><p>هرگز کسی نرقصد تا لطف تو نبیند</p><p>کاندر شکم ز لطفت رقص است کودکان را</p><p>اندر شکم چه باشد و اندر عدم چه باشد</p><p>کاندر لحد ز نورت رقص است استخوان را</p><p>بر پرده‌های دنیا بسیار رقص کردیم</p><p>چابک شوید یاران مر رقص آن جهان را</p><p>جان‌ها چو می‌برقصد با کندهای قالب</p><p>خاصه چو بسکلاند این کنده گران را</p><p>پس ز اول ولادت بودیم پای کوبان</p><p>در ظلمت رحم‌ها از بهر شکر جان را</p><p>پس جمله صوفیانیم از خانقه رسیده</p><p>رقصان و شکرگویان این لوت رایگان را</p><p>این لوت را اگر جان بدهیم رایگانست</p><p>خود چیست جان صوفی این گنج شایگان را</p><p>چون خوان این جهان را سرپوش آسمانست</p><p>از خوان حق چه گویم زهره بود زبان را</p><p>ما صوفیان راهیم ما طبل خوار شاهیم</p><p>پاینده دار یا رب این کاسه را و خوان را</p><p>در کاسه‌های شاهان جز کاسه شست ما نی</p><p>هر خام درنیابد این کاسه را و نان را</p><p>از کاسه‌های نعمت تا کاسه ملوث</p><p>پیش مگس چه فرق است آن ننگ میزبان را</p><p>وان کس که کس بود او ناخورده و چشیده</p><p>گه می‌گزد زبان را گه می‌زند دهان را</p><h2><a id="poem-2811" href="https://ganjoor.net/moulavi/shams/ghazalsh/sh187">غزل شمارهٔ ۱۸۷</a></h2>
<p>از سینه پاک کردم افکار فلسفی را</p><p>در دیده جای کردم اشکال یوسفی را</p><p>نادر جمال باید کاندر زبان نیاید</p><p>تا سجده راست آید مر آدم صفی را</p><p>طوری چگونه طوری نوری چگونه نوری</p><p>هر لحظه نور بخشد صد شمع منطفی را</p><p>خورشید چون برآید هر ذره رو نماید</p><p>نوری دگر بباید ذرات مختفی را</p><p>اصل وجودها او دریای جودها او</p><p>چون صید می‌کند او اشیاء منتفی را</p><h2><a id="poem-2812" href="https://ganjoor.net/moulavi/shams/ghazalsh/sh188">غزل شمارهٔ ۱۸۸</a></h2>
<p>این جا کسیست پنهان خود را مگیر تنها</p><p>بس تیز گوش دارد مگشا به بد زبان را</p><p>بر چشمه ضمیرت کرد آن پری وثاقی</p><p>هر صورت خیالت از وی شدست پیدا</p><p>هر جا که چشمه باشد باشد مقام پریان</p><p>بااحتیاط باید بودن تو را در آن جا</p><p>این پنج چشمه حس تا بر تنت روانست</p><p>ز اشراق آن پری دان گه بسته گاه مجری</p><p>وان پنج حس باطن چون وهم و چون تصور</p><p>هم پنج چشمه می‌دان پویان به سوی مرعی</p><p>هر چشمه را دو مشرف پنجاه میرابند</p><p>صورت به تو نمایند اندر زمان اجلا</p><p>زخمت رسد ز پریان گر باادب نباشی</p><p>کاین گونه شهره پریان تندند و بی‌محابا</p><p>تقدیر می‌فریبد تدبیر را که برجه</p><p>مکرش گلیم برده از صد هزار چون ما</p><p>مرغان در قفس بین در شست ماهیان بین</p><p>دل‌های نوحه گر بین زان مکرساز دانا</p><p>دزدیده چشم مگشا بر هر بت از خیانت</p><p>تا نفکند ز چشمت آن شهریار بینا</p><p>ماندست چند بیتی این چشمه گشت غایر</p><p>برجوشد آن ز چشمه خون برجهیم فردا</p><h2><a id="poem-2813" href="https://ganjoor.net/moulavi/shams/ghazalsh/sh189">غزل شمارهٔ ۱۸۹</a></h2>
<p>آمد بهار ِ جان‌ها ای شاخ ِ تر به رقص آ</p><p>چون یوسف اندر آمد، مصر و شکر! به رقص آ</p><p>ای شاه ِ عشق‌پرور مانند ِ شیر ِ مادر</p><p>ای شیر! جوش‌در رو، جان ِ پدر به رقص آ</p><p>چوگان ِ زلف دیدی، چون گوی دررسیدی</p><p>از پا و سر بریدی، بی‌پا و سر به رقص آ</p><p>تیغی به دست، خونی، آمد مرا که: چونی؟</p><p>گفتم بیا که خیر است! گفتا: نه! شر! به رقص آ</p><p>از عشق، تاج‌داران در چرخ ِ او چو باران</p><p>آن جا قبا چه باشد؟ ای خوش کمر به رقص آ</p><p>ای مست ِ هست گشته! بر تو فنا نبشته.</p><p>رقعه‌ی فنا رسیده، بهر ِ سفر به رقص آ</p><p>در دست، جام ِ باده، آمد بُتم پیاده</p><p>گر نیستی تو ماده، ز آن شاه ِ نر به رقص آ</p><p>پایان ِ جنگ آمد، آواز ِ چنگ آمد</p><p>یوسف زِ چاه آمد، ای بی‌هنر! به رقص آ</p><p>تا چند وعده باشد؟ وین سَر به سجده باشد؟</p><p>هجرم ببُرده باشد دنگ و اثر به رقص آ</p><p>کی باشد آن زمانی، گوید مرا فلانی:</p><p>کای بی‌خبر! فنا شو! ای باخبر! به رقص آ</p><p>طاووس ِ ما درآید و آن رنگ‌ها برآید</p><p>با مرغ ِ جان سراید: بی‌بال و پر به رقص آ</p><p>کور و کران ِ عالَم، دید از مسیح، مرهم</p><p>گفته مسیح ِ مریم: کای کور و کر! به رقص آ</p><p>مخدوم، شمس ِ دین است تبریز رشک ِ چین است</p><p>اندر بهار حسنش شاخ و شجر به رقص آ</p><h2><a id="poem-2814" href="https://ganjoor.net/moulavi/shams/ghazalsh/sh190">غزل شمارهٔ ۱۹۰</a></h2>
<p>با آن که می‌رسانی آن باده بقا را</p><p>بی تو نمی‌گوارد این جام باده ما را</p><p>مطرب قدح رها کن زین گونه ناله‌ها کن</p><p>جانا یکی بها کن آن جنس بی‌بها را</p><p>آن عشق سلسلت را وان آفت دلت را</p><p>آن چاه بابلت را وان کان سحرها را</p><p>بازآر بار دیگر تا کار ما شود زر</p><p>از سر بگیر از سر آن عادت وفا را</p><p>دیو شقا سرشته از لطف تو فرشته</p><p>طغرای تو نبشته مر ملکت صفا را</p><p>در نورت ای گزیده ای بر فلک رسیده</p><p>من دم به دم بدیده انوار مصطفا را</p><p>چون بسته گشت راهی شد حاصل من آهی</p><p>شد کوه همچو کاهی از عشق کهربا را</p><p>از شمس دین چون مه تبریز هست آگه</p><p>بشنو دعا و گه گه آمین کن این دعا را</p><h2><a id="poem-2815" href="https://ganjoor.net/moulavi/shams/ghazalsh/sh191">غزل شمارهٔ ۱۹۱</a></h2>
<p>بیدار کن طرب را بر من بزن تو خود را</p><p>چشمی چنین بگردان کوری چشم بد را</p><p>خود را بزن تو بر من اینست زنده کردن</p><p>بر مرده زن چو عیسی افسون معتمد را</p><p>ای رویت از قمر به آن رو به روی من نه</p><p>تا بنده دیده باشد صد دولت ابد را</p><p>در واقعه بدیدم کز قند تو چشیدم</p><p>با آن نشان که گفتی این بوسه نام زد را</p><p>جان فرشته بودی یا رب چه گشته بودی</p><p>کز چهره می‌نمودی لم یتخذ ولد را</p><p>چون دست تو کشیدم صورت دگر ندیدم</p><p>بی هوشیی بدیدم گم کرده مر خرد را</p><p>جام چو نار درده بی‌رحم وار درده</p><p>تا گم شوم ندانم خود را و نیک و بد را</p><p>این بار جام پر کن لیکن تمام پر کن</p><p>تا چشم سیر گردد یک سو نهد حسد را</p><p>درده میی ز بالا در لا اله الا</p><p>تا روح اله بیند ویران کند جسد را</p><p>از قالب نمدوش رفت آینه خرد خوش</p><p>چندانک خواهی اکنون می‌زن تو این نمد را</p><h2><a id="poem-2816" href="https://ganjoor.net/moulavi/shams/ghazalsh/sh192">غزل شمارهٔ ۱۹۲</a></h2>
<p>بشکن سبو و کوزه ای میرآب جان‌ها</p><p>تا وا شود چو کاسه در پیش تو دهان‌ها</p><p>بر گیجگاه ما زن ای گیجی خردها</p><p>تا وارهد به گیجی این عقل ز امتحان‌ها</p><p>ناقوس تن شکستی ناموس عقل بشکن</p><p>مگذار کان مزور پیدا کند نشان‌ها</p><p>ور جادویی نماید بندد زبان مردم</p><p>تو چون عصای موسی بگشا برو زبان‌ها</p><p>عاشق خموش خوشتر دریا به جوش خوشتر</p><p>چون آینه‌ست خوشتر در خامشی بیان‌ها</p><h2><a id="poem-2817" href="https://ganjoor.net/moulavi/shams/ghazalsh/sh193">غزل شمارهٔ ۱۹۳</a></h2>
<p>جانا قبول گردان این جست و جوی ما را</p><p>بنده و مرید عشقیم برگیر موی ما را</p><p>بی ساغر و پیاله درده میی چو لاله</p><p>تا گل سجود آرد سیمای روی ما را</p><p>مخمور و مست گردان امروز چشم ما را</p><p>رشک بهشت گردان امروز کوی ما را</p><p>ما کان زر و سیمیم دشمن کجاست زر را</p><p>از ما رسد سعادت یار و عدوی ما را</p><p>شمع طراز گشتیم گردن دراز گشتیم</p><p>فحل و فراخ کردی زین می گلوی ما را</p><p>ای آب زندگانی ما را ربود سیلت</p><p>اکنون حلال بادت بشکن سبوی ما را</p><p>گر خوی ما ندانی از لطف باده واجو</p><p>همخوی خویش کردست آن باده خوی ما را</p><p>گر بحر می بریزی ما سیر و پر نگردیم</p><p>زیرا نگون نهادی در سر کدوی ما را</p><p>مهمان دیگر آمد دیکی دگر به کف کن</p><p>کاین دیگ بس نیاید یک کاسه شوی ما را</p><p>نک جوق جوق مستان در می‌رسند بستان</p><p>مخمور چون نیاید چون یافت بوی ما را</p><p>ترک هنر بگوید دفتر همه بشوید</p><p>گر بشنود عطارد این طرقوی ما را</p><p>سیلی خورند چون دف در عشق فخرجویان</p><p>زخمه به چنگ آور می‌زن سه توی ما را</p><p>بس کن که تلخ گردد دنیا بر اهل دنیا</p><p>گر بشنوند ناگه این گفت و گوی ما را</p><h2><a id="poem-2818" href="https://ganjoor.net/moulavi/shams/ghazalsh/sh194">غزل شمارهٔ ۱۹۴</a></h2>
<p>خواهم گرفتن اکنون آن مایه صور را</p><p>دامی نهاده‌ام خوش آن قبله نظر را</p><p>دیوار گوش دارد آهسته‌تر سخن گو</p><p>ای عقل بام بررو ای دل بگیر در را</p><p>اعدا که در کمینند در غصه همینند</p><p>چون بشنوند چیزی گویند همدگر را</p><p>گر ذره‌ها نهانند خصمان و دشمنانند</p><p>در قعر چه سخن گو خلوت گزین سحر را</p><p>ای جان چه جای دشمن روزی خیال دشمن</p><p>در خانه دلم شد از بهر رهگذر را</p><p>رمزی شنید زین سر زو پیش دشمنان شد</p><p>می‌خواند یک به یک را می‌گفت خشک و تر را</p><p>زان روز ما و یاران در راه عهد کردیم</p><p>پنهان کنیم سر را پیش افکنیم سر را</p><p>ما نیز مردمانیم نی کم ز سنگ کانیم</p><p>بی زخم‌های میتین پیدا نکرد زر را</p><p>دریای کیسه بسته تلخ و ترش نشسته</p><p>یعنی خبر ندارم کی دیده‌ام گهر را</p><h2><a id="poem-2819" href="https://ganjoor.net/moulavi/shams/ghazalsh/sh195">غزل شمارهٔ ۱۹۵</a></h2>
<p>شهوت که با تو رانند صدتو کنند جان را</p><p>چون با زنی برانی سستی دهد میان را</p><p>زیرا جماع مرده تن را کند فسرده</p><p>بنگر به اهل دنیا دریاب این نشان را</p><p>میران و خواجگانشان پژمرده است جانشان</p><p>خاک سیاه بر سر این نوع شاهدان را</p><p>دررو به عشق دینی تا شاهدان ببینی</p><p>پرنور کرده از رخ آفاق آسمان را</p><p>بخشد بت نهانی هر پیر را جوانی</p><p>زان آشیان جانی اینست ارغوان را</p><p>خامش کنی وگر نی بیرون شوم از این جا</p><p>کز شومی زبانت می‌پوشد او دهان را</p><h2><a id="poem-2820" href="https://ganjoor.net/moulavi/shams/ghazalsh/sh196">غزل شمارهٔ ۱۹۶</a></h2>
<p>در جنبش اندرآور زلف عبرفشان را</p><p>در رقص اندرآور جان‌های صوفیان را</p><p>خورشید و ماه و اختر رقصان بگرد چنبر</p><p>ما در میان رقصیم رقصان کن آن میان را</p><p>لطف تو مطربانه از کمترین ترانه</p><p>در چرخ اندرآرد صوفی آسمان را</p><p>باد بهار پویان آید ترانه گویان</p><p>خندان کند جهان را خیزان کند خزان را</p><p>بس مار یار گردد گل جفت خار گردد</p><p>وقت نثار گردد مر شاه بوستان را</p><p>هر دم ز باغ بویی آید چو پیک سویی</p><p>یعنی که الصلا زن امروز دوستان را</p><p>در سر خود روان شد بستان و با تو گوید</p><p>در سر خود روان شو تا جان رسد روان را</p><p>تا غنچه برگشاید با سرو سر سوسن</p><p>لاله بشارت آرد مر بید و ارغوان را</p><p>تا سر هر نهالی از قعر بر سر آید</p><p>معراجیان نهاده در باغ نردبان را</p><p>مرغان و عندلیبان بر شاخه‌ها نشسته</p><p>چون بر خزینه باشد ادرار پاسبان را</p><p>این برگ چون زبان‌ها وین میوه‌ها چو دل‌ها</p><p>دل‌ها چو رو نماید قیمت دهد زبان را</p><h2><a id="poem-2821" href="https://ganjoor.net/moulavi/shams/ghazalsh/sh197">غزل شمارهٔ ۱۹۷</a></h2>
<p>ای بنده بازگرد به درگاه ما بیا</p><p>بشنو ز آسمان‌ها حی علی الصلا</p><p>درهای گلستان ز پی تو گشاده‌ایم</p><p>در خارزار چند دوی ای برهنه پا</p><p>جان را من آفریدم و دردیش داده‌ام</p><p>آن کس که درد داده همو سازدش دوا</p><p>قدی چو سرو خواهی در باغ عشق رو</p><p>کاین چرخ کوژپشت کند قد تو دوتا</p><p>باغی که برگ و شاخش گویا و زنده‌اند</p><p>باغی که جان ندارد آن نیست جان فزا</p><p>ای زنده زاده چونی از گند مردگان</p><p>خود تاسه می نگیرد از این مردگان تو را</p><p>هر دو جهان پر است ز حی حیات بخش</p><p>با جان پنج روزه قناعت مکن ز ما</p><p>جان‌ها شمار ذره معلق همی‌زنند</p><p>هر یک چو آفتاب در افلاک کبریا</p><p>ایشان چو ما ز اول خفاش بوده‌اند</p><p>خفاش شمس گشت از آن بخشش و عطا</p><h2><a id="poem-2822" href="https://ganjoor.net/moulavi/shams/ghazalsh/sh198">غزل شمارهٔ ۱۹۸</a></h2>
<p>ای صوفیان عشق بدرید خرقه‌ها</p><p>صد جامه ضرب کرد گل از لذت صبا</p><p>کز یار دور ماند و گرفتار خار شد</p><p>زین هر دو درد رست گل از امر ایتیا</p><p>از غیب رو نمود صلایی زد و برفت</p><p>کاین راه کوتهست گرت نیست پا روا</p><p>من هم خموش کردم و رفتم عقیب گل</p><p>از من سلام و خدمت ریحان و لاله را</p><p>دل از سخن پر آمد و امکان گفت نیست</p><p>ای جان صوفیان بگشا لب به ماجرا</p><p>زان حال‌ها بگو که هنوز آن نیامده‌ست</p><p>چون خوی صوفیان نبود ذکر مامضی</p><h2><a id="poem-2823" href="https://ganjoor.net/moulavi/shams/ghazalsh/sh199">غزل شمارهٔ ۱۹۹</a></h2>
<p>ای خان و مان بمانده و از شهر خود جدا</p><p>شاد آمدیت از سفر خانه خدا</p><p>روز از سفر به فاقه و شب‌ها قرار نی</p><p>در عشق حج کعبه و دیدار مصطفا</p><p>مالیده رو و سینه در آن قبله گاه حق</p><p>در خانه خدا شده قد کان آمنسا</p><p>چونید و چون بدیت در این راه باخطر</p><p>ایمن کند خدای در این راه جمله را</p><p>در آسمان ز غلغل لبیک حاجیان</p><p>تا عرش نعره‌ها و غریوست از صدا</p><p>جان چشم تو ببوسد و بر پات سر نهد</p><p>ای مروه را بدیده و بررفته بر صفا</p><p>مهمان حق شدیت و خدا وعده کرده است</p><p>مهمان عزیز باشد خاصه به پیش ما</p><p>جان خاک اشتری که کشد بار حاجیان</p><p>تا مشعرالحرام و تا منزل منا</p><p>بازآمده ز حج و دل آن جا شده مقیم</p><p>جان حلقه را گرفته و تن گشته مبتلا</p><p>از شام ذات جحفه و از بصره ذات عرق</p><p>باتیغ و باکفن شده این جا که ربنا</p><p>کوه صفا برآ به سر کوه رخ به بیت</p><p>تکبیر کن برادر و تهلیل و هم دعا</p><p>اکنون که هفت بار طوافت قبول شد</p><p>اندر مقام دو رکعت کن قدوم را</p><p>وانگه برآ به مروه و مانند این بکن</p><p>تا هفت بار و باز به خانه طواف‌ها</p><p>تا روز ترویه بشنو خطبه بلیغ</p><p>وانگه به جانب عرفات آی در صلا</p><p>وانگه به موقف آی و به قرب جبل بایست</p><p>پس بامداد بار دگر بیست هم به جا</p><p>وان گاه روی سوی منی آر و بعد از آن</p><p>تا هفت بار می‌زن و می‌گیر سنگ‌ها</p><p>از ما سلام بادا بر رکن و بر حطیم</p><p>ای شوق ما به زمزم و آن منزل وفا</p><p>صبحی بود ز خواب بخیزیم گرد ما</p><p>از اذخر و خلیل به ما بو دهد صبا</p><h2><a id="poem-2824" href="https://ganjoor.net/moulavi/shams/ghazalsh/sh200">غزل شمارهٔ ۲۰۰</a></h2>
<p>نام شتر به ترکی چه بود بگو دوا</p><p>نام بچه ش چه باشد او خود پیش دوا</p><p>ما زاده قضا و قضا مادر همه‌ست</p><p>چون کودکان دوان شده‌ایم از پی قضا</p><p>ما شیر از او خوریم و همه در پیش پریم</p><p>گر شرق و غرب تازد ور جانب سما</p><p>طبل سفر زدست قدم در سفر نهیم</p><p>در حفظ و در حمایت و در عصمت خدا</p><p>در شهر و در بیابان همراه آن مهیم</p><p>ای جان غلام و بنده آن ماه خوش لقا</p><p>آنجاست شهر کان شه ارواح می‌کشد</p><p>آنجاست خان و مان که بگوید خدا بیا</p><p>کوته شود بیابان چون قبله او بود</p><p>پیش و سپس چمن بود و سرو دلربا</p><p>کوهی که در ره آید هم پشت خم دهد</p><p>کای قاصدان معدن اجلال مرحبا</p><p>همچون حریر نرم شود سنگلاخ راه</p><p>چون او بود قلاوز آن راه و پیشوا</p><p>ما سایه وار در پی آن مه دوان شدیم</p><p>ای دوستان همدل و همراه الصلا</p><p>دل را رفیق ما کند آن کس که عذر هست</p><p>زیرا که دل سبک بود و چست و تیزپا</p><p>دل مصر می‌رود که به کشتیش وهم نیست</p><p>دل مکه می‌رود که نجوید مهاره را</p><p>از لنگی تنست و ز چالاکی دلست</p><p>کز تن نجست حق و ز دل جست آن وفا</p><p>اما کجاست آن تن همرنگ جان شده</p><p>آب و گلی شده‌ست بر ارواح پادشا</p><p>ارواح خیره مانده که این شوره خاک بین</p><p>از حد ما گذشت و ملک گشت و مقتدا</p><p>چه جای مقتدا که بدان جا که او رسید</p><p>گر پا نهیم پیش بسوزیم در شقا</p><p>این در گمان نبود در او طعن می‌زدیم</p><p>در هیچ آدمی منگر خوار ای کیا</p><p>ما همچو آب در گل و ریحان روان شویم</p><p>تا خاک‌های تشنه ز ما بر دهد گیا</p><p>بی دست و پاست خاک جگرگرم بهر آب</p><p>زین رو دوان دوان رود آن آب جوی‌ها</p><p>پستان آب می خلد ایرا که دایه اوست</p><p>طفل نبات را طلبد دایه جا به جا</p><p>ما را ز شهر روح چنین جذب‌ها کشید</p><p>در صد هزار منزل تا عالم فنا</p><p>باز از جهان روح رسولان همی‌رسند</p><p>پنهان و آشکار بازآ به اقربا</p><p>یاران نو گرفتی و ما را گذاشتی</p><p>ما بی‌تو ناخوشیم اگر تو خوشی ز ما</p><p>ای خواجه این ملالت تو ز آه اقرباست</p><p>با هر کی جفت گردی آنت کند جدا</p><p>خاموش کن که همت ایشان پی توست</p><p>تأثیر همت‌ست تصاریف ابتلا</p><h2><a id="poem-2825" href="https://ganjoor.net/moulavi/shams/ghazalsh/sh201">غزل شمارهٔ ۲۰۱</a></h2>
<p>شب رفت و هم تمام نشد ماجرای ما</p><p>ناچار گفتنی‌ست تمامی ماجرا</p><p>والله ز دور آدم تا روز رستخیز</p><p>کوته نگشت و هم نشود این درازنا</p><p>اما چنین نماید کاینک تمام شد</p><p>چون ترک گوید اشپو مرد رونده را</p><p>اشپوی ترک چیست که نزدیک منزلی</p><p>تا گرمی و جلادت و قوت دهد تو را</p><p>چون راه رفتنی‌ست توقف هلاکت‌ست</p><p>چونت قنق کند که بیا خرگه اندرآ</p><p>صاحب مروتی‌ست که جانش دریغ نیست</p><p>لیکن گرت بگیرد ماندی در ابتلا</p><p>بر ترک ظن بد مبر و متهم مکن</p><p>مستیز همچو هندو بشتاب همرها</p><p>کان جا در آتش است سه نعل از برای تو</p><p>وان جا به گوش تست دل خویش و اقربا</p><p>نگذارد اشتیاق کریمان که آب خوش</p><p>اندر گلوی تو رود ای یار باوفا</p><p>گر در عسل نشینی تلخت کنند زود</p><p>ور با وفا تو جفت شوی گردد آن جفا</p><p>خاموش باش و راه رو و این یقین بدان</p><p>سرگشته دارد آب غریبی چو آسیا</p><h2><a id="poem-2826" href="https://ganjoor.net/moulavi/shams/ghazalsh/sh202">غزل شمارهٔ ۲۰۲</a></h2>
<p>هر روز بامداد سلام علیکما</p><p>آن جا که شه نشیند و آن وقت مرتضا</p><p>دل ایستاد پیشش بسته دو دست خویش</p><p>تا دست شاه بخشد پایان زر و عطا</p><p>جان مست کاس و تا ابدالدهر گه گهی</p><p>بر خوان جسم کاسه نهد دل نصیب ما</p><p>تا زان نصیب بخشد دست مسیح عشق</p><p>مر مرده را سعادت و بیمار را دوا</p><p>برگ تمام یابد از او باغ عشرتی</p><p>هم بانوا شود ز طرب چنگل دوتا</p><p>در رقص گشته تن ز نواهای تن به تن</p><p>جان خود خراب و مست در آن محو و آن فنا</p><p>زندان شده بهشت ز نای و ز نوش عشق</p><p>قاضی عقل مست در آن مسند قضا</p><p>سوی مدرس خرد آیند در سؤال</p><p>کاین فتنه عظیم در اسلام شد چرا</p><p>مفتی عقل کل به فتوی دهد جواب</p><p>کاین دم قیامت‌ست روا کو و ناروا</p><p>در عیدگاه وصل برآمد خطیب عشق</p><p>با ذوالفقار و گفت مر آن شاه را ثنا</p><p>از بحر لامکان همه جان‌های گوهری</p><p>کرده نثار گوهر و مرجان جان‌ها</p><p>خاصان خاص و پردگیان سرای عشق</p><p>صف صف نشسته در هوسش بر در سرا</p><p>چون از شکاف پرده بر ایشان نظر کند</p><p>بس نعره‌های عشق برآید که مرحبا</p><p>می‌خواست سینه‌اش که سنایی دهد به چرخ</p><p>سینای سینه‌اش بنگنجید در سما</p><p>هر چار عنصرند در این جوش همچو دیک</p><p>نی نار برقرار و نه خاک و نم هوا</p><p>گه خاک در لباس گیا رفت از هوس</p><p>گه آب خود هوا شد از بهر این ولا</p><p>از راه روغناس شده آب آتشی</p><p>آتش شده ز عشق هوا هم در این فضا</p><p>ارکان به خانه خانه بگشته چو بیذقی</p><p>از بهر عشق شاه نه از لهو چون شما</p><p>ای بی‌خبر برو که تو را آب روشنی‌ست</p><p>تا وارهد ز آب و گلت صفوت صفا</p><p>زیرا که طالب صفت صفوت‌ست آب</p><p>وان نیست جز وصال تو با قلزم ضیا</p><p>ز آدم اگر بگردی او بی‌خدای نیست</p><p>ابلیس وار سنگ خوری از کف خدا</p><p>آری خدای نیست ولیکن خدای را</p><p>این سنتی‌ست رفته در اسرار کبریا</p><p>چون پیش آدم از دل و جان و بدن کنی</p><p>یک سجده‌ای به امر حق از صدق بی‌ریا</p><p>هر سو که تو بگردی از قبله بعد از آن</p><p>کعبه بگردد آن سو بهر دل تو را</p><p>مجموع چون نباشم در راه پس ز من</p><p>مجموع چون شوند رفیقان باوفا</p><p>دیوارهای خانه چو مجموع شد به نظم</p><p>آن گاه اهل خانه در او جمع شد دلا</p><p>چون کیسه جمع نبود باشد دریده درز</p><p>پس سیم جمع چون شود از وی یکی بیا</p><p>مجموع چون شوم چو به تبریز شد مقیم</p><p>شمس الحقی که او شد سرجمع هر علا</p><h2><a id="poem-2827" href="https://ganjoor.net/moulavi/shams/ghazalsh/sh203">غزل شمارهٔ ۲۰۳</a></h2>
<p>آمد بهار خرم آمد نگار ما</p><p>چون صد هزار تنگ شکر در کنار ما</p><p>آمد مهی که مجلس جان زو منورست</p><p>تا بشکند ز باده گلگون خمار ما</p><p>شاد آمدی بیا و ملوکانه آمدی</p><p>ای سرو گلستان چمن و لاله زار ما</p><p>پاینده باش ای مه و پاینده عمر باش</p><p>در بیشه جهان ز برای شکار ما</p><p>دریا به جوش از تو که بی‌مثل گوهری</p><p>کهسار در خروش که ای یار غار ما</p><p>در روز بزم ساقی دریاعطای ما</p><p>در روز رزم شیر نر و ذوالفقار ما</p><p>چونی در این غریبی و چونی در این سفر</p><p>برخیز تا رویم به سوی دیار ما</p><p>ما را به مشک و خم و سبوها قرار نیست</p><p>ما را کشان کنید سوی جویبار ما</p><p>سوی پری رخی که بر آن چشم‌ها نشست</p><p>آرام عقل مست و دل بی‌قرار ما</p><p>شد ماه در گدازش سوداش همچو ما</p><p>شد آفتاب از رخ او یادگار ما</p><p>ای رونق صباح و صبوح ظریف ما</p><p>وی دولت پیاپی بیش از شمار ما</p><p>هر چند سخت مستی سستی مکن بگیر</p><p>کارزد به هر چه گویی خمر و خمار ما</p><p>جامی چو آفتاب پرآتش بگیر زود</p><p>درکش به روی چون قمر شهریار ما</p><p>این نیم کاره ماند و دل من ز کار شد</p><p>کار او کند که هست خداوندگار ما</p><h2><a id="poem-2828" href="https://ganjoor.net/moulavi/shams/ghazalsh/sh204">غزل شمارهٔ ۲۰۴</a></h2>
<p>سر به گریبان درست صوفی اسرار را</p><p>تا چه برآرد ز غیب عاقبت کار را</p><p>می که به خم حقست راز دلش مطلق‌ست</p><p>لیک بر او هم دق‌ست عاشق بیدار را</p><p>آب چو خاکی بده باد در آتش شده</p><p>عشق به هم برزده خیمه این چار را</p><p>عشق که چادرکشان در پی آن سرخوشان</p><p>بر فلک بی‌نشان نور دهد نار را</p><p>حلقه این در مزن لاف قلندر مزن</p><p>مرغ نه‌ای پر مزن قیر مگو قار را</p><p>حرف مرا گوش کن باده جان نوش کن</p><p>بیخود و بی‌هوش کن خاطر هشیار را</p><p>پیش ز نفی وجود خانه خمار بود</p><p>قبله خود ساز زود آن در و دیوار را</p><p>مست شود نیک مست از می جام الست</p><p>پر کن از می پرست خانه خمار را</p><p>داد خداوند دین شمس حق‌ست این ببین</p><p>ای شده تبریز چین آن رخ گلنار را</p><h2><a id="poem-2829" href="https://ganjoor.net/moulavi/shams/ghazalsh/sh205">غزل شمارهٔ ۲۰۵</a></h2>
<p>چند گریزی ز ما چند روی جا به جا</p><p>جان تو در دست ماست همچو گلوی عصا</p><p>چند بکردی طواف گرد جهان از گزاف</p><p>زین رمه پر ز لاف هیچ تو دیدی وفا</p><p>روز دو سه‌ای زحیر گرد جهان گشته گیر</p><p>همچو سگان مرده گیر گرسنه و بی‌نوا</p><p>مرده دل و مرده جو چون پسر مرده شو</p><p>از کفن مرده ایست در تن تو آن قبا</p><p>زنده ندیدی که تا مرده نماید تو را</p><p>چند کشی در کنار صورت گرمابه را</p><p>دامن تو پرسفال پیش تو آن زر و مال</p><p>باورم آنگه کنی که اجل آرد فنا</p><p>گویی که زر کهن من چه کنم بخش کن</p><p>من به سما می‌روم نیست زر آن جا روا</p><p>جغد نه‌ای بلبلی از چه در این منزلی</p><p>باغ و چمن را چه شد سبزه و سرو و صبا</p><h2><a id="poem-2830" href="https://ganjoor.net/moulavi/shams/ghazalsh/sh206">غزل شمارهٔ ۲۰۶</a></h2>
<p>ای همه خوبی تو را پس تو که رایی که را</p><p>ای گل در باغ ما پس تو کجایی کجا</p><p>سوسن با صد زبان از تو نشانم نداد</p><p>گفت رو از من مجو غیر دعا و ثنا</p><p>از کف تو ای قمر باغ دهان پرشکر</p><p>وز کف تو بی‌خبر با همه برگ و نوا</p><p>سرو اگر سر کشید در قد تو کی رسید</p><p>نرگس اگر چشم داشت هیچ ندید او تو را</p><p>مرغ اگر خطبه خواند شاخ اگر گل فشاند</p><p>سبزه اگر تیز راند هیچ ندارد دوا</p><p>شرب گل از ابر بود شرب دل از صبر بود</p><p>ابر حریف گیاه صبر حریف صبا</p><p>هر طرفی صف زده مردم و دیو و دده</p><p>لیک در این میکده پای ندارند پا</p><p>هر طرفی‌ام بجو هر چه بخواهی بگو</p><p>ره نبری تار مو تا ننمایم هدی</p><p>گرم شود روی آب از تپش آفتاب</p><p>باز همش آفتاب برکشد اندر علا</p><p>بربردش خرد خرد تا که ندانی چه برد</p><p>صاف بدزدد ز درد شعشعه دلربا</p><p>زین سخن بوالعجب بستم من هر دو لب</p><p>لیک فلک جمله شب می‌زندت الصلا</p><h2><a id="poem-2831" href="https://ganjoor.net/moulavi/shams/ghazalsh/sh207">غزل شمارهٔ ۲۰۷</a></h2>
<p>ای که به هنگام درد راحت جانی مرا</p><p>وی که به تلخی فقر گنج روانی مرا</p><p>آن چه نبردست وهم عقل ندیدست و فهم</p><p>از تو به جانم رسید قبله ازانی مرا</p><p>از کرمت من به ناز می‌نگرم در بقا</p><p>کی بفریبد شها دولت فانی مرا</p><p>نغمت آن کس که او مژده تو آورد</p><p>گر چه به خوابی بود به ز اغانی مرا</p><p>در رکعات نماز هست خیال تو شه</p><p>واجب و لازم چنانک سبع مثانی مرا</p><p>در گنه کافران رحم و شفاعت تو راست</p><p>مهتری و سروری سنگ دلانی مرا</p><p>گر کرم لایزال عرضه کند ملک‌ها</p><p>پیش نهد جمله‌ای کنز نهانی مرا</p><p>سجده کنم من ز جان روی نهم من به خاک</p><p>گویم از این‌ها همه عشق فلانی مرا</p><p>عمر ابد پیش من هست زمان وصال</p><p>زانک نگنجد در او هیچ زمانی مرا</p><p>عمر اوانی‌ست و وصل شربت صافی در آن</p><p>بی تو چه کار آیدم رنج اوانی مرا</p><p>بیست هزار آرزو بود مرا پیش از این</p><p>در هوسش خود نماند هیچ امانی مرا</p><p>از مدد لطف او ایمن گشتم از آنک</p><p>گوید سلطان غیب لست ترانی مرا</p><p>گوهر معنی اوست پر شده جان و دلم</p><p>اوست اگر گفت نیست ثالث و ثانی مرا</p><p>رفت وصالش به روح جسم نکرد التفات</p><p>گر چه مجرد ز تن گشت عیانی مرا</p><p>پیر شدم از غمش لیک چو تبریز را</p><p>نام بری بازگشت جمله جوانی مرا</p><h2><a id="poem-2832" href="https://ganjoor.net/moulavi/shams/ghazalsh/sh208">غزل شمارهٔ ۲۰۸</a></h2>
<p>از جهت ره زدن راه درآرد مرا</p><p>تا به کف رهزنان بازسپارد مرا</p><p>آنک زند هر دمی راه دو صد قافله</p><p>من چه زنم پیش او او به چه آرد مرا</p><p>من سر و پا گم کنم دل ز جهان برکنم</p><p>گر نفسی او به لطف سر بنخارد مرا</p><p>او ره خوش می‌زند رقص بر آن می‌کنم</p><p>هر دم بازی نو عشق برآرد مرا</p><p>گه به فسوس او مرا گوید کنجی نشین</p><p>چونک نشینم به کنج خود به درآرد مرا</p><p>ز اول امروزم او می‌بپراند چو باز</p><p>تا که چه گیرد به من بر کی گمارد مرا</p><p>همت من همچو رعد نکته من همچو ابر</p><p>قطره چکد ز ابر من چون بفشارد مرا</p><p>ابر من از بامداد دارد از آن بحر داد</p><p>تا که ز رعد و ز باد بر کی ببارد مرا</p><p>چونک ببارد مرا یاوه ندارد مرا</p><p>در کف صد گون نبات بازگذارد مرا</p><h2><a id="poem-2833" href="https://ganjoor.net/moulavi/shams/ghazalsh/sh209">غزل شمارهٔ ۲۰۹</a></h2>
<p>ای در ما را زده شمع سرایی درآ</p><p>خانه دل آن توست خانه خدایی درآ</p><p>خانه ز تو تافته‌ست روشنیی یافته‌ست</p><p>ای دل و جان جای تو ای تو کجایی درآ</p><p>ای صنم خانگی مایه دیوانگی</p><p>ای همه خوبی تو را پس تو کرایی درآ</p><h2><a id="poem-2834" href="https://ganjoor.net/moulavi/shams/ghazalsh/sh210">غزل شمارهٔ ۲۱۰</a></h2>
<p>گر نه تهی باشدی بیشترین جوی‌ها</p><p>خواجه چرا می‌دود تشنه در این کوی‌ها</p><p>خم که در او باده نیست هست خم از باد پر</p><p>خم پر از باد کی سرخ کند روی‌ها</p><p>هست تهی خارها نیست در او بوی گل</p><p>کور بجوید ز خار لطف گل و بوی‌ها</p><p>با طلب آتشین روی چو آتش ببین</p><p>بر پی دودش برو زود در این سوی‌ها</p><p>در حجب مشک موی روی ببین اه چه روی</p><p>آنک خدایش بشست دور ز روشوی‌ها</p><p>بر رخ او پرده نیست جز که سر زلف او</p><p>گاه چو چوگان شود گاه شود گوی‌ها</p><p>از غلط عاشقان از تبش روی او</p><p>صورت او می‌شود بر سر آن موی‌ها</p><p>هی که بسی جان‌ها موی به مو بسته‌اند</p><p>چون مگسان شسته‌اند بر سر چربوی‌ها</p><p>باده چو از عقل برد رنگ ندارد رواست</p><p>حسن تو چون یوسفیست تا چه کنم خوی‌ها</p><p>آهوی آن نرگسش صید کند جز که شیر</p><p>راست شود روح چون کژ کند ابروی‌ها</p><p>مفخر تبریزیان شمس حق بی‌زیان</p><p>توی به تو عشق توست باز کن این توی‌ها</p><h2><a id="poem-2835" href="https://ganjoor.net/moulavi/shams/ghazalsh/sh211">غزل شمارهٔ ۲۱۱</a></h2>
<p>باز بنفشه رسید جانب سوسن دوتا</p><p>باز گل لعل پوش می‌بدراند قبا</p><p>بازرسیدند شاد زان سوی عالم چو باد</p><p>مست و خرامان و خوش سبزقبایان ما</p><p>سرو علمدار رفت سوخت خزان را به تفت</p><p>وز سر که رخ نمود لاله شیرین لقا</p><p>سنبله با یاسمین گفت سلام علیک</p><p>گفت علیک السلام در چمن آی ای فتا</p><p>یافته معروفیی هر طرفی صوفیی</p><p>دست زنان چون چنار رقص کنان چون صبا</p><p>غنچه چو مستوریان کرده رخ خود نهان</p><p>باد کشد چادرش کای سره رو برگشا</p><p>یار در این کوی ما آب در این جوی ما</p><p>زینت نیلوفری تشنه و زردی چرا</p><p>رفت دی روترش کشته شد آن عیش کش</p><p>عمر تو بادا دراز ای سمن تیزپا</p><p>نرگس در ماجرا چشمک زد سبزه را</p><p>سبزه سخن فهم کرد گفت که فرمان تو را</p><p>گفت قرنفل به بید من ز تو دارم امید</p><p>گفت عزبخانه‌ام خلوت توست الصلا</p><p>سیب بگفت ای ترنج از چه تو رنجیده‌ای</p><p>گفت من از چشم بد می‌نشوم خودنما</p><p>فاخته با کو و کو آمد کان یار کو</p><p>کردش اشارت به گل بلبل شیرین نوا</p><p>غیر بهار جهان هست بهاری نهان</p><p>ماه رخ و خوش دهان باده بده ساقیا</p><p>یا قمرا طالعا فی الظلمات الدجی</p><p>نور مصابیحه یغلب شمس الضحی</p><p>چند سخن ماند لیک بی‌گه و دیرست نیک</p><p>هر چه به شب فوت شد آرم فردا قضا</p><h2><a id="poem-2836" href="https://ganjoor.net/moulavi/shams/ghazalsh/sh212">غزل شمارهٔ ۲۱۲</a></h2>
<p>اسیر شیشه کن آن جنیان دانا را</p><p>بریز خون دل آن خونیان صهبا را</p><p>ربوده‌اند کلاه هزار خسرو را</p><p>قبای لعل ببخشیده چهره ما را</p><p>به گاه جلوه چو طاووس عقل‌ها برده</p><p>گشاده چون دل عشاق پر رعنا را</p><p>ز عکسشان فلک سبز رنگ لعل شود</p><p>قیاس کن که چگونه کنند دل‌ها را</p><p>درآورند به رقص و طرب به یک جرعه</p><p>هزار پیر ضعیف بمانده برجا را</p><p>چه جای پیر که آب حیات خلاقند</p><p>که جان دهند به یک غمزه جمله اشیاء را</p><p>شکرفروش چنین چست هیچ کس دیده‌ست</p><p>سخن شناس کند طوطی شکرخا را</p><p>زهی لطیف و ظریف و زهی کریم و شریف</p><p>چنین رفیق بباید طریق بالا را</p><p>صلا زدند همه عاشقان طالب را</p><p>روان شوید به میدان پی تماشا را</p><p>اگر خزینه قارون به ما فروریزند</p><p>ز مغز ما نتوانند برد سودا را</p><p>بیار ساقی باقی که جان جان‌هایی</p><p>بریز بر سر سودا شراب حمرا را</p><p>دلی که پند نگیرد ز هیچ دلداری</p><p>بر او گمار دمی آن شراب گیرا را</p><p>زهی شراب که عشقش به دست خود پخته‌ست</p><p>زهی گهر که نبوده‌ست هیچ دریا را</p><p>ز دست زهره به مریخ اگر رسد جامش</p><p>رها کند به یکی جرعه خشم و صفرا را</p><p>تو مانده‌ای و شراب و همه فنا گشتیم</p><p>ز خویشتن چه نهان می‌کنی تو سیما را</p><p>ولیک غیرت لالاست حاضر و ناظر</p><p>هزار عاشق کشتی برای لالا را</p><p>به نفی لا لا گوید به هر دمی لالا</p><p>بزن تو گردن لا را بیار الا را</p><p>بده به لالا جامی از آنک می‌دانی</p><p>که علم و عقل رباید هزار دانا را</p><p>و یا به غمزه شوخت به سوی او بنگر</p><p>که غمزه تو حیاتی‌ست ثانی احیا را</p><p>به آب ده تو غبار غم و کدورت را</p><p>به خواب درکن آن جنگ را و غوغا را</p><p>خدای عشق فرستاد تا در او پیچیم</p><p>که نیست لایق پیچش ملک تعالی را</p><p>بماند نیم غزل در دهان و ناگفته</p><p>ولی دریغ که گم کرده‌ام سر و پا را</p><p>برآ بتاب بر افلاک شمس تبریزی</p><p>به مغز نغز بیارای برج جوزا را</p><h2><a id="poem-2837" href="https://ganjoor.net/moulavi/shams/ghazalsh/sh213">غزل شمارهٔ ۲۱۳</a></h2>
<p>اگر تو عاشق عشقی و عشق را جویا</p><p>بگیر خنجر تیز و ببر گلوی حیا</p><p>بدانک سد عظیم است در روش ناموس</p><p>حدیث بی‌غرض است این قبول کن به صفا</p><p>هزار گونه جنون از چه کرد آن مجنون</p><p>هزار شید برآورد آن گزین شیدا</p><p>گهی قباش درید و گهی به کوه دوید</p><p>گهی ز زهر چشید و گهی گزید فنا</p><p>چو عنکبوت چنان صیدهای زفت گرفت</p><p>ببین چه صید کند دام ربی الاعلی</p><p>چو عشق چهره لیلی بدان همه ارزید</p><p>چگونه باشد اسری بعبده لیلا</p><p>ندیده‌ای تو دواوین ویسه و رامین</p><p>نخوانده‌ای تو حکایات وامق و عذرا</p><p>تو جامه گرد کنی تا ز آب تر نشود</p><p>هزار غوطه تو را خوردنی‌ست در دریا</p><p>طریق عشق همه مستی آمد و پستی</p><p>که سیل پست رود کی رود سوی بالا</p><p>میان حلقه عشاق چون نگین باشی</p><p>اگر تو حلقه به گوش تکینی ای مولا</p><p>چنانک حلقه به گوش است چرخ را این خاک</p><p>چنانک حلقه به گوش است روح را اعضا</p><p>بیا بگو چه زیان کرد خاک از این پیوند</p><p>چه لطف‌ها که نکرده‌ست عقل با اجزا</p><p>دهل به زیر گلیم ای پسر نشاید زد</p><p>علم بزن چو دلیران میانه صحرا</p><p>به گوش جان بشنو از غریو مشتاقان</p><p>هزار غلغله در جو گنبد خضرا</p><p>چو برگشاید بند قبا ز مستی عشق</p><p>توهای و هوی ملک بین و حیرت حورا</p><p>چه اضطراب که بالا و زیر عالم راست</p><p>ز عشق کوست منزه ز زیر و از بالا</p><p>چو آفتاب برآمد کجا بماند شب</p><p>رسید جیش عنایت کجا بماند عنا</p><p>خموش کردم ای جان جان جان تو بگو</p><p>که ذره ذره ز عشق رخ تو شد گویا</p><h2><a id="poem-2838" href="https://ganjoor.net/moulavi/shams/ghazalsh/sh214">غزل شمارهٔ ۲۱۴</a></h2>
<p>درخت اگر متحرک بدی ز جای به جا</p><p>نه رنج اره کشیدی نه زخم‌های جفا</p><p>نه آفتاب و نه مهتاب نور بخشیدی</p><p>اگر مقیم بدندی چو صخره صما</p><p>فرات و دجله و جیحون چه تلخ بودندی</p><p>اگر مقیم بدندی به جای چون دریا</p><p>هوا چو حاقن گردد به چاه زهر شود</p><p>ببین ببین چه زیان کرد از درنگ هوا</p><p>چو آب بحر سفر کرد بر هوا در ابر</p><p>خلاص یافت ز تلخی و گشت چون حلوا</p><p>ز جنبش لهب و شعله چون بماند آتش</p><p>نهاد روی به خاکستری و مرگ و فنا</p><p>نگر به یوسف کنعان که از کنار پدر</p><p>سفر فتادش تا مصر و گشت مستثنا</p><p>نگر به موسی عمران که از بر مادر</p><p>به مدین آمد و زان راه گشت او مولا</p><p>نگر به عیسی مریم که از دوام سفر</p><p>چو آب چشمه حیوان‌ست یحیی الموتی</p><p>نگر به احمد مرسل که مکه را بگذاشت</p><p>کشید لشکر و بر مکه گشت او والا</p><p>چو بر براق سفر کرد در شب معراج</p><p>بیافت مرتبه قاب قوس او ادنی</p><p>اگر ملول نگردی یکان یکان شمرم</p><p>مسافران جهان را دو تا دو تا و سه تا</p><p>چو اندکی بنمودم بدان تو باقی را</p><p>ز خوی خویش سفر کن به خوی و خلق خدا</p><h2><a id="poem-2839" href="https://ganjoor.net/moulavi/shams/ghazalsh/sh215">غزل شمارهٔ ۲۱۵</a></h2>
<p>من از کجا غم و شادی این جهان ز کجا</p><p>من از کجا غم باران و ناودان ز کجا</p><p>چرا به عالم اصلی خویش وانروم</p><p>دل از کجا و تماشای خاکدان ز کجا</p><p>چو خر ندارم و خربنده نیستم ای جان</p><p>من از کجا غم پالان و کودبان ز کجا</p><p>هزارساله گذشتی ز عقل و وهم و گمان</p><p>تو از کجا و فشارات بدگمان ز کجا</p><p>تو مرغ چارپری تا بر آسمان پری</p><p>تو از کجا و ره بام و نردبان ز کجا</p><p>کسی تو را و تو کس را به بز نمی‌گیری</p><p>تو از کجا و هیاهای هر شبان ز کجا</p><p>هزار نعره ز بالای آسمان آمد</p><p>تو تن زنی و نجویی که این فغان ز کجا</p><p>چو آدمی به یکی مار شد برون ز بهشت</p><p>میان کژدم و ماران تو را امان ز کجا</p><p>دلا دلا به سررشته شو مثل بشنو</p><p>که آسمان ز کجایست و ریسمان ز کجا</p><p>شراب خام بیار و به پختگان درده</p><p>من از کجا غم هر خام قلتبان ز کجا</p><p>شرابخانه درآ و در از درون دربند</p><p>تو از کجا و بد و نیک مردمان ز کجا</p><p>طمع مدار که عمر تو را کران باشد</p><p>صفات حقی و حق را حد و کران ز کجا</p><p>اجل قفس شکند مرغ را نیازارد</p><p>اجل کجا و پر مرغ جاودان ز کجا</p><p>خموش باش که گفتی بسی و کس نشنید</p><p>که این دهل ز چه بام‌ست و این بیان ز کجا</p><h2><a id="poem-2840" href="https://ganjoor.net/moulavi/shams/ghazalsh/sh216">غزل شمارهٔ ۲۱۶</a></h2>
<p>روم به حجره خیاط عاشقان فردا</p><p>من درازقبا با هزار گز سودا</p><p>ببردت ز یزید و بدوزدت بر زید</p><p>بدین یکی کندت جفت و زان دگر عذرا</p><p>بدان یکیت بدوزد که دل نهی همه عمر</p><p>زهی بریشم و بخیه زهی ید بیضا</p><p>چو دل تمام نهادی ز هجر بشکافد</p><p>به زخم نادره مقراض اهبطوا منها</p><p>ز جمع کردن و تفریق او شدم حیران</p><p>به ثبت و محو چو تلوین خاطر شیدا</p><p>دل‌ست تخته پرخاک او مهندس دل</p><p>زهی رسوم و رقوم و حقایق و اسما</p><p>تو را چو در دگری ضرب کرد همچو عدد</p><p>ز ضرب خود چه نتیجه همی‌کند پیدا</p><p>چو ضرب دیدی اکنون بیا و قسمت بین</p><p>که قطره‌ای را چون بخش کرد در دریا</p><p>به جبر جمله اضداد را مقابله کرد</p><p>خمش که فکر دراشکست زین عجایب‌ها</p><h2><a id="poem-2841" href="https://ganjoor.net/moulavi/shams/ghazalsh/sh217">غزل شمارهٔ ۲۱۷</a></h2>
<p>چه نیکبخت کسی که خدای خواند تو را</p><p>درآ درآ به سعادت درت گشاد خدا</p><p>که برگشاید درها مفتح الابواب</p><p>که نزل و منزل بخشید نحن نزلنا</p><p>که دانه را بشکافد ندا کند به درخت</p><p>که سر برآر به بالا و می فشان خرما</p><p>که دردمید در آن نی که بود زیر زمین</p><p>که گشت مادر شیرین و خسرو حلوا</p><p>کی کرد در کف کان خاک را زر و نقره</p><p>کی کرد در صدفی آب را جواهرها</p><p>ز جان و تن برهیدی به جذبه جانان</p><p>ز قاب و قوس گذشتی به جذب او ادنی</p><p>هم آفتاب شده مطربت که خیز سجود</p><p>به سوی قامت سروی ز دست لاله صلا</p><p>چنین بلند چرا می‌پرد همای ضمیر</p><p>شنید بانگ صفیری ز ربی الاعلی</p><p>گل شکفته بگویم که از چه می‌خندد</p><p>که مستجاب شد او را از آن بهار دعا</p><p>چو بوی یوسف معنی گل از گریبان یافت</p><p>دهان گشاد به خنده که‌های یا بشرا</p><p>به دی بگوید گلشن که هر چه خواهی کن</p><p>به فر عدل شهنشه نترسم از یغما</p><p>چو آسمان و زمین در کفش کم از سیبی‌ست</p><p>تو برگ من بربایی کجا بری و کجا</p><p>چو اوست معنی عالم به اتفاق همه</p><p>بجز به خدمت معنی کجا روند اسما</p><p>شد اسم مظهر معنی کاردت ان اعرف</p><p>وز اسم یافت فراغت بصیرت عرفا</p><p>کلیم را بشناسد به معرفت‌هارون</p><p>اگر عصاش نباشد وگر ید بیضا</p><p>چگونه چرخ نگردد بگرد بام و درش</p><p>که آفتاب و مه از نور او کنند سخا</p><p>چو نور گفت خداوند خویشتن را نام</p><p>غلام چشم شو ایرا ز نور کرد چرا</p><p>از این همه بگذشتم نگاه دار تو دست</p><p>که می‌خرامد از آن پرده مست یوسف ما</p><p>چه جای دست بود عقل و هوش شد از دست</p><p>که ساقی‌ست دلارام و باده اش گیرا</p><p>خموش باش که تا شرح این همو گوید</p><p>که آب و تاب همان به که آید از بالا</p><h2><a id="poem-2842" href="https://ganjoor.net/moulavi/shams/ghazalsh/sh218">غزل شمارهٔ ۲۱۸</a></h2>
<p>ز بهر غیرت آموخت آدم اسما را</p><p>ببافت جامع کل پرده‌های اجزا را</p><p>برای غیر بود غیرت و چو غیر نبود</p><p>چرا نمود دو تا آن یگانه یکتا را</p><p>دهان پر است جهان خموش را از راز</p><p>چه مانع‌ست فصیحان حرف پیما را</p><p>به بوسه‌های پیاپی ره دهان بستند</p><p>شکرلبان حقایق دهان گویا را</p><p>گهی ز بوسه یار و گهی ز جام عقار</p><p>مجال نیست سخن را نه رمز و ایما را</p><p>به زخم بوسه سخن را چه خوش همی‌شکنند</p><p>به فتنه بسته ره فتنه را و غوغا را</p><p>چو فتنه مست شود ناگهان برآشوبند</p><p>چه چیز بند کند مست بی‌محابا را</p><p>چو موج پست شود کوه‌ها و بحر شود</p><p>که بیم آب کند سنگ‌های خارا را</p><p>چو سنگ آب شود آب سنگ پس می‌دان</p><p>احاطت ملک کامکار بینا را</p><p>چو جنگ صلح شود صلح جنگ پس می‌بین</p><p>صناعت کف آن کردگار دانا را</p><p>بپوش روی که روپوش کار خوبان‌ست</p><p>زبون و دستخوش و رام یافتی ما را</p><p>حریف بین که فتادی تو شیر با خرگوش</p><p>مکن مبند به کلی ره مواسا را</p><p>طمع نگر که منت پند می‌دهم که مکن</p><p>چنان که پند دهد نیم پشه عنقا را</p><p>چنان که جنگ کند روی زرد با صفرا</p><p>چنان که راه ببندد حشیش دریا را</p><p>اکنت صاعقه یا حبیب او نارا</p><p>فما ترکت لنا منزلا و لا دارا</p><p>بک الفخار ولکن بهیت من سکر</p><p>فلست افهم لی مفخرا و لا عارا</p><p>متی اتوب من الذنب توبتی ذنبی</p><p>متی اجار اذا العشق صار لی جارا</p><p>یقول عقلی لا تبدلن هدی بردی</p><p>اما قضیت به فی هلاک اوطارا</p><h2><a id="poem-2843" href="https://ganjoor.net/moulavi/shams/ghazalsh/sh219">غزل شمارهٔ ۲۱۹</a></h2>
<p>چو اندرآید یارم چه خوش بود به خدا</p><p>چو گیرد او به کنارم چه خوش بود به خدا</p><p>چو شیر پنجه نهد بر شکسته آهوی خویش</p><p>که ای عزیز شکارم چه خوش بود به خدا</p><p>گریزپای رهش را کشان کشان ببرند</p><p>بر آسمان چهارم چه خوش بود به خدا</p><p>بدان دو نرگس مستش عظیم مخمورم</p><p>چو بشکنند خمارم چه خوش بود به خدا</p><p>چو جان زار بلادیده با خدا گوید</p><p>که جز تو هیچ ندارم چه خوش بود به خدا</p><p>جوابش آید از آن سو که من تو را پس از این</p><p>به هیچ کس نگذارم چه خوش بود به خدا</p><p>شب وصال بیاید شبم چو روز شود</p><p>که روز و شب نشمارم چه خوش بود به خدا</p><p>چو گل شکفته شوم در وصال گلرخ خویش</p><p>رسد نسیم بهارم چه خوش بود به خدا</p><p>بیابم آن شکرستان بی‌نهایت را</p><p>که برد صبر و قرارم چه خوش بود به خدا</p><p>امانتی که به نه چرخ در نمی‌گنجد</p><p>به مستحق بسپارم چه خوش بود به خدا</p><p>خراب و مست شوم در کمال بی‌خویشی</p><p>نه بدروم نه بکارم چه خوش بود به خدا</p><p>به گفت هیچ نیایم چو پر بود دهنم</p><p>سر حدیث نخارم چه خوش بود به خدا</p><h2><a id="poem-2844" href="https://ganjoor.net/moulavi/shams/ghazalsh/sh220">غزل شمارهٔ ۲۲۰</a></h2>
<p>ز بامداد سعادت سه بوسه داد مرا</p><p>که بامداد عنایت خجسته باد مرا</p><p>به یاد آر دلا تا چه خواب دیدی دوش</p><p>که بامداد سعادت دری گشاد مرا</p><p>مگر به خواب بدیدم که مه مرا برداشت</p><p>ببرد بر فلک و بر فلک نهاد مرا</p><p>فتاده دیدم دل را خراب در راهش</p><p>ترانه گویان کاین دم چنین فتاد مرا</p><p>میان عشق و دلم پیش کارها بوده‌ست</p><p>که اندک اندک آیدهمی به یاد مرا</p><p>اگر نمود به ظاهر که عشق زاد ز من</p><p>همی‌بدان به حقیقت که عشق زاد مرا</p><p>ایا پدید صفاتت نهان چو جان ذاتت</p><p>به ذات تو که تویی جملگی مراد مرا</p><p>همی‌رسد ز توام بوسه و نمی‌بینم</p><p>ز پرده‌های طبیعت که این کی داد مرا</p><p>مبر وظیفه رحمت که در فنا افتم</p><p>فغان برآورم آن جا که داد داد مرا</p><p>به جای بوسه اگر خود مرا رسد دشنام</p><p>خوشم که حادثه کردست اوستاد مرا</p><h2><a id="poem-2845" href="https://ganjoor.net/moulavi/shams/ghazalsh/sh221">غزل شمارهٔ ۲۲۱</a></h2>
<p>مرا تو گوش گرفتی همی‌کشی به کجا</p><p>بگو که در دل تو چیست چیست عزم تو را</p><p>چه دیگ پخته‌ای از بهر من عزیزا دوش</p><p>خدای داند تا چیست عشق را سودا</p><p>چو گوش چرخ و زمین و ستاره در کف توست</p><p>کجا روند همان جا که گفته‌ای که بیا</p><p>مرا دو گوش گرفتی و جمله را یک گوش</p><p>که می‌زنم ز بن هر دو گوش طال بقا</p><p>غلام پیر شود خواجه‌اش کند آزاد</p><p>چو پیر گشتم از آغاز بنده کرد مرا</p><p>نه کودکان به قیامت سپیدمو خیزند</p><p>قیامت تو سیه موی کرد پیران را</p><p>چو مرده زنده کنی پیر را جوان سازی</p><p>خموش کردم و مشغول می‌شوم به دعا</p><h2><a id="poem-2846" href="https://ganjoor.net/moulavi/shams/ghazalsh/sh222">غزل شمارهٔ ۲۲۲</a></h2>
<p>رویم و خانه بگیریم پهلوی دریا</p><p>که داد اوست جواهر که خوی اوست سخا</p><p>بدان که صحبت جان را همی‌کند همرنگ</p><p>ز صحبت فلک آمد ستاره خوش سیما</p><p>نه تن به صحبت جان خوبروی و خوش فعل‌ست</p><p>چه می‌شود تن مسکین چو شد ز جان عذرا</p><p>چو دست متصل توست بس هنر دارد</p><p>چو شد ز جسم جدا اوفتاد اندر پا</p><p>کجاست آن هنر تو نه که همان دستی</p><p>نه این زمان فراق‌ست و آن زمان لقا</p><p>پس الله الله زنهار ناز یار بکش</p><p>که ناز یار بود صد هزار من حلوا</p><p>فراق را بندیدی خدات منما یاد</p><p>که این دعاگو به زین نداشت هیچ دعا</p><p>ز نفس کلی چون نفس جزو ما ببرید</p><p>به اهبطوا و فرود آمد از چنان بالا</p><p>مثال دست بریده ز کار خویش بماند</p><p>که گشت طعمه گربه زهی ذلیل و بلا</p><p>ز دست او همه شیران شکسته پنجه بدند</p><p>که گربه می‌کشدش سو به سو ز دست قضا</p><p>امید وصل بود تا رگیش می‌جنبد</p><p>که یافت دولت وصلت هزار دست جدا</p><p>مدار این عجب از شهریار خوش پیوند</p><p>که پاره پاره دود از کفش شدست سما</p><p>شه جهانی و هم پاره دوز استادی</p><p>بکن نظر سوی اجزای پاره پاره ما</p><p>چو چنگ ما بشکستی بساز و کش سوی خود</p><p>ز الست زخمه همی‌زن همی‌پذیر بلا</p><p>بلا کنیم ولیکن بلی اول کو</p><p>که آن چو نعره روحست وین ز کوه صدا</p><p>چو نای ما بشکستی شکسته را بربند</p><p>نیاز این نی ما را ببین بدان دم‌ها</p><p>که نای پاره ما پاره می‌دهد صد جان</p><p>که کی دمم دهد او تا شوم لطیف ادا</p><h2><a id="poem-2847" href="https://ganjoor.net/moulavi/shams/ghazalsh/sh223">غزل شمارهٔ ۲۲۳</a></h2>
<p>کجاست مطرب جان تا ز نعره‌های صلا</p><p>درافکند دم او در هزار سر سودا</p><p>بگفته‌ام که نگویم ولیک خواهم گفت</p><p>من از کجا و وفاهای عهدها ز کجا</p><p>اگر زمین به سراسر بروید از توبه</p><p>به یک دم آن همه را عشق بدرود چو گیا</p><p>از آنک توبه چو بندست بند نپذیرد</p><p>علو موج چو کهسار و غره دریا</p><p>میان ابروت ای عشق این زمان گرهیست</p><p>که نیست لایق آن روی خوب از آن بازآ</p><p>مرا به جمله جهان کار کس نیاید خوش</p><p>که کارهای تو دیدم مناسب و همتا</p><p>چو آفتاب جمالت برآمد از مشرق</p><p>ز ذره ذره شنیدم که نعم مولانا</p><p>حلاوتیست در آن آب بحر زخارت</p><p>که شد از او جگر آب را هم استسقا</p><p>خدای پهلوی هر درد دارویی بنهاد</p><p>چو درد عشق قدیمست ماند بی ز دوا</p><p>وگر دوا بود این را تو خود روا داری</p><p>به کاه گل که بیندوده است بام سما</p><p>کسی که نوبت الفقر فخر زد جانش</p><p>چه التفات نماید به تاج و تخت و لوا</p><p>چو باغ و راغ حقایق جهان گرفت همه</p><p>میان زهرگیاهی چرا چرند چرا</p><p>دهان پرست سخن لیک گفت امکان نیست</p><p>به جان جمله مردان بگو تو باقی را</p>
</body></html>