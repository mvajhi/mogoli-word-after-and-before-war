<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر چهارم - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8408" href="https://ganjoor.net/moulavi/masnavi/daftar4/sh1">بخش ۱ - سر آغاز</a></h2>
<p>ای ضیاء الحق حسام الدین توی</p><p>که گذشت از مه به نورت مثنوی</p><p>همت عالی تو ای مرتجا</p><p>می‌کشد این را خدا داند کجا</p><p>گردن این مثنوی را بسته‌ای</p><p>می‌کشی آن سوی که دانسته‌ای</p><p>مثنوی پویان کشنده ناپدید</p><p>ناپدید از جاهلی کش نیست دید</p><p>مثنوی را چون تو مبدا بوده‌ای</p><p>گر فزون گردد توش افزوده‌ای</p><p>چون چنین خواهی خدا خواهد چنین</p><p>می‌دهد حق آرزوی متقین</p><p>کان لله بوده‌ای در ما مضی</p><p>تا که کان الله پیش آمد جزا</p><p>مثنوی از تو هزاران شکر داشت</p><p>در دعا و شکر کفها بر فراشت</p><p>در لب و کفش خدا شکر تو دید</p><p>فضل کرد و لطف فرمود و مزید</p><p>زانک شاکر را زیادت وعده است</p><p>آنچنانک قرب مزد سجده است</p><p>گفت واسجد واقترب یزدان ما</p><p>قرب جان شد سجده ابدان ما</p><p>گر زیادت می‌شود زین رو بود</p><p>نه از برای بوش و های و هو بود</p><p>با تو ما چون رز به تابستان خوشیم</p><p>حکم داری هین بکش تا می‌کشیم</p><p>خوش بکش این کاروان را تا به حج</p><p>ای امیر صبر مفتاح الفرج</p><p>حج زیارت کردن خانه بود</p><p>حج رب البیت مردانه بود</p><p>زان ضیا گفتم حسام‌الدین ترا</p><p>که تو خورشیدی و این دو وصفها</p><p>کین حسام و این ضیا یکیست هین</p><p>تیغ خورشید از ضیا باشد یقین</p><p>نور از آن ماه باشد وین ضیا</p><p>آن خورشید این فرو خوان از نبا</p><p>شمس را قرآن ضیا خواند ای پدر</p><p>و آن قمر را نور خواند این را نگر</p><p>شمس چون عالی‌تر آمد خود ز ماه</p><p>پس ضیا از نور افزون دان به جاه</p><p>بس کس اندر نور مه منهج ندید</p><p>چون برآمد آفتاب آن شد پدید</p><p>آفتاب اعواض را کامل نمود</p><p>لاجرم بازارها در روز بود</p><p>تا که قلب و نقد نیک آید پدید</p><p>تا بود از غبن و از حیله بعید</p><p>تا که نورش کامل آمد در زمین</p><p>تاجران را رحمة للعالمین</p><p>لیک بر قلاب مبغوضست و سخت</p><p>زانک ازو شد کاسد او را نقد و رخت</p><p>پس عدو جان صرافست قلب</p><p>دشمن درویش کی بود غیر کلب</p><p>انبیا با دشمنان بر می‌تنند</p><p>پس ملایک رب سلم می‌زنند</p><p>کین چراغی را که هست او نور کار</p><p>از پف و دمهای دزدان دور دار</p><p>دزد و قلابست خصم نور بس</p><p>زین دو ای فریادرس فریاد رس</p><p>روشنی بر دفتر چارم بریز</p><p>کآفتاب از چرخ چارم کرد خیز</p><p>هین ز چارم نور ده خورشیدوار</p><p>تا بتابد بر بلاد و بر دیار</p><p>هر کش افسانه بخواند افسانه است</p><p>وآنک دیدش نقد خود مردانه است</p><p>آب نیلست و به قبطی خون نمود</p><p>قوم موسی را نه خون بد آب بود</p><p>دشمن این حرف این دم در نظر</p><p>شد ممثل سرنگون اندر سقر</p><p>ای ضیاء الحق تو دیدی حال او</p><p>حق نمودت پاسخ افعال او</p><p>دیدهٔ غیبت چو غیبست اوستاد</p><p>کم مبادا زین جهان این دید و داد</p><p>این حکایت را که نقد وقت ماست</p><p>گر تمامش می‌کنی اینجا رواست</p><p>ناکسان را ترک کن بهر کسان</p><p>قصه را پایان بر و مخلص رسان</p><p>این حکایت گر نشد آنجا تمام</p><p>چارمین جلدست آرش در نظام</p><h2><a id="poem-8409" href="https://ganjoor.net/moulavi/masnavi/daftar4/sh2">بخش ۲ - تمامی حکایت آن عاشق که از عسس گریخت در باغی مجهول خود معشوق را در باغ یافت و عسس را از شادی دعای خیر می‌کرد و می‌گفت کی عَسی أَنْ تَکْرَهوا  شَیْئاً وَ هُوَ خَیْرٌ لَکُمْ</a></h2>
<p>اندر آن بودیم کان شخص از عسس</p><p>راند اندر باغ از خوفی فرس</p><p>بود اندر باغ آن صاحب‌جمال</p><p>کز غمش این در عنا بد هشت سال</p><p>سایهٔ او را نبود امکان دید</p><p>هم‌چو عنقا وصف او را می‌شنید</p><p>جز یکی لقیه که اول از قضا</p><p>بر وی افتاد و شد او را دلربا</p><p>بعد از آن چندان که می‌کوشید او</p><p>خود مجالش می‌نداد آن تندخو</p><p>نه به لابه چاره بودش نه به مال</p><p>چشم پر و بی‌طمع بود آن نهال</p><p>عاشق هر پیشه‌ای و مطلبی</p><p>حق بیالود اول کارش لبی</p><p>چون بدان آسیب در جست آمدند</p><p>پیش پاشان می‌نهد هر روز بند</p><p>چون در افکندش بجست و جوی کار</p><p>بعد از آن در بست که کابین بیار</p><p>هم بر آن بو می‌تنند و می‌روند</p><p>هر دمی راجی و آیس می‌شوند</p><p>هر کسی را هست اومید بری</p><p>که گشادندش در آن روزی دری</p><p>باز در بستندش و آن درپرست</p><p>بر همان اومید آتش پا شدست</p><p>چون درآمد خوش در آن باغ آن جوان</p><p>خود فرو شد پا به گنجش ناگهان</p><p>مر عسس را ساخته یزدان سبب</p><p>تا ز بیم او دود در باغ شب</p><p>بیند آن معشوقه را او با چراغ</p><p>طالب انگشتری در جوی باغ</p><p>پس قرین می‌کرد از ذوق آن نفس</p><p>با ثنای حق دعای آن عسس</p><p>که زیان کردم عسس را از گریز</p><p>بیست چندان سیم و زر بر وی بریز</p><p>از عوانی مر ورا آزاد کن</p><p>آنچنان که شادم او را شاد کن</p><p>سعد دارش این جهان و آن جهان</p><p>از عوانی و سگی‌اش وا رهان</p><p>گرچه خوی آن عوان هست ای خدا</p><p>که هماره خلق را خواهد بلا</p><p>گر خبر آید که شه جرمی نهاد</p><p>بر مسلمانان شود او زفت و شاد</p><p>ور خبر آید که شه رحمت نمود</p><p>از مسلمانان فکند آن را به جود</p><p>ماتمی در جان او افتد از آن</p><p>صد چنین ادبارها دارد عوان</p><p>او عوان را در دعا در می‌کشید</p><p>کز عوان او را چنان راحت رسید</p><p>بر همه زهر و برو تریاق بود</p><p>آن عوان پیوند آن مشتاق بود</p><p>پس بد مطلق نباشد در جهان</p><p>بد به نسبت باشد این را هم بدان</p><p>در زمانه هیچ زهر و قند نیست</p><p>که یکی را پا دگر را بند نیست</p><p>مر یکی را پا دگر را پای‌بند</p><p>مر یکی را زهر و بر دیگر چو قند</p><p>زهر مار آن مار را باشد حیات</p><p>نسبتش با آدمی باشد ممات</p><p>خلق آبی را بود دریا چو باغ</p><p>خلق خاکی را بود آن مرگ و داغ</p><p>همچنین بر می‌شمر ای مرد کار</p><p>نسبت این از یکی کس تا هزار</p><p>زید اندر حق آن شیطان بود</p><p>در حق شخصی دگر سلطان بود</p><p>آن بگوید زید صدیق سنیست</p><p>وین بگوید زید گبر کشتنیست</p><p>گر تو خواهی کو ترا باشد شکر</p><p>پس ورا از چشم عشاقش نگر</p><p>منگر از چشم خودت آن خوب را</p><p>بین به چشم طالبان مطلوب را</p><p>چشم خود بر بند زان خوش‌چشم تو</p><p>عاریت کن چشم از عشاق او</p><p>بلک ازو کن عاریت چشم و نظر</p><p>پس ز چشم او بروی او نگر</p><p>تا شوی آمن ز سیری و ملال</p><p>گفت کان الله له زین ذوالجلال</p><p>چشم او من باشم و دست و دلش</p><p>تا رهد از مدبریها مقبلش</p><p>هر چه مکرو هست چون شد او دلیل</p><p>سوی محبوبت حبیبست و خلیل</p><h2><a id="poem-8410" href="https://ganjoor.net/moulavi/masnavi/daftar4/sh3">بخش ۳ - حکایت آن واعظ کی هر آغاز تذکیر دعای ظالمان و سخت‌دلان و بی‌اعتقادان کردی</a></h2>
<p>آن یکی واعظ چو بر تخت آمدی</p><p>قاطعان راه را داعی شدی</p><p>دست برمی‌داشت یا رب رحم ران</p><p>بر بدان و مفسدان و طاغیان</p><p>بر همه تسخرکنان اهل خیر</p><p>برهمه کافردلان و اهل دیر</p><p>می‌نکردی او دعا بر اصفیا</p><p>می‌نکردی جز خبیثان را دعا</p><p>مر ورا گفتند کین معهود نیست</p><p>دعوت اهل ضلالت جود نیست</p><p>گفت نیکویی ازینها دیده‌ام</p><p>من دعاشان زین سبب بگزیده‌ام</p><p>خبث و ظلم و جور چندان ساختند</p><p>که مرا از شر به خیر انداختند</p><p>هر گهی که رو به دنیا کردمی</p><p>من ازیشان زخم و ضربت خوردمی</p><p>کردمی از زخم آن جانب پناه</p><p>باز آوردندمی گرگان به راه</p><p>چون سبب‌ساز صلاح من شدند</p><p>پس دعاشان بر منست ای هوشمند</p><p>بنده می‌نالد به حق از درد و نیش</p><p>صد شکایت می‌کند از رنج خویش</p><p>حق همی گوید که آخر رنج و درد</p><p>مر ترا لابه کنان و راست کرد</p><p>این گله زان نعمتی کن کت زند</p><p>از در ما دور و مطرودت کند</p><p>در حقیقت هر عدو داروی تست</p><p>کیمیا و نافع و دلجوی تست</p><p>که ازو اندر گریزی در خلا</p><p>استعانت جویی از لطف خدا</p><p>در حقیقت دوستانت دشمن‌اند</p><p>که ز حضرت دور و مشغولت کنند</p><p>هست حیوانی که نامش اشغرست</p><p>او به زخم چوب زفت و لمترست</p><p>تا که چوبش می‌زنی به می‌شود</p><p>او ز زخم چوب فربه می‌شود</p><p>نفس مؤمن اشغری آمد یقین</p><p>کو به زخم رنج زفتست و سمین</p><p>زین سبب بر انبیا رنج و شکست</p><p>از همه خلق جهان افزونترست</p><p>تا ز جانها جانشان شد زفت‌تر</p><p>که ندیدند آن بلا قوم دگر</p><p>پوست از دارو بلاکش می‌شود</p><p>چون ادیم طایفی خوش می‌شود</p><p>ورنه تلخ و تیز مالیدی درو</p><p>گنده گشتی ناخوش و ناپاک بو</p><p>آدمی را پوست نامدبوغ دان</p><p>از رطوبتها شده زشت و گران</p><p>تلخ و تیز و مالش بسیار ده</p><p>تا شود پاک و لطیف و با فره</p><p>ور نمی‌توانی رضا ده ای عیار</p><p>گر خدا رنجت دهد بی‌اختیار</p><p>که بلای دوست تطهیر شماست</p><p>علم او بالای تدبیر شماست</p><p>چون صفا بیند بلا شیرین شود</p><p>خوش شود دارو چو صحت‌بین شود</p><p>برد بیند خویش را در عین مات</p><p>پس بگوید اقتلونی یا ثقات</p><p>این عوان در حق غیری سود شد</p><p>لیک اندر حق خود مردود شد</p><p>رحم ایمانی ازو ببریده شد</p><p>کین شیطانی برو پیچیده شد</p><p>کارگاه خشم گشت و کین‌وری</p><p>کینه دان اصل ضلال و کافری</p><h2><a id="poem-8411" href="https://ganjoor.net/moulavi/masnavi/daftar4/sh4">بخش ۴ - سؤال کردن از عیسی علیه‌السلام کی در وجود از همهٔ صعبها صعب‌تر چیست</a></h2>
<p>گفت عیسی را یکی هشیار سر</p><p>چیست در هستی ز جمله صعب‌تر</p><p>گفتش ای جان صعب‌تر خشم خدا</p><p>که از آن دوزخ همی لرزد چو ما</p><p>گفت ازین خشم خدا چبود امان</p><p>گفت ترک خشم خویش اندر زمان</p><p>پس عوان که معدن این خشم گشت</p><p>خشم زشتش از سبع هم در گذشت</p><p>چه امیدستش به رحمت جز مگر</p><p>باز گردد زان صفت آن بی‌هنر</p><p>گرچه عالم را ازیشان چاره نیست</p><p>این سخن اندر ضلال افکندنیست</p><p>چاره نبود هم جهان را از چمین</p><p>لیک نبود آن چمین ماء معین</p><h2><a id="poem-8412" href="https://ganjoor.net/moulavi/masnavi/daftar4/sh5">بخش ۵ - قصد خیانت کردن عاشق و بانگ  بر زدن معشوق بر وی</a></h2>
<p>چونک تنهااش بدید آن ساده مرد</p><p>زود او قصد کنار و بوسه کرد</p><p>بانگ بر وی زد به هیبت آن نگار</p><p>که مرو گستاخ ادب را هوش دار</p><p>گفت آخر خلوتست و خلق نی</p><p>آب حاضر تشنهٔ هم‌چون منی</p><p>کس نمی‌جنبد درینجا جز که باد</p><p>کیست حاضر کیست مانع زین گشاد</p><p>گفت ای شیدا تو ابله بوده‌ای</p><p>ابلهی وز عاقلان نشنوده‌ای</p><p>باد را دیدی که می‌جنبد بدان</p><p>بادجنبانیست اینجا بادران</p><p>جزو بادی که به حکم ما درست</p><p>بادبیزن تا نجنبانی نجست</p><p>جنبش این جزو باد ای ساده مرد</p><p>بی‌تو و بی‌بادبیزن سر نکرد</p><p>جنبش باد نفس کاندر لبست</p><p>تابع تصریف جان و قالبست</p><p>گاه دم را مدح و پیغامی کنی</p><p>گاه دم را هجو و دشنامی کنی</p><p>پس بدان احوال دیگر بادها</p><p>که ز جزوی کل می‌بیند نهی</p><p>باد را حق گه بهاری می‌کند</p><p>در دیش زین لطف عاری می‌کند</p><p>بر گروه عاد صرصر می‌کند</p><p>باز بر هودش معطر می‌کند</p><p>می‌کند یک باد را زهر سموم</p><p>مر صبا را می‌کند خرم‌قدوم</p><p>باد دم را بر تو بنهاد او اساس</p><p>تا کنی هر باد را بر وی قیاس</p><p>دم نمی‌گردد سخن بی‌لطف و قهر</p><p>بر گروهی شهد و بر قومیست زهر</p><p>مروحه جنبان پی انعام کس</p><p>وز برای قهر هر پشه و مگس</p><p>مروحهٔ تقدیر ربانی چرا</p><p>پر نباشد ز امتحان و ابتلا</p><p>چونک جزو باد دم یا مروحه</p><p>نیست الا مفسده یا مصلحه</p><p>این شمال و این صبا و این دبور</p><p>کی بود از لطف و از انعام دور</p><p>یک کف گندم ز انباری ببین</p><p>فهم کن کان جمله باشد همچنین</p><p>کل باد از برج باد آسمان</p><p>کی جهد بی مروحهٔ آن بادران</p><p>بر سر خرمن به وقت انتقاد</p><p>نه که فلاحان ز حق جویند باد</p><p>تا جدا گردد ز گندم کاهها</p><p>تا به انباری رود یا چاهها</p><p>چون بماند دیر آن باد وزان</p><p>جمله را بینی به حق لابه‌کنان</p><p>همچنین در طلق آن باد ولاد</p><p>گر نیاید بانگ درد آید که داد</p><p>گر نمی‌دانند کش راننده اوست</p><p>باد را پس کردن زاری چه خوست</p><p>اهل کشتی همچنین جویای باد</p><p>جمله خواهانش از آن رب العباد</p><p>همچنین در درد دندانها ز باد</p><p>دفع می‌خواهی بسوز و اعتقاد</p><p>از خدا لابه‌کنان آن جندیان</p><p>که بده باد ظفر ای کامران</p><p>رقعهٔ تعویذ می‌خواهند نیز</p><p>در شکنجهٔ طلق زن از هر عزیز</p><p>پس همه دانسته‌اند آن را یقین</p><p>که فرستد باد رب‌العالمین</p><p>پس یقین در عقل هر داننده هست</p><p>اینک با جنبنده جنباننده هست</p><p>گر تو او را می‌نبینی در نظر</p><p>فهم کن آن را به اظهار اثر</p><p>تن به جان جنبد نمی‌بینی تو جان</p><p>لیک از جنبیدن تن جان بدان</p><p>گفت او گر ابلهم من در ادب</p><p>زیرکم اندر وفا و در طلب</p><p>گفت ادب این بود خود که دیده شد</p><p>آن دگر را خود همی‌دانی تو لد</p><h2><a id="poem-8413" href="https://ganjoor.net/moulavi/masnavi/daftar4/sh6">بخش ۶ - قصهٔ آن صوفی کی زن خود را بیگانه‌ای بگرفت</a></h2>
<p>صوفیی آمد به سوی خانه روز</p><p>خانه یک در بود و زن با کفش‌دوز</p><p>جفت گشته با رهی خویش زن</p><p>اندر آن یک حجره از وسواس تن</p><p>چون بزد صوفی به جد در چاشتگاه</p><p>هر دو درماندند نه حیلت نه راه</p><p>هیچ معهودش نبد کو آن زمان</p><p>سوی خانه باز گردد از دکان</p><p>قاصدا آن روز بی‌وقت آن مروع</p><p>از خیالی کرد تا خانه رجوع</p><p>اعتماد زن بر آن کو هیچ بار</p><p>این زمان فا خانه نامد او ز کار</p><p>آن قیاسش راست نامد از قضا</p><p>گرچه ستارست هم بدهد سزا</p><p>چونک بد کردی بترس آمن مباش</p><p>زانک تخمست و برویاند خداش</p><p>چند گاهی او بپوشاند که تا</p><p>آیدت زان بد پشیمان و حیا</p><p>عهد عمر آن امیر مؤمنان</p><p>داد دزدی را به جلاد و عوان</p><p>بانگ زد آن دزد کای میر دیار</p><p>اولین بارست جرمم زینهار</p><p>گفت عمر حاش لله که خدا</p><p>بار اول قهر بارد در جزا</p><p>بارها پوشد پی اظهار فضل</p><p>باز گیرد از پی اظهار عدل</p><p>تا که این هر دو صفت ظاهر شود</p><p>آن مبشر گردد این منذر شود</p><p>بارها زن نیز این بد کرده بود</p><p>سهل بگذشت آن و سهلش می‌نمود</p><p>آن نمی‌دانست عقل پای‌سست</p><p>که سبو دایم ز جو ناید درست</p><p>آنچنانش تنگ آورد آن قضا</p><p>که منافق را کند مرگ فجا</p><p>نه طریق و نه رفیق و نه امان</p><p>دست کرده آن فرشته سوی جان</p><p>آنچنان کین زن در آن حجره جفا</p><p>خشک شد او و حریفش ز ابتلا</p><p>گفت صوفی با دل خود کای دو گبر</p><p>از شما کینه کشم لیکن به صبر</p><p>لیک نادانسته آرم این نفس</p><p>تا که هر گوشی ننوشد این جرس</p><p>از شما پنهان کشد کینه محق</p><p>اندک اندک هم‌چو بیماری دق</p><p>مرد دق باشد چو یخ هر لحظه کم</p><p>لیک پندارد بهر دم بهترم</p><p>هم‌چو کفتاری که می‌گیرندش و او</p><p>غرهٔ آن گفت کین کفتار کو</p><p>هیچ پنهان‌خانه آن زن را نبود</p><p>سمج و دهلیز و ره بالا نبود</p><p>نه تنوری که در آن پنهان شود</p><p>نه جوالی که حجاب آن شود</p><p>هم‌چو عرصهٔ پهن روز رستخیز</p><p>نه گو و نه پشته نه جای گریز</p><p>گفت یزدان وصف این جای حرج</p><p>بهر محشر لا تری فیها عوج</p><h2><a id="poem-8414" href="https://ganjoor.net/moulavi/masnavi/daftar4/sh7">بخش ۷ - معشوق را زیر چادر پنهان کردن  جهت تلبیس و بهانه گفتن  زن کی ان کید کن عظیم</a></h2>
<p>چادر خود را برو افکند زود</p><p>مرد را زن ساخت و در را بر گشود</p><p>زیر چادر مرد رسوا و عیان</p><p>سخت پیدا چون شتر بر نردبان</p><p>گفت خاتونیست از اعیان شهر</p><p>مر ورا از مال و اقبالست بهر</p><p>در ببستم تا کسی بیگانه‌ای</p><p>در نیاید زود نادانانه‌ای</p><p>گفت صوفی چیستش هین خدمتی</p><p>تا بر آرم بی‌سپاس و منتی</p><p>گفت میلش خویشی و پیوستگیست</p><p>نیک خاتونیست حق داند که کیست</p><p>خواست دختر را ببیند زیر دست</p><p>اتفاقا دختر اندر مکتبست</p><p>باز گفت ار آرد باشد یا سبوس</p><p>می‌کنم او را به جان و دل عروس</p><p>یک پسر دارد که اندر شهر نیست</p><p>خوب و زیرک چابک و مکسب کنیست</p><p>گفت صوفی ما فقیر و زار و کم</p><p>قوم خاتون مال‌دار و محتشم</p><p>کی بود این کفو ایشان در زواج</p><p>یک در از چوب و دری دیگر ز عاج</p><p>کفو باید هر دو جفت اندر نکاح</p><p>ورنه تنگ آید نماند ارتیاح</p><h2><a id="poem-8415" href="https://ganjoor.net/moulavi/masnavi/daftar4/sh8">بخش ۸ - گفتن زن کی او در بند جهاز نیست مراد او ستر و صلاحست و جواب گفتن صوفی این را سرپوشیده</a></h2>
<p>گفت گفتم من چنین عذری و او</p><p>گفت نه من نیستم اسباب جو</p><p>ما ز مال و زر ملول و تخمه‌ایم</p><p>ما به حرص و جمع نه چون عامه‌ایم</p><p>قصد ما سترست و پاکی و صلاح</p><p>در دو عالم خود بدان باشد فلاح</p><p>باز صوفی عذر درویشی بگفت</p><p>و آن مکرر کرد تا نبود نهفت</p><p>گفت زن من هم مکرر کرده‌ام</p><p>بی‌جهازی را مقرر کرده‌ام</p><p>اعتقاد اوست راسختر ز کوه</p><p>که ز صد فقرش نمی‌آید شکوه</p><p>او همی‌گوید مرادم عفتست</p><p>از شما مقصود صدق و همتست</p><p>گفت صوفی خود جهاز و مال ما</p><p>دید و می‌بیند هویدا و خفا</p><p>خانهٔ تنگی مقام یک تنی</p><p>که درو پنهان نماند سوزنی</p><p>باز ستر و پاکی و زهد و صلاح</p><p>او ز ما به داند اندر انتصاح</p><p>به ز ما می‌داند او احوال ستر</p><p>وز پس و پیش و سر و دنبال ستر</p><p>ظاهرا او بی‌جهاز و خادمست</p><p>وز صلاح و ستر او خود عالمست</p><p>شرح مستوری ز بابا شرط نیست</p><p>چون برو پیدا چو روز روشنیست</p><p>این حکایت را بدان گفتم که تا</p><p>لاف کم بافی چو رسوا شد خطا</p><p>مر ترا ای هم به دعوی مستزاد</p><p>این بدستت اجتهاد و اعتقاد</p><p>چون زن صوفی تو خاین بوده‌ای</p><p>دام مکر اندر دغا بگشوده‌ای</p><p>که ز هر ناشسته رویی کپ زنی</p><p>شرم داری وز خدای خویش نی</p><h2><a id="poem-8416" href="https://ganjoor.net/moulavi/masnavi/daftar4/sh9">بخش ۹ - غرض از سمیع و بصیر گفتن خدا را</a></h2>
<p>از پی آن گفت حق خود را بصیر</p><p>که بود دید ویت هر دم نذیر</p><p>از پی آن گفت حق خود را سمیع</p><p>تا ببندی لب ز گفتار شنیع</p><p>از پی آن گفت حق خود را علیم</p><p>تا نیندیشی فسادی تو ز بیم</p><p>نیست اینها بر خدا اسم علم</p><p>که سیه کافور دارد نام هم</p><p>اسم مشتقست و اوصاف قدیم</p><p>نه مثال علت اولی سقیم</p><p>ورنه تسخر باشد و طنز و دها</p><p>کر را سامع ضریران را ضیا</p><p>یا علم باشد حیی نام وقیح</p><p>یا سیاه زشت را نام صبیح</p><p>طفلک نوزاده را حاجی لقب</p><p>یا لقب غازی نهی بهر نسب</p><p>گر بگویند این لقبها در مدیح</p><p>تا ندارد آن صفت نبود صحیح</p><p>تسخر و طنزی بود آن یا جنون</p><p>پاک حق عما یقول الظالمون</p><p>من همی دانستمت پیش از وصال</p><p>که نکورویی ولیکن بدخصال</p><p>من همی دانستمت پیش از لقا</p><p>کز ستیزه راسخی اندر شقا</p><p>چونک چشمم سرخ باشد در غمش</p><p>دانمش زان درد گر کم بینمش</p><p>تو مرا چون بره دیدی بی شبان</p><p>تو گمان بردی ندارم پاسبان</p><p>عاشقان از درد زان نالیده‌اند</p><p>که نظر ناجایگه مالیده‌اند</p><p>بی‌شبان دانسته‌اند آن ظبی را</p><p>رایگان دانسته‌اند آن سبی را</p><p>تا ز غمزه تیر آمد بر جگر</p><p>که منم حارس گزافه کم نگر</p><p>کی کم از بره کم از بزغاله‌ام</p><p>که نباشد حارس از دنباله‌ام</p><p>حارسی دارم که ملکش می‌سزد</p><p>داند او بادی که آن بر من وزد</p><p>سرد بود آن باد یا گرم آن علیم</p><p>نیست غافل نیست غایب ای سقیم</p><p>نفس شهوانی ز حق کرست و کور</p><p>من به دل کوریت می‌دیدم ز دور</p><p>هشت سالت زان نپرسیدم به هیچ</p><p>که پرت دیدم ز جهل پیچ پیچ</p><p>خود چه پرسم آنک او باشد بتون</p><p>که تو چونی چون بود او سرنگون</p><h2><a id="poem-8417" href="https://ganjoor.net/moulavi/masnavi/daftar4/sh10">بخش ۱۰ - مثال دنیا چون گولخن و تقوی چون حمام</a></h2>
<p>شهوت دنیا مثال گلخنست</p><p>که ازو حمام تقوی روشنست</p><p>لیک قسم متقی زین تون صفاست</p><p>زانک در گرمابه است و در نقاست</p><p>اغنیا مانندهٔ سرگین‌کشان</p><p>بهر آتش کردن گرمابه‌بان</p><p>اندریشان حرص بنهاده خدا</p><p>تا بود گرمابه گرم و با نوا</p><p>ترک این تون گوی و در گرمابه ران</p><p>ترک تون را عین آن گرمابه دان</p><p>هر که در تونست او چون خادمست</p><p>مر ورا که صابرست و حازمست</p><p>هر که در حمام شد سیمای او</p><p>هست پیدا بر رخ زیبای او</p><p>تونیان را نیز سیما آشکار</p><p>از لباس و از دخان و از غبار</p><p>ور نبینی روش بویش را بگیر</p><p>بو عصا آمد برای هر ضریر</p><p>ور نداری بو در آرش در سخن</p><p>از حدیث نو بدان راز کهن</p><p>پس بگوید تونیی صاحب ذهب</p><p>بیست سله چرک بردم تا به شب</p><p>حرص تو چون آتشست اندر جهان</p><p>باز کرده هر زبانه صد دهان</p><p>پیش عقل این زر چو سرگین ناخوشست</p><p>گرچه چون سرگین فروغ آتشست</p><p>آفتابی که دم از آتش زند</p><p>چرک تر را لایق آتش کند</p><p>آفتاب آن سنگ را هم کرد زر</p><p>تا بتون حرص افتد صد شرر</p><p>آنک گوید مال گرد آورده‌ام</p><p>چیست یعنی چرک چندین برده‌ام</p><p>این سخن گرچه که رسوایی‌فزاست</p><p>در میان تونیان زین فخرهاست</p><p>که تو شش سله کشیدی تا به شب</p><p>من کشیدم بیست سله بی کرب</p><p>آنک در تون زاد و پاکی را ندید</p><p>بوی مشک آرد برو رنجی پدید</p><h2><a id="poem-8418" href="https://ganjoor.net/moulavi/masnavi/daftar4/sh11">بخش ۱۱ - قصهٔ آن دباغ کی در بازار عطاران از بوی عطر و مشک بیهوش و رنجور شد</a></h2>
<p>آن یکی افتاد بیهوش و خمید</p><p>چونک در بازار عطاران رسید</p><p>بوی عطرش زد ز عطاران راد</p><p>تا بگردیدش سر و بر جا فتاد</p><p>هم‌چو مردار اوفتاد او بی‌خبر</p><p>نیم روز اندر میان ره‌گذر</p><p>جمع آمد خلق بر وی آن زمان</p><p>جملگان لاحول‌گو درمان کنان</p><p>آن یکی کف بر دل او می براند</p><p>وز گلاب آن دیگری بر وی فشاند</p><p>او نمی‌دانست کاندر مرتعه</p><p>از گلاب آمد ورا آن واقعه</p><p>آن یکی دستش همی‌مالید و سر</p><p>وآن دگر کهگل همی آورد تر</p><p>آن بخور عود و شکر زد به هم</p><p>وآن دگر از پوششش می‌کرد کم</p><p>وآن دگر نبضش که تا چون می‌جهد</p><p>وان دگر بوی از دهانش می‌ستد</p><p>تا که می خوردست و یا بنگ و حشیش</p><p>خلق درماندند اندر بیهشیش</p><p>پس خبر بردند خویشان را شتاب</p><p>که فلان افتاده است آن‌جا خراب</p><p>کس نمی‌داند که چون مصروع گشت</p><p>یا چه شد کور افتاد از بام طشت</p><p>یک برادر داشت آن دباغ زفت</p><p>گربز و دانا بیامد زود تفت</p><p>اندکی سرگین سگ در آستین</p><p>خلق را بشکافت و آمد با حنین</p><p>گفت من رنجش همی دانم ز چیست</p><p>چون سبب دانی دوا کردن جلیست</p><p>چون سبب معلوم نبود مشکلست</p><p>داروی رنج و در آن صد محملست</p><p>چون بدانستی سبب را سهل شد</p><p>دانش اسباب دفع جهل شد</p><p>گفت با خود هستش اندر مغز و رگ</p><p>توی بر تو بوی آن سرگین سگ</p><p>تا میان اندر حدث او تا به شب</p><p>غرق دباغیست او روزی‌طلب</p><p>پس چنین گفتست جالینوس مه</p><p>آنچ عادت داشت بیمار آنش ده</p><p>کز خلاف عادتست آن رنج او</p><p>پس دوای رنجش از معتاد جو</p><p>چون جعل گشتست از سرگین‌کشی</p><p>از گلاب آید جعل را بیهشی</p><p>هم از آن سرگین سگ داروی اوست</p><p>که بدان او را همی معتاد و خوست</p><p>الخبیثات الخبیثین را بخوان</p><p>رو و پشت این سخن را باز دان</p><p>ناصحان او را به عنبر یا گلاب</p><p>می دوا سازند بهر فتح باب</p><p>مر خبیثان را نسازد طیبات</p><p>درخور و لایق نباشد ای ثقات</p><p>چون ز عطر وحی کر گشتند و گم</p><p>بد فغانشان که تطیرنا بکم</p><p>رنج و بیماریست ما را این مقال</p><p>نیست نیکو وعظتان ما را به فال</p><p>گر بیاغازید نصحی آشکار</p><p>ما کنیم آن دم شما را سنگسار</p><p>ما بلغو و لهو فربه گشته‌ایم</p><p>در نصیحت خویش را نسرشته‌ایم</p><p>هست قوت ما دروغ و لاف و لاغ</p><p>شورش معده‌ست ما را زین بلاغ</p><p>رنج را صدتو و افزون می‌کنید</p><p>عقل را دارو به افیون می‌کنید</p><h2><a id="poem-8419" href="https://ganjoor.net/moulavi/masnavi/daftar4/sh12">بخش ۱۲ - معالجه کردن برادر دباغ دباغ را به خفیه به بوی سرگین</a></h2>
<p>خلق را می‌راند از وی آن جوان</p><p>تا علاجش را نبینند آن کسان</p><p>سر به گوشش برد هم‌چون رازگو</p><p>پس نهاد آن چیز بر بینی او</p><p>کو به کف سرگین سگ ساییده بود</p><p>داروی مغز پلید آن دیده بود</p><p>ساعتی شد مرد جنبیدن گرفت</p><p>خلق گفتند این فسونی بد شگفت</p><p>کین بخواند افسون به گوش او دمید</p><p>مرده بود افسون به فریادش رسید</p><p>جنبش اهل فساد آن سو بود</p><p>که زنا و غمزه و ابرو بود</p><p>هر کرا مشک نصیحت سود نیست</p><p>لاجرم با بوی بد خو کرد نیست</p><p>مشرکان را زان نجس خواندست حق</p><p>کاندرون پشک زادند از سبق</p><p>کرم کو زادست در سرگین ابد</p><p>می‌نگرداند به عنبر خوی خود</p><p>چون نزد بر وی نثار رش نور</p><p>او همه جسمست بی‌دل چون قشور</p><p>ور ز رش نور حق قسمیش داد</p><p>هم‌چو رسم مصر سرگین مرغ‌زاد</p><p>لیک نه مرغ خسیس خانگی</p><p>بلک مرغ دانش و فرزانگی</p><p>تو بدان مانی کز آن نوری تهی</p><p>زآنک بینی بر پلیدی می‌نهی</p><p>از فراقت زرد شد رخسار و رو</p><p>برگ زردی میوهٔ ناپخته تو</p><p>دیگ ز آتش شد سیاه و دودفام</p><p>گوشت از سختی چنین ماندست خام</p><p>هشت سالت جوش دادم در فراق</p><p>کم نشد یک ذره خامیت و نفاق</p><p>غورهٔ تو سنگ بسته کز سقام</p><p>غوره‌ها اکنون مویزند و تو خام</p><h2><a id="poem-8420" href="https://ganjoor.net/moulavi/masnavi/daftar4/sh13">بخش ۱۳ - عذر خواستن آن عاشق از گناه خویش به تلبیس و روی پوش و فهم کردن معشوق آن را نیز</a></h2>
<p>گفت عاشق امتحان کردم مگیر</p><p>تا ببینم تو حریفی یا ستیر</p><p>من همی دانستمت بی‌امتحان</p><p>لیک کی باشد خبر هم‌چون عیان</p><p>آفتابی نام تو مشهور و فاش</p><p>چه زیانست ار بکردم ابتلاش</p><p>تو منی من خویشتن را امتحان</p><p>می‌کنم هر روز در سود و زیان</p><p>انبیا را امتحان کرده عدات</p><p>تا شده ظاهر ازیشان معجزات</p><p>امتحان چشم خود کردم به نور</p><p>ای که چشم بد ز چشمان تو دور</p><p>این جهان هم‌چون خرابست و تو گنج</p><p>گر تفحص کردم از گنجت مرنج</p><p>زان چنین بی‌خردگی کردم گزاف</p><p>تا زنم با دشمنان هر بار لاف</p><p>تا زبانم چون ترا نامی نهد</p><p>چشم ازین دیده گواهیها دهد</p><p>گر شدم در راه حرمت راه‌زن</p><p>آمدم ای مه به شمشیر و کفن</p><p>جز به دست خود مبرم پا و سر</p><p>که ازین دستم نه از دست دگر</p><p>از جدایی باز می‌رانی سخن</p><p>هر چه خواهی کن ولیکن این مکن</p><p>در سخن آباد این دم راه شد</p><p>گفت امکان نیست چون بیگاه شد</p><p>پوستها گفتیم و مغز آمد دفین</p><p>گر بمانیم این نماند همچنین</p><h2><a id="poem-8421" href="https://ganjoor.net/moulavi/masnavi/daftar4/sh14">بخش ۱۴ - رد کردن معشوقه عذر عاشق را و تلبیس او را در روی او مالیدن</a></h2>
<p>در جوابش بر گشاد آن یار لب</p><p>کز سوی ما روز سوی تست شب</p><p>حیله‌های تیره اندر داوری</p><p>پیش بینایان چرا می‌آوری</p><p>هر چه در دل داری از مکر و رموز</p><p>پیش ما رسواست و پیدا هم‌چو روز</p><p>گر بپوشیمش ز بنده‌پروری</p><p>تو چرا بی‌رویی از حد می‌بری</p><p>از پدر آموز که آدم در گناه</p><p>خوش فرود آمد به سوی پایگاه</p><p>چون بدید آن عالم الاسرار را</p><p>بر دو پا استاد استغفار را</p><p>بر سر خاکستر انده نشست</p><p>از بهانه شاخ تا شاخی نجست</p><p>ربنا انا ظلمنا گفت و بس</p><p>چونک جانداران بدید از پیش و پس</p><p>دید جانداران پنهان هم‌چو جان</p><p>دورباش هر یکی تا آسمان</p><p>که هلا پیش سلیمان مور باش</p><p>تا بنشکافد ترا این دورباش</p><p>جز مقام راستی یک دم مه‌ایست</p><p>هیچ لالا مرد را چون چشم نیست</p><p>کور اگر از پند پالوده شود</p><p>هر دمی او باز آلوده شود</p><p>آدما تو نیستی کور از نظر</p><p>لیک اذا جاء القضا عمی البصر</p><p>عمرها باید به نادر گاه‌گاه</p><p>تا که بینا از قضا افتد به چاه</p><p>کور را خود این قضا همراه اوست</p><p>که مرورا اوفتادن طبع و خوست</p><p>در حدث افتد نداند بوی چیست</p><p>از منست این بوی یا ز آلودگیست</p><p>ور کسی بر وی کند مشکی نثار</p><p>هم ز خود داند نه از احسان یار</p><p>پس دو چشم روشن ای صاحب‌نظر</p><p>مر ترا صد مادرست و صد پدر</p><p>خاصه چشم دل آن هفتاد توست</p><p>وین دو چشم حس خوشه‌چین اوست</p><p>ای دریغا ره‌زنان بنشسته‌اند</p><p>صد گره زیر زبانم بسته‌اند</p><p>پای‌بسته چون رود خوش راهوار</p><p>بس گران بندیست این معذور دار</p><p>این سخن اشکسته می‌آید دلا</p><p>کین سخن درست غیرت آسیا</p><p>در اگر چه خرد و اشکسته شود</p><p>توتیای دیدهٔ خسته شود</p><p>ای در از اشکست خود بر سر مزن</p><p>کز شکستن روشنی خواهی شدن</p><p>همچنین اشکسته بسته گفتنیست</p><p>حق کند آخر درستش کو غنیست</p><p>گندم ار بشکست و از هم در سکست</p><p>بر دکان آمد که نک نان درست</p><p>تو هم ای عاشق چو جرمت گشت فاش</p><p>آب و روغن ترک کن اشکسته باش</p><p>آنک فرزندان خاص آدم‌اند</p><p>نفحهٔ انا ظلمنا می‌دمند</p><p>حاجت خود عرضه کن حجت مگو</p><p>هم‌چو ابلیس لعین سخت‌رو</p><p>سخت‌رویی گر ورا شد عیب‌پوش</p><p>در ستیز و سخت‌رویی رو بکوش</p><p>آن ابوجهل از پیمبر معجزی</p><p>خواست هم‌چون کینه‌ور ترکی غزی</p><p>لیک آن صدیق حق معجز نخواست</p><p>گفت این رو خود نگوید جز که راست</p><p>کی رسد هم‌چون توی را کز منی</p><p>امتحان هم‌چو من یاری کنی</p><h2><a id="poem-8422" href="https://ganjoor.net/moulavi/masnavi/daftar4/sh15">بخش ۱۵ - گفتن آن جهود علی را کرم الله وجهه کی اگر اعتماد داری بر حافظی حق از سر این کوشک خود را در انداز و جواب گفتن  امیرالمؤمنین او را</a></h2>
<p>مرتضی را گفت روزی یک عنود</p><p>کو ز تعظیم خدا آگه نبود</p><p>بر سر بامی و قصری بس بلند</p><p>حفظ حق را واقفی ای هوشمند</p><p>گفت آری او حفیظست و غنی</p><p>هستی ما را ز طفلی و منی</p><p>گفت خود را اندر افکن هین ز بام</p><p>اعتمادی کن بحفظ حق تمام</p><p>تا یقین گرددمرا ایقان تو</p><p>و اعتقاد خوب با برهان تو</p><p>پس امیرش گفت خامش کن برو</p><p>تا نگردد جانت زین جرات گرو</p><p>کی رسد مر بنده را که با خدا</p><p>آزمایش پیش آرد ز ابتلا</p><p>بنده را کی زهره باشد کز فضول</p><p>امتحان حق کند ای گیج گول</p><p>آن خدا را می‌رسد کو امتحان</p><p>پیش آرد هر دمی با بندگان</p><p>تا به ما ما را نماید آشکار</p><p>که چه داریم از عقیده در سرار</p><p>هیچ آدم گفت حق را که ترا</p><p>امتحان کردم درین جرم و خطا</p><p>تا ببینم غایت حلمت شها</p><p>اه کرا باشد مجال این کرا</p><p>عقل تو از بس که آمد خیره‌سر</p><p>هست عذرت از گناه تو بتر</p><p>آنک او افراشت سقف آسمان</p><p>تو چه دانی کردن او را امتحان</p><p>ای ندانسته تو شر و خیر را</p><p>امتحان خود را کن آنگه غیر را</p><p>امتحان خود چو کردی ای فلان</p><p>فارغ آیی ز امتحان دیگران</p><p>چون بدانستی که شکردانه‌ای</p><p>پس بدانی کاهل شکرخانه‌ای</p><p>پس بدان بی‌امتحانی که اله</p><p>شکری نفرستدت ناجایگاه</p><p>این بدان بی‌امتحان از علم شاه</p><p>چون سری نفرستدت در پایگاه</p><p>هیچ عاقل افکند در ثمین</p><p>در میان مستراحی پر چمین</p><p>زانک گندم را حکیم آگهی</p><p>هیچ نفرستد به انبار کهی</p><p>شیخ را که پیشوا و رهبرست</p><p>گر مریدی امتحان کرد او خرست</p><p>امتحانش گر کنی در راه دین</p><p>هم تو گردی ممتحن ای بی‌یقین</p><p>جرات و جهلت شود عریان و فاش</p><p>او برهنه کی شود زان افتتاش</p><p>گر بیاید ذره سنجد کوه را</p><p>بر درد زان که ترازوش ای فتی</p><p>کز قیاس خود ترازو می‌تند</p><p>مرد حق را در ترازو می‌کند</p><p>چون نگنجد او به میزان خرد</p><p>پس ترازوی خرد را بر درد</p><p>امتحان هم‌چون تصرف دان درو</p><p>تو تصرف بر چنان شاهی مجو</p><p>چه تصرف کرد خواهد نقشها</p><p>بر چنان نقاش بهر ابتلا</p><p>امتحانی گر بدانست و بدید</p><p>نی که هم نقاش آن بر وی کشید</p><p>چه قدر باشد خود این صورت که بست</p><p>پیش صورتها که در علم ویست</p><p>وسوسهٔ این امتحان چون آمدت</p><p>بخت بد دان کآمد و گردن زدت</p><p>چون چنین وسواس دیدی زود زود</p><p>با خدا گرد و در آ اندر سجود</p><p>سجده گه را تر کن از اشک روان</p><p>کای خدا تو وا رهانم زین گمان</p><p>آن زمان کت امتحان مطلوب شد</p><p>مسجد دین تو پر خروب شد</p><h2><a id="poem-8423" href="https://ganjoor.net/moulavi/masnavi/daftar4/sh16">بخش ۱۶ - قصهٔ مسجد اقصی و خروب و عزم کردن داود علیه‌السلام پیش از سلیمان علیه‌السلام بر بنای آن مسجد</a></h2>
<p>چون درآمد عزم داودی به تنگ</p><p>که بسازد مسجد اقصی به سنگ</p><p>وحی کردش حق که ترک این بخوان</p><p>که ز دستت برنیاید این مکان</p><p>نیست در تقدیر ما آنک تو این</p><p>مسجد اقصی بر آری ای گزین</p><p>گفت جرمم چیست ای دانای راز</p><p>که مرا گویی که مسجد را مساز</p><p>گفت بی‌جرمی تو خونها کرده‌ای</p><p>خون مظلومان بگردن برده‌ای</p><p>که ز آواز تو خلقی بی‌شمار</p><p>جان بدادند و شدند آن را شکار</p><p>خون بسی رفتست بر آواز تو</p><p>بر صدای خوب جان‌پرداز تو</p><p>گفت مغلوب تو بودم مست تو</p><p>دست من بر بسته بود از دست تو</p><p>نه که هر مغلوب شه مرحوم بود</p><p>نه که المغلوب کالمعدوم بود</p><p>گفت این مغلوب معدومیست کو</p><p>جز به نسبت نیست معدوم ایقنوا</p><p>این چنین معدوم کو از خویش رفت</p><p>بهترین هستها افتاد و زفت</p><p>او به نسبت با صفات حق فناست</p><p>در حقیقت در فنا او را بقاست</p><p>جملهٔ ارواح در تدبیر اوست</p><p>جملهٔ اشباح هم در تیر اوست</p><p>آنک او مغلوب اندر لطف ماست</p><p>نیست مضطر بلک مختار ولاست</p><p>منتهای اختیار آنست خود</p><p>که اختیارش گردد اینجا مفتقد</p><p>اختیاری را نبودی چاشنی</p><p>گر نگشتی آخر او محو از منی</p><p>در جهان گر لقمه و گر شربتست</p><p>لذت او فرع محو لذتست</p><p>گرچه از لذات بی‌تاثیر شد</p><p>لذتی بود او و لذت‌گیر شد</p><h2><a id="poem-8424" href="https://ganjoor.net/moulavi/masnavi/daftar4/sh17">بخش ۱۷ - شرح انما الممنون اخوة والعلماء کنفس واحدة خاصه اتحاد داود و سلیمان و سایر انبیا علیهم‌السلام کی اگر یکی ازیشان را منکر شوی ایمان به هیچ نبی درست نباشد و این علامت اتحادست کی یک خانه از هزاران خانه ویران کنی آن همه ویران شود و یک دیوار قایم نماند کی لانفرق بین احد منهم و العاقل یکفیه الاشارة این خود از اشارت گذشت</a></h2>
<p>گرچه بر ناید به جهد و زور تو</p><p>لیک مسجد را برآرد پور تو</p><p>کردهٔ او کردهٔ تست ای حکیم</p><p>مؤمنان را اتصالی دان قدیم</p><p>مؤمنان معدود لیک ایمان یکی</p><p>جسمشان معدود لیکن جان یکی</p><p>غیرفهم و جان که در گاو و خرست</p><p>آدمی را عقل و جانی دیگرست</p><p>باز غیرجان و عقل آدمی</p><p>هست جانی در ولی آن دمی</p><p>جان حیوانی ندارد اتحاد</p><p>تو مجو این اتحاد از روح باد</p><p>گر خورد این نان نگردد سیر آن</p><p>ور کشد بار این نگردد او گران</p><p>بلک این شادی کند از مرگ او</p><p>از حسد میرد چو بیند برگ او</p><p>جان گرگان و سگان هر یک جداست</p><p>متحد جانهای شیران خداست</p><p>جمع گفتم جانهاشان من به اسم</p><p>کان یکی جان صد بود نسبت به جسم</p><p>هم‌چو آن یک نور خورشید سما</p><p>صد بود نسبت بصحن خانه‌ها</p><p>لیک یک باشد همه انوارشان</p><p>چونک برگیری تو دیوار از میان</p><p>چون نماند خانه‌ها را قاعده</p><p>مؤمنان مانند نفس واحده</p><p>فرق و اشکالات آید زین مقال</p><p>زانک نبود مثل این باشد مثال</p><p>فرقها بی‌حد بود از شخص شیر</p><p>تا به شخص آدمی‌زاد دلیر</p><p>لیک در وقت مثال ای خوش‌نظر</p><p>اتحاد از روی جانبازی نگر</p><p>کان دلیر آخر مثال شیر بود</p><p>نیست مثل شیر در جملهٔ حدود</p><p>متحد نقشی ندارد این سرا</p><p>تا که مثلی وا نمایم من ترا</p><p>هم مثال ناقصی دست آورم</p><p>تا ز حیرانی خرد را وا خرم</p><p>شب بهر خانه چراغی می‌نهند</p><p>تا به نور آن ز ظلمت می‌رهند</p><p>آن چراغ این تن بود نورش چو جان</p><p>هست محتاج فتیل و این و آن</p><p>آن چراغ شش فتیلهٔ این حواس</p><p>جملگی بر خواب و خور دارد اساس</p><p>بی‌خور و بی‌خواب نزید نیم دم</p><p>با خور و با خواب نزید نیز هم</p><p>بی‌فتیل و روغنش نبود بقا</p><p>با فتیل و روغن او هم بی‌وفا</p><p>زانک نور علتی‌اش مرگ‌جوست</p><p>چون زید که روز روشن مرگ اوست</p><p>جمله حسهای بشر هم بی‌بقاست</p><p>زانک پیش نور روز حشر لاست</p><p>نور حس و جان بابایان ما</p><p>نیست کلی فانی و لا چون گیا</p><p>لیک مانند ستاره و ماهتاب</p><p>جمله محوند از شعاع آفتاب</p><p>آنچنان که سوز و درد زخم کیک</p><p>محو گردد چون در آید مار الیک</p><p>آنچنان که عور اندر آب جست</p><p>تا در آب از زخم زنبوران برست</p><p>می‌کند زنبور بر بالا طواف</p><p>چون بر آرد سر ندارندش معاف</p><p>آب ذکر حق و زنبور این زمان</p><p>هست یاد آن فلانه وان فلان</p><p>دم بخور در آب ذکر و صبر کن</p><p>تا رهی از فکر و وسواس کهن</p><p>بعد از آن تو طبع آن آب صفا</p><p>خود بگیری جملگی سر تا به پا</p><p>آنچنان که از آب آن زنبور شر</p><p>می‌گریزد از تو هم گیرد حذر</p><p>بعد از آن خواهی تو دور از آب باش</p><p>که بسر هم‌طبع آبی خواجه‌تاش</p><p>بس کسانی کز جهان بگذشته‌اند</p><p>لا نیند و در صفات آغشته‌اند</p><p>در صفات حق صفات جمله‌شان</p><p>هم‌چو اختر پیش آن خور بی‌نشان</p><p>گر ز قرآن نقل خواهی ای حرون</p><p>خوان جمیع هم لدینا محضرون</p><p>محضرون معدوم نبود نیک بین</p><p>تا بقای روحها دانی یقین</p><p>روح محجوب از بقا بس در عذاب</p><p>روح واصل در بقا پاک از حجاب</p><p>زین چراغ حس حیوان المراد</p><p>گفتمت هان تا نجویی اتحاد</p><p>روح خود را متصل کن ای فلان</p><p>زود با ارواح قدس سالکان</p><p>صد چراغت ار مرند ار بیستند</p><p>پس جدا اند و یگانه نیستند</p><p>زان همه جنگند این اصحاب ما</p><p>جنگ کس نشنید اندر انبیا</p><p>زانک نور انبیا خورشید بود</p><p>نور حس ما چراغ و شمع و دود</p><p>یک بمیرد یک بماند تا به روز</p><p>یک بود پژمرده دیگر با فروز</p><p>جان حیوانی بود حی از غذا</p><p>هم بمیرد او بهر نیک و بذی</p><p>گر بمیرد این چراغ و طی شود</p><p>خانهٔ همسایه مظلم کی شود</p><p>نور آن خانه چو بی این هم به پاست</p><p>پس چراغ حس هر خانه جداست</p><p>این مثال جان حیوانی بود</p><p>نه مثال جان ربانی بود</p><p>باز از هندوی شب چون ماه زاد</p><p>در سر هر روزنی نوری فتاد</p><p>نور آن صد خانه را تو یک شمر</p><p>که نماند نور این بی آن دگر</p><p>تا بود خورشید تابان بر افق</p><p>هست در هر خانه نور او قنق</p><p>باز چون خورشید جان آفل شود</p><p>نور جمله خانه‌ها زایل شود</p><p>این مثال نور آمد مثل نی</p><p>مر ترا هادی عدو را ره‌زنی</p><p>بر مثال عنکبوت آن زشت‌خو</p><p>پرده‌های گنده را بر بافد او</p><p>از لعاب خویش پردهٔ نور کرد</p><p>دیدهٔ ادراک خود را کور کرد</p><p>گردن اسپ ار بگیرد بر خورد</p><p>ور بگیرد پاش بستاند لگد</p><p>کم نشین بر اسپ توسن بی‌لگام</p><p>عقل و دین را پیشوا کن والسلام</p><p>اندرین آهنگ منگر سست و پست</p><p>کاندرین ره صبر و شق انفسست</p><h2><a id="poem-8425" href="https://ganjoor.net/moulavi/masnavi/daftar4/sh18">بخش ۱۸ - بقیهٔ قصهٔ بنای مسجد اقصی</a></h2>
<p>چون سلیمان کرد آغاز بنا</p><p>پاک چون کعبه همایون چون منی</p><p>در بنااش دیده می‌شد کر و فر</p><p>نی فسرده چون بناهای دگر</p><p>در بنا هر سنگ کز که می‌سکست</p><p>فاش سیروا بی‌همی گفت از نخست</p><p>هم‌چو از آب و گل آدم‌کده</p><p>نور ز آهک پاره‌ها تابان شده</p><p>سنگ بی‌حمال آینده شده</p><p>وان در و دیوارها زنده شده</p><p>حق همی‌گوید که دیوار بهشت</p><p>نیست چون دیوارها بی‌جان و زشت</p><p>چون در و دیوار تن با آگهیست</p><p>زنده باشد خانه چون شاهنشهیست</p><p>هم درخت و میوه هم آب زلال</p><p>با بهشتی در حدیث و در مقال</p><p>زانک جنت را نه ز آلت بسته‌اند</p><p>بلک از اعمال و نیت بسته‌اند</p><p>این بنا ز آب و گل مرده بدست</p><p>وان بنا از طاعت زنده شدست</p><p>این به اصل خویش ماند پرخلل</p><p>وان به اصل خود که علمست و عمل</p><p>هم سریر و قصر و هم تاج و ثیاب</p><p>با بهشتی در سؤال و در جواب</p><p>فرش بی‌فراش پیچیده شود</p><p>خانه بی‌مکناس روبیده شود</p><p>خانهٔ دل بین ز غم ژولیده شد</p><p>بی‌کناس از توبه‌ای روبیده شد</p><p>تخت او سیار بی‌حمال شد</p><p>حلقه و در مطرب و قوال شد</p><p>هست در دل زندگی دارالخلود</p><p>در زبانم چون نمی‌آید چه سود</p><p>چون سلیمان در شدی هر بامداد</p><p>مسجد اندر بهر ارشاد عباد</p><p>پند دادی گه بگفت و لحن و ساز</p><p>گه به فعل اعنی رکوعی یا نماز</p><p>پند فعلی خلق را جذاب‌تر</p><p>که رسد در جان هر باگوش و کر</p><p>اندر آن وهم امیری کم بود</p><p>در حشم تاثیر آن محکم بود</p><h2><a id="poem-8426" href="https://ganjoor.net/moulavi/masnavi/daftar4/sh19">بخش ۱۹ - قصهٔ آغاز خلافت عثمان رضی الله  عنه و خطبهٔ وی در بیان آنک ناصح  فعال به فعل به از ناصح قوال به قول</a></h2>
<p>قصهٔ عثمان که بر منبر برفت</p><p>چون خلافت یافت بشتابید تفت</p><p>منبر مهتر که سه‌پایه بدست</p><p>رفت بوبکر و دوم پایه نشست</p><p>بر سوم پایه عمر در دور خویش</p><p>از برای حرمت اسلام و کیش</p><p>دور عثمان آمد او بالای تخت</p><p>بر شد و بنشست آن محمودبخت</p><p>پس سؤالش کرد شخصی بوالفضول</p><p>که آن دو ننشستند بر جای رسول</p><p>پس تو چون جستی ازیشان برتری</p><p>چون برتبت تو ازیشان کمتری</p><p>گفت اگر پایهٔ سوم را بسپرم</p><p>وهم آید که مثال عمرم</p><p>بر دوم پایه شوم من جای‌جو</p><p>گویی بوبکرست و این هم مثل او</p><p>هست این بالا مقام مصطفی</p><p>وهم مثلی نیست با آن شه مرا</p><p>بعد از آن بر جای خطبه آن ودود</p><p>تا به قرب عصر لب‌خاموش بود</p><p>زهره نه کس را که گوید هین بخوان</p><p>یا برون آید ز مسجد آن زمان</p><p>هیبتی بنشسته بد بر خاص و عام</p><p>پر شده نور خدا آن صحن و بام</p><p>هر که بینا ناظر نورش بدی</p><p>کور زان خورشید هم گرم آمدی</p><p>پس ز گرمی فهم کردی چشم کور</p><p>که بر آمد آفتابی بی‌فتور</p><p>لیک این گرمی گشاید دیده را</p><p>تا ببیند عین هر بشنیده را</p><p>گرمیش را ضجرتی و حالتی</p><p>زان تبش دل را گشادی فسحتی</p><p>کور چون شد گرم از نور قدم</p><p>از فرح گوید که من بینا شدم</p><p>سخت خوش مستی ولی ای بوالحسن</p><p>پاره‌ای راهست تا بینا شدن</p><p>این نصیب کور باشد ز آفتاب</p><p>صد چنین والله اعلم بالصواب</p><p>وآنک او آن نور را بینا بود</p><p>شرح او کی کار بوسینا بود</p><p>ور شود صد تو که باشد این زبان</p><p>که بجنباند به کف پردهٔ عیان</p><p>وای بر وی گر بساید پرده را</p><p>تیغ اللهی کند دستش جدا</p><p>دست چه بود خود سرش را بر کند</p><p>آن سری کز جهل سرها می‌کند</p><p>این به تقدیر سخن گفتم ترا</p><p>ورنه خود دستش کجا و آن کجا</p><p>خاله را خایه بدی خالو شدی</p><p>این به تقدیر آمدست ار او بدی</p><p>از زبان تا چشم کو پاک از شکست</p><p>صد هزاران ساله گویم اندکست</p><p>هین مشو نومید نور از آسمان</p><p>حق چو خواهد می‌رسد در یک زمان</p><p>صد اثر در کانها از اختران</p><p>می‌رساند قدرتش در هر زمان</p><p>اختر گردون ظلم را ناسخست</p><p>اختر حق در صفاتش راسخست</p><p>چرخ پانصد ساله راه ای مستعین</p><p>در اثر نزدیک آمد با زمین</p><p>سه هزاران سال و پانصد تا زحل</p><p>دم بدم خاصیتش آرد عمل</p><p>در همش آرد چو سایه در ایاب</p><p>طول سایه چیست پیش آفتاب</p><p>وز نفوس پاک اختروش مدد</p><p>سوی اخترهای گردون می‌رسد</p><p>ظاهر آن اختران قوام ما</p><p>باطن ما گشته قوام سما</p>
</body></html>