<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-2714" href="https://ganjoor.net/moulavi/shams/ghazalsh/sh90">غزل شمارهٔ ۹۰</a></h2>
<p>ای شاد که ما هستیم اندر غم تو جانا</p><p>هم محرم عشق تو هم محرم تو جانا</p><p>هم ناظر روی تو هم مست سبوی تو</p><p>هم شسته به نظاره بر طارم تو جانا</p><p>تو جان سلیمانی آرامگه جانی</p><p>ای دیو و پری شیدا از خاتم تو جانا</p><p>ای بیخودی جان‌ها در طلعت خوب تو</p><p>ای روشنی دل‌ها اندر دم تو جانا</p><p>در عشق تو خمارم در سر ز تو می دارم</p><p>از حسن جمالات پرخرم تو جانا</p><p>تو کعبه عشاقی شمس الحق تبریزی</p><p>زمزم شکر آمیزد از زمزم تو جانا</p><h2><a id="poem-2715" href="https://ganjoor.net/moulavi/shams/ghazalsh/sh91">غزل شمارهٔ ۹۱</a></h2>
<p>در آب فکن ساقی بط زاده آبی را</p><p>بشتاب و شتاب اولی مستان شبابی را</p><p>ای جان بهار و دی وی حاتم نقل و می</p><p>پر کن ز شکر چون نی بوبکر ربابی را</p><p>ای ساقی شور و شر هین عیش بگیر از سر</p><p>پر کن ز می احمر سغراق و شرابی را</p><p>بنما ز می فرخ این سو اخ و آن سو اخ</p><p>بربای نقاب از رخ معشوق نقابی را</p><p>احسنت زهی یار او شاخ گل بی‌خار او</p><p>شاباش زهی دارو دل‌های کبابی را</p><p>صد حلقه نگر شیدا زان باده ناپیدا</p><p>کاسد کند این صهبا صد خمر لعابی را</p><p>مستان چمن پنهان اشکوفه ز شاخ افشان</p><p>صد کوه چو که غلطان سیلاب حبابی را</p><p>گر آن قدح روشن جانست نهان از تن</p><p>پنهان نتوان کردن مستی و خرابی را</p><p>ماییم چو کشت ای جان سرسبز در این میدان</p><p>تشنه شده و جویان باران سحابی را</p><p>چون رعد نه‌ای خامش چون پرده تست این هش</p><p>وز صبر و فنا می‌کش طوطی خطابی را</p><h2><a id="poem-2716" href="https://ganjoor.net/moulavi/shams/ghazalsh/sh92">غزل شمارهٔ ۹۲</a></h2>
<p>زهی باغ زهی باغ که بشکفت ز بالا</p><p>زهی قدر و زهی بدر تبارک و تعالی</p><p>زهی فر زهی نور زهی شر زهی شور</p><p>زهی گوهر منثور زهی پشت و تولا</p><p>زهی ملک زهی مال زهی قال زهی حال</p><p>زهی پر و زهی بال بر افلاک تجلی</p><p>چو جان سلسله‌ها را بدرد به حرونی</p><p>چه ذاالنون چه مجنون چه لیلی و چه لیلا</p><p>علم‌های الهی ز پس کوه برآمد</p><p>چه سلطان و چه خاقان چه والی و چه والا</p><p>چه پیش آمد جان را که پس انداخت جهان را</p><p>بزن گردن آن را که بگوید که تسلا</p><p>چو بی‌واسطه جبار بپرورد جهان را</p><p>چه ناقوس چه ناموس چه اهلا و چه سهلا</p><p>گر اجزای زمینی وگر روح امینی</p><p>چو آن حال ببینی بگو جل جلالا</p><p>گر افلاک نباشد به خدا باک نباشد</p><p>دل غمناک نباشد مکن بانگ و علالا</p><p>فروپوش فروپوش نه بخروش نه بفروش</p><p>تویی باده مدهوش یکی لحظه بپالا</p><p>تو کرباسی و قصار تو انگوری و عصار</p><p>بپالا و بیفشار ولی دست میالا</p><p>خمش باش خمش باش در این مجمع اوباش</p><p>مگو فاش مگو فاش ز مولی و ز مولا</p><h2><a id="poem-2717" href="https://ganjoor.net/moulavi/shams/ghazalsh/sh93">غزل شمارهٔ ۹۳</a></h2>
<p>میندیش میندیش که اندیشه گری‌ها</p><p>چو نفطند بسوزند ز هر بیخ تری‌ها</p><p>خرف باش خرف باش ز مستی و ز حیرت</p><p>که تا جمله نیستان نماید شکری‌ها</p><p>جنونست شجاعت میندیش و درانداز</p><p>چو شیران و چو مردان گذر کن ز غری‌ها</p><p>که اندیشه چو دامست بر ایثار حرامست</p><p>چرا باید حیلت پی لقمه بری‌ها</p><p>ره لقمه چو بستی ز هر حیله برستی</p><p>وگر حرص بنالد بگیریم کری‌ها</p><h2><a id="poem-2718" href="https://ganjoor.net/moulavi/shams/ghazalsh/sh94">غزل شمارهٔ ۹۴</a></h2>
<p>زهی عشق زهی عشق که ما راست خدایا</p><p>چه نغزست و چه خوبست و چه زیباست خدایا</p><p>از آن آب حیاتست که ما چرخ زنانیم</p><p>نه از کف و نه از نای نه دف‌هاست خدایا</p><p>یقین گشت که آن شاه در این عرس نهانست</p><p>که اسباب شکرریز مهیاست خدایا</p><p>به هر مغز و دماغی که درافتاد خیالش</p><p>چه مغزست و چه نغزست چه بیناست خدایا</p><p>تن ار کرد فغانی ز غم سود و زیانی</p><p>ز تست آنک دمیدن نه ز سرناست خدایا</p><p>نی تن را همه سوراخ چنان کرد کف تو</p><p>که شب و روز در این ناله و غوغاست خدایا</p><p>نی بیچاره چه داند که ره پرده چه باشد</p><p>دم ناییست که بیننده و داناست خدایا</p><p>که در باغ و گلستان ز کر و فر مستان</p><p>چه نورست و چه شورست چه سوداست خدایا</p><p>ز تیه خوش موسی و ز مایده عیسی</p><p>چه لوتست و چه قوتست و چه حلواست خدایا</p><p>از این لوت و زین قوت چه مستیم و چه مبهوت</p><p>که از دخل زمین نیست ز بالاست خدایا</p><p>ز عکس رخ آن یار در این گلشن و گلزار</p><p>به هر سو مه و خورشید و ثریاست خدایا</p><p>چو سیلیم و چو جوییم همه سوی تو پوییم</p><p>که منزلگه هر سیل به دریاست خدایا</p><p>بسی خوردم سوگند که خاموش کنم لیک</p><p>مگر هر در دریای تو گویاست خدایا</p><p>خمش ای دل که تو مستی مبادا به جهانی</p><p>نگهش دار ز آفت که برجاست خدایا</p><p>ز شمس الحق تبریز دل و جان و دو دیده</p><p>سراسیمه و آشفته سوداست خدایا</p><h2><a id="poem-2719" href="https://ganjoor.net/moulavi/shams/ghazalsh/sh95">غزل شمارهٔ ۹۵</a></h2>
<p>زهی عشق زهی عشق که ما راست خدایا</p><p>چه نغزست و چه خوبست و چه زیباست خدایا</p><p>چه گرمیم چه گرمیم از این عشق چو خورشید</p><p>چه پنهان و چه پنهان و چه پیداست خدایا</p><p>زهی ماه زهی ماه زهی باده همراه</p><p>که جان را و جهان را بیاراست خدایا</p><p>زهی شور زهی شور که انگیخته عالم</p><p>زهی کار زهی بار که آن جاست خدایا</p><p>فروریخت فروریخت شهنشاه سواران</p><p>زهی گرد زهی گرد که برخاست خدایا</p><p>فتادیم فتادیم بدان سان که نخیزیم</p><p>ندانیم ندانیم چه غوغاست خدایا</p><p>ز هر کوی ز هر کوی یکی دود دگرگون</p><p>دگربار دگربار چه سوداست خدایا</p><p>نه دامیست نه زنجیر همه بسته چراییم</p><p>چه بندست چه زنجیر که برپاست خدایا</p><p>چه نقشیست چه نقشیست در این تابه دل‌ها</p><p>غریبست غریبست ز بالاست خدایا</p><p>خموشید خموشید که تا فاش نگردید</p><p>که اغیار گرفتست چپ و راست خدایا</p><h2><a id="poem-2720" href="https://ganjoor.net/moulavi/shams/ghazalsh/sh96">غزل شمارهٔ ۹۶</a></h2>
<p>لب را تو به هر بوسه و هر لوت میالا</p><p>تا از لب دلدار شود مست و شکرخا</p><p>تا از لب تو بوی لب غیر نیاید</p><p>تا عشق مجرد شود و صافی و یکتا</p><p>آن لب که بود کون خری بوسه گه او</p><p>کی یابد آن لب شکربوس مسیحا</p><p>می‌دانک حدث باشد جز نور قدیمی</p><p>بر مزبله پرحدث آن گاه تماشا</p><p>آنگه که فنا شد حدث اندر دل پالیز</p><p>رست از حدثی و شود او چاشنی افزا</p><p>تا تو حدثی لذت تقدیس چه دانی</p><p>رو از حدثی سوی تبارک و تعالی</p><p>زان دست مسیح آمد داروی جهانی</p><p>کو دست نگه داشت ز هر کاسه سکبا</p><p>از نعمت فرعون چو موسی کف و لب شست</p><p>دریای کرم داد مر او را ید بیضا</p><p>خواهی که ز معده و لب هر خام گریزی</p><p>پرگوهر و روتلخ همی‌باش چو دریا</p><p>هین چشم فروبند که آن چشم غیورست</p><p>هین معده تهی دار که لوتیست مهیا</p><p>سگ سیر شود هیچ شکاری بنگیرد</p><p>کز آتش جوعست تک و گام تقاضا</p><p>کو دست و لب پاک که گیرد قدح پاک</p><p>کو صوفی چالاک که آید سوی حلوا</p><p>بنمای از این حرف تصاویر حقایق</p><p>یا من قسم القهوه و الکاس علینا</p><h2><a id="poem-2721" href="https://ganjoor.net/moulavi/shams/ghazalsh/sh97">غزل شمارهٔ ۹۷</a></h2>
<p>رفتم به سوی مصر و خریدم شکری را</p><p>خود فاش بگو یوسف زرین کمری را</p><p>در شهر کی دیدست چنین شهره بتی را</p><p>در بر کی کشیدست سهیل و قمری را</p><p>بنشاند به ملکت ملکی بنده بد را</p><p>بخرید به گوهر کرمش بی‌گهری را</p><p>خضر خضرانست و از هیچ عجب نیست</p><p>کز چشمه جان تازه کند او جگری را</p><p>از بهر زبردستی و دولت دهی آمد</p><p>نی زیر و زبر کردن زیر و زبری را</p><p>شاید که نخسپیم به شب چونک نهانی</p><p>مه بوسه دهد هر شب انجم شمری را</p><p>آثار رساند دل و جان را به مؤثر</p><p>حمال دل و جان کند آن شه اثری را</p><p>اکسیر خداییست بدان آمد کاین جا</p><p>هر لحظه زر سرخ کند او حجری را</p><p>جان‌های چو عیسی به سوی چرخ برانند</p><p>غم نیست اگر ره نبود لاشه خری را</p><p>هر چیز گمان بردم در عالم و این نی</p><p>کاین جاه و جلالست خدایی نظری را</p><p>سوز دل شاهانه خورشید بباید</p><p>تا سرمه کشد چشم عروس سحری را</p><p>ما عقل نداریم یکی ذره وگر نی</p><p>کی آهوی عاقل طلبد شیر نری را</p><p>بی عقل چو سایه پیت ای دوست دوانیم</p><p>کان روی چو خورشید تو نبود دگری را</p><p>خورشید همه روز بدان تیغ گزارد</p><p>تا زخم زند هر طرفی بی‌سپری را</p><p>بر سینه نهد عقل چنان دل شکنی را</p><p>در خانه کشد روح چنان رهگذی را</p><p>در هدیه دهد چشم چنان لعل لبی را</p><p>رخ زر زند از بهر چنین سیمبری را</p><p>رو صاحب آن چشم شو ای خواجه چو ابرو</p><p>کو راست کند چشم کژ کژنگری را</p><p>ای پاک دلان با جز او عشق مبازید</p><p>نتوان دل و جان دادن هر مختصری را</p><p>خاموش که او خود بکشد عاشق خود را</p><p>تا چند کشی دامن هر بی‌هنری را</p><h2><a id="poem-2722" href="https://ganjoor.net/moulavi/shams/ghazalsh/sh98">غزل شمارهٔ ۹۸</a></h2>
<p>ای از نظرت مست شده اسم و مسما</p><p>ای یوسف جان گشته ز لب‌های شکرخا</p><p>ما را چه از آن قصه که گاو آمد و خر رفت</p><p>هین وقت لطیفست از آن عربده بازآ</p><p>ای شاه تو شاهی کن و آراسته کن بزم</p><p>ای جان ولی نعمت هر وامق و عذرا</p><p>هم دایه جان‌هایی و هم جوی می و شیر</p><p>هم جنت فردوسی و هم سدره خضرا</p><p>جز این بنگوییم وگر نیز بگوییم</p><p>گویید خسیسان که محالست و علالا</p><p>خواهی که بگویم بده آن جام صبوحی</p><p>تا چرخ به رقص آید و صد زهره زهرا</p><p>هر جا ترشی باشد اندر غم دنیی</p><p>می‌غرد و می‌برد از آن جای دل ما</p><p>برخیز بخیلانه در خانه فروبند</p><p>کان جا که تویی خانه شود گلشن و صحرا</p><p>این مه ز کجا آمد وین روی چه رویست</p><p>این نور خداییست تبارک و تعالی</p><p>هم قادر و هم قاهر و هم اول و آخر</p><p>اول غم و سودا و به آخر ید بیضا</p><p>هر دل که نلرزیدت و هر چشم که نگریست</p><p>یا رب خبرش ده تو از این عیش و تماشا</p><p>تا شید برآرد وی و آید به سر کوی</p><p>فریاد برآرد که تمنیت تمنا</p><p>نگذاردش آن عشق که سر نیز بخارد</p><p>شاباش زهی سلسله و جذب و تقاضا</p><p>در شهر چو من گول مگر عشق ندیدست</p><p>هر لحظه مرا گیرد این عشق ز بالا</p><p>هر داد و گرفتی که ز بالاست لطیفست</p><p>گر حاذق جدست وگر عشوه تیبا</p><h2><a id="poem-2723" href="https://ganjoor.net/moulavi/shams/ghazalsh/sh99">غزل شمارهٔ ۹۹</a></h2>
<p>دلارام نهان گشته ز غوغا</p><p>همه رفتند و خلوت شد برون آ</p><p>برآور بنده را از غرقه خون</p><p>فرح ده روی زردم را ز صفرا</p><p>کنار خویش دریا کردم از اشک</p><p>تماشا چون نیایی سوی دریا</p><p>چو تو در آینه دیدی رخ خود</p><p>از آن خوشتر کجا باشد تماشا</p><p>غلط کردم در آیینه نگنجی</p><p>ز نورت می‌شود لا کل اشیاء</p><p>رهید آن آینه از رنج صیقل</p><p>ز رویت می‌شود پاک و مصفا</p><p>تو پنهانی چو عقل و جمله از تست</p><p>خرابی‌ها عمارت‌ها به هر جا</p><p>هر آنک پهلوی تو خانه گیرد</p><p>به پیشش پست شد بام ثریا</p><p>چه باشد حال تن کز جان جدا شد</p><p>چه عذر آورد کسی کز تست عذرا</p><p>چه یاری یابد از یاران همدل</p><p>کسی کز جان شیرین گشت تنها</p><p>به از صبحی تو خلقان را به هر روز</p><p>به از خوابی ضعیفان را به شب‌ها</p><p>تو را در جان بدیدم بازرستم</p><p>چو گمراهان نگویم زیر و بالا</p><p>چو در عالم زدی تو آتش عشق</p><p>جهان گشتست همچون دیگ حلوا</p><p>همه حسن از تو باید ماه و خورشید</p><p>همه مغز از تو باید جدی و جوزا</p><p>بدان شد شب شفا و راحت خلق</p><p>که سودای توش بخشید سودا</p><p>چو پروانه‌ست خلق و روز چون شمع</p><p>که از زیب خودش کردی تو زیبا</p><p>هر آن پروانه که شمع تو را دید</p><p>شبش خوشتر ز روز آمد به سیما</p><p>همی‌پرد به گرد شمع حسنت</p><p>به روز و شب ندارد هیچ پروا</p><p>نمی‌یارم بیان کردن از این بیش</p><p>بگفتم این قدر باقی تو فرما</p><p>بگو باقی تو شمس الدین تبریز</p><p>که به گوید حدیث قاف عنقا</p><h2><a id="poem-2724" href="https://ganjoor.net/moulavi/shams/ghazalsh/sh100">غزل شمارهٔ ۱۰۰</a></h2>
<p>بیا ای جان نو داده جهان را</p><p>ببر از کار عقل کاردان را</p><p>چو تیرم تا نپرانی نپرم</p><p>بیا بار دگر پر کن کمان را</p><p>ز عشقت باز طشت از بام افتاد</p><p>فرست از بام باز آن نردبان را</p><p>مرا گویند بامش از چه سویست</p><p>از آن سویی که آوردند جان را</p><p>از آن سویی که هر شب جان روانست</p><p>به وقت صبح بازآرد روان را</p><p>از آن سو که بهار آید زمین را</p><p>چراغ نو دهد صبح آسمان را</p><p>از آن سو که عصایی اژدها شد</p><p>به دوزخ برد او فرعونیان را</p><p>از آن سو که تو را این جست و جو خاست</p><p>نشان خود اوست می‌جوید نشان را</p><p>تو آن مردی که او بر خر نشسته است</p><p>همی‌پرسد ز خر این را و آن را</p><p>خمش کن کو نمی‌خواهد ز غیرت</p><p>که در دریا درآرد همگنان را</p><h2><a id="poem-2725" href="https://ganjoor.net/moulavi/shams/ghazalsh/sh101">غزل شمارهٔ ۱۰۱</a></h2>
<p>بسوزانیم سودا و جنون را</p><p>درآشامیم هر دم موج خون را</p><p>حریف دوزخ آشامان مستیم</p><p>که بشکافند سقف سبزگون را</p><p>چه خواهد کرد شمع لایزالی</p><p>فلک را وین دو شمع سرنگون را</p><p>فروبریم دست دزد غم را</p><p>که دزدیدست عقل صد زبون را</p><p>شراب صرف سلطانی بریزیم</p><p>بخوابانیم عقل ذوفنون را</p><p>چو گردد مست حد بر وی برانیم</p><p>که از حد برد تزویر و فسون را</p><p>اگر چه زوبع و استاد جمله‌ست</p><p>چه داند حیله ریب المنون را</p><p>چنانش بیخود و سرمست سازیم</p><p>که چون آید نداند راه چون را</p><p>چنان پیر و چنان عالم فنا به</p><p>که تا عبرت شود لایعلمون را</p><p>کنون عالم شود کز عشق جان داد</p><p>کنون واقف شود علم درون را</p><p>درون خانه دل او ببیند</p><p>ستون این جهان بی‌ستون را</p><p>که سرگردان بدین سرهاست گر نه</p><p>سکون بودی جهان بی‌سکون را</p><p>تن باسر نداند سر کن را</p><p>تن بی‌سر شناسد کاف و نون را</p><p>یکی لحظه بنه سر ای برادر</p><p>چه باشد از برای آزمون را</p><p>یکی دم رام کن از بهر سلطان</p><p>چنین سگ را چنین اسب حرون را</p><p>تو دوزخ دان خودآگاهی عالم</p><p>فنا شو کم طلب این سرفزون را</p><p>چنان اندر صفات حق فرورو</p><p>که برنایی نبینی این برون را</p><p>چه جویی ذوق این آب سیه را</p><p>چه بویی سبزه این بام تون را</p><p>خمش کردم نیارم شرح کردن</p><p>ز رشک و غیرت هر خام دون را</p><p>نما ای شمس تبریزی کمالی</p><p>که تا نقصی نباشد کاف و نون را</p><h2><a id="poem-2726" href="https://ganjoor.net/moulavi/shams/ghazalsh/sh102">غزل شمارهٔ ۱۰۲</a></h2>
<p>سلیمانا بیار انگشتری را</p><p>مطیع و بنده کن دیو و پری را</p><p>برآر آواز ردوها علی</p><p>منور کن سرای شش دری را</p><p>برآوردن ز مغرب آفتابی</p><p>مسلم شد ضمیر آن سری را</p><p>بدین سان مهتری یابد هر آن کس</p><p>که بهر حق گذارد مهتری را</p><p>بنه بر خوان جفان کالجوابی</p><p>مکرم کن نیاز مشتری را</p><p>به کاسی کاسه سر را طرب ده</p><p>تو کن مخمور چشم عبهری را</p><p>ز صورت‌های غیبی پرده بردار</p><p>کسادی ده نقوش آزری را</p><p>ز چاه و آب چه رنجور گشتیم</p><p>روان کن چشمه‌های کوثری را</p><p>دلا در بزم شاهنشاه دررو</p><p>پذیرا شو شراب احمری را</p><p>زر و زن را به جان مپرست زیرا</p><p>بر این دو دوخت یزدان کافری را</p><p>جهاد نفس کن زیرا که اجری</p><p>برای این دهد شه لشکری را</p><p>دل سیمین بری کز عشق رویش</p><p>ز حیرت گم کند زر هم زری را</p><p>بدان دریادلی کز جوش و نوشش</p><p>به دست آورد گوهر گوهری را</p><p>که باقی غزل را تو بگویی</p><p>به رشک آری تو سحر سامری را</p><p>خمش کردم که پایم گل فرورفت</p><p>تو بگشا پر نطق جعفری را</p><h2><a id="poem-2727" href="https://ganjoor.net/moulavi/shams/ghazalsh/sh103">غزل شمارهٔ ۱۰۳</a></h2>
<p>دل و جان را در این حضرت بپالا</p><p>چو صافی شد رود صافی به بالا</p><p>اگر خواهی که ز آب صاف نوشی</p><p>لب خود را به هر دردی میالا</p><p>از این سیلاب درد او پاک ماند</p><p>که جانبازست و چست و بی‌مبالا</p><p>نپرد عقل جزوی زین عقیله</p><p>چو نبود عقل کل بر جزو لالا</p><p>نلرزد دست وقت زر شمردن</p><p>چو بازرگان بداند قدر کالا</p><p>چه گرگینست وگر خارست این حرص</p><p>کسی خود را بر این گرگین ممالا</p><p>چو شد ناسور بر گرگین چنین گر</p><p>طلی سازش به ذکر حق تعالا</p><p>اگر خواهی که این در باز گردد</p><p>سوی این در روان و بی‌ملال آ</p><p>رها کن صدر و ناموس و تکبر</p><p>میان جان بجو صدر معلا</p><p>کلاه رفعت و تاج سلیمان</p><p>به هر کل کی رسد حاشا و کلا</p><p>خمش کردم سخن کوتاه خوشتر</p><p>که این ساعت نمی‌گنجد علالا</p><p>جواب آن غزل که گفت شاعر</p><p>بقایی شاء لیس هم ارتحالا</p><h2><a id="poem-2728" href="https://ganjoor.net/moulavi/shams/ghazalsh/sh104">غزل شمارهٔ ۱۰۴</a></h2>
<p>خبر کن ای ستاره یار ما را</p><p>که دریابد دل خون خوار ما را</p><p>خبر کن آن طبیب عاشقان را</p><p>که تا شربت دهد بیمار ما را</p><p>بگو شکرفروش شکرین را</p><p>که تا رونق دهد بازار ما را</p><p>اگر در سر بگردانی دل خود</p><p>نه دشمن بشنود اسرار ما را</p><p>پس اندر عشق دشمن کام گردم</p><p>که دشمن می‌نپرسد کار ما را</p><p>اگر چه دشمن ما جان ندارد</p><p>بسوزان جان دشمن دار ما را</p><p>اگر گل بر سرستت تا نشویی</p><p>بیار و بشکفان گلزار ما را</p><p>بیا ای شمس تبریزی نیر</p><p>بدان رخ نور ده دیدار ما را</p><h2><a id="poem-2729" href="https://ganjoor.net/moulavi/shams/ghazalsh/sh105">غزل شمارهٔ ۱۰۵</a></h2>
<p>چو او باشد دل دلسوز ما را</p><p>چه باشد شب چه باشد روز ما را</p><p>که خورشید ار فروشد ار برآمد</p><p>بس است این جان جان افروز ما را</p><p>تو مادرمرده را شیون میاموز</p><p>که استادست عشق آموز ما را</p><p>مدوزان خرقه ما را مدران</p><p>نشاید شیخ خرقه دوز ما را</p><p>همه کس بر عدو پیروز خواهد</p><p>جمال آن عدو پیروز ما را</p><p>همه کس بخت گنج اندوز جوید</p><p>ولیکن عشق رنج اندوز ما را</p><h2><a id="poem-2730" href="https://ganjoor.net/moulavi/shams/ghazalsh/sh106">غزل شمارهٔ ۱۰۶</a></h2>
<p>مرا حلوا هوس کردست حلوا</p><p>میفکن وعده حلوا به فردا</p><p>دل و جانم بدان حلواست پیوست</p><p>که صوفی را صفا آرد نه صفرا</p><p>زهی حلوای گرم و چرب و شیرین</p><p>که هر دم می‌رسد بویش ز بالا</p><p>دهانی بسته حلوا خور چو انجیر</p><p>ز دل خور هیچ دست و لب میالا</p><p>از آن دستست این حلوا از آن دست</p><p>بخور زان دست ای بی‌دست و بی‌پا</p><p>دمی با مصطفا و کاسه باشیم</p><p>که او می خورد از آن جا شیر و خرما</p><p>از آن خرما که مریم را ندا کرد</p><p>کلی و اشربی و قری عینا</p><p>دلیل آنک زاده عقل کلیم</p><p>ندایش می‌رسد کای جان بابا</p><p>همی‌خواند که فرزندان بیایید</p><p>که خوان آراسته‌ست و یار تنها</p><h2><a id="poem-2731" href="https://ganjoor.net/moulavi/shams/ghazalsh/sh107">غزل شمارهٔ ۱۰۷</a></h2>
<p>امیر حسن خندان کن چشم را</p><p>وجودی بخش مر مشتی عدم را</p><p>سیاهی می‌نماید لشکر غم</p><p>ظفر ده شادی صاحب علم را</p><p>به حسن خود تو شادی را بکن شاد</p><p>غم و اندوه ده اندوه و غم را</p><p>کرم را شادمان کن از جمالت</p><p>که حسن تو دهد صد جان کرم را</p><p>تو کارم زان بر سیمین چو زر کن</p><p>تو لعلین کن رخ همچون زرم را</p><p>دلا چون طالب بیشی عشقی</p><p>تو کم اندیش در دل بیش و کم را</p><p>بنه آن سر به پیش شمس تبریز</p><p>که ایمانست سجده آن صنم را</p><h2><a id="poem-2732" href="https://ganjoor.net/moulavi/shams/ghazalsh/sh108">غزل شمارهٔ ۱۰۸</a></h2>
<p>به برج دل رسیدی بیست این جا</p><p>چو آن مه را بدیدی بیست این جا</p><p>بسی این رخت خود را هر نواحی</p><p>ز نادانی کشیدی بیست این جا</p><p>بشد عمری و از خوبی آن مه</p><p>به هر نوعی شنیدی بیست این جا</p><p>ببین آن حسن را کز دیدن او</p><p>بدید و نابدیدی بیست این جا</p><p>به سینه تو که آن پستان شیرست</p><p>که از شیرش چشیدی بیست این جا</p><h2><a id="poem-2733" href="https://ganjoor.net/moulavi/shams/ghazalsh/sh109">غزل شمارهٔ ۱۰۹</a></h2>
<p>بکت عینی غداه البین دمعا</p><p>و اخری بالبکا بخلت علینا</p><p>فعاقبت التی بخلت علینا</p><p>بان غمضتها یوم التقینا</p><p>چه مرد آن عتابم خیز یارا</p><p>بده آن جام مالامال صهبا</p><p>نرنجم ز آنچ مردم می‌برنجند</p><p>که پیشم جمله جان‌ها هست یکتا</p><p>اگر چه پوستینی بازگونه</p><p>بپوشیدست این اجسام بر ما</p><p>تو را در پوستین من می‌شناسم</p><p>همان جان منی در پوست جانا</p><p>بدرم پوست را تو هم بدران</p><p>چرا سازیم با خود جنگ و هیجا</p><p>یکی جانیم در اجسام مفرق</p><p>اگر خردیم اگر پیریم و برنا</p><p>چراغک‌هاست کآتش را جدا کرد</p><p>یکی اصلست ایشان را و منش</p><p>یکی طبع و یکی رنگ و یکی خوی</p><p>که سرهاشان نباشد غیر پاها</p><p>در این تقریر برهان‌هاست در دل</p><p>به سر با تو بگویم یا به اخفا</p><p>غلط خود تو بگویی با تو آن را</p><p>چه تو بر توست بنگر این تماشا</p><h2><a id="poem-2734" href="https://ganjoor.net/moulavi/shams/ghazalsh/sh110">غزل شمارهٔ ۱۱۰</a></h2>
<p>تو بشکن چنگ ما را ای معلا</p><p>هزاران چنگ دیگر هست این جا</p><p>چو ما در چنگ عشق اندرفتادیم</p><p>چه کم آید بر ما چنگ و سرنا</p><p>رباب و چنگ عالم گر بسوزد</p><p>بسی چنگی پنهانیست یارا</p><p>ترنگ و تنتنش رفته به گردون</p><p>اگر چه ناید آن در گوش صما</p><p>چراغ و شمع عالم گر بمیرد</p><p>چو غم چون سنگ و آهن هست برجا</p><p>به روی بحر خاشاکست اغانی</p><p>نیاید گوهری بر روی دریا</p><p>ولیکن لطف خاشاک از گهر دان</p><p>که عکس عکس برق اوست بر ما</p><p>اغانی جمله فرع شوق وصلیست</p><p>برابر نیست فرع و اصل اصلا</p><p>دهان بربند و بگشا روزن دل</p><p>از آن ره باش با ارواح گویا</p><h2><a id="poem-2735" href="https://ganjoor.net/moulavi/shams/ghazalsh/sh111">غزل شمارهٔ ۱۱۱</a></h2>
<p>برای تو فدا کردیم جان‌ها</p><p>کشیده بهر تو زخم زبان‌ها</p><p>شنیده طعنه‌های همچو آتش</p><p>رسیده تیر کاری زان کمان‌ها</p><p>اگر دل را برون آریم پیشت</p><p>ببخشایی بر آن پرخون نشان‌ها</p><p>اگر دشمن تو را از من بدی گفت</p><p>مها دشمن چه گوید جز چنان‌ها</p><p>بیا ای آفتاب جمله خوبان</p><p>که در لطف تو خندد لعل کان‌ها</p><p>که بی‌تو سود ما جمله زیانست</p><p>که گردد سود با بودت زیان‌ها</p><p>گمان او بسستش زهر قاتل</p><p>که در قند تو دارد بدگمان‌ها</p><h2><a id="poem-2736" href="https://ganjoor.net/moulavi/shams/ghazalsh/sh112">غزل شمارهٔ ۱۱۲</a></h2>
<p>ز روی تست عید آثار ما را</p><p>بیا ای عید و عیدی آر ما را</p><p>تو جان عید و از روی تو جانا</p><p>هزاران عید در اسرار ما را</p><p>چو ما در نیستی سر درکشیدیم</p><p>نگیرد غصه دستار ما را</p><p>چو ما بر خویشتن اغیار گشتیم</p><p>نباشد غصه اغیار ما را</p><p>شما را اطلس و شعر خیالی</p><p>خیال خوب آن دلدار ما را</p><p>کتاب مکر و عیاری شما را</p><p>عتاب دلبر عیار ما را</p><p>شما را عید در سالی دو بارست</p><p>دو صد عیدست هر دم کار ما را</p><p>شما را سیم و زر بادا فراوان</p><p>جمال خالق جبار ما را</p><p>شما را اسب تازی باد بی‌حد</p><p>براق احمد مختار ما را</p><p>اگر عالم همه عیدست و عشرت</p><p>برو عالم شما را یار ما را</p><p>بیا ای عید اکبر شمس تبریز</p><p>به دست این و آن مگذار ما را</p><p>چو خاموشانه عشقت قوی شد</p><p>سخن کوتاه شد این بار ما را</p><h2><a id="poem-2737" href="https://ganjoor.net/moulavi/shams/ghazalsh/sh113">غزل شمارهٔ ۱۱۳</a></h2>
<p>ای مطرب دل برای یاری را</p><p>در پرده زیر گوی زاری را</p><p>رو در چمن و به روی گل بنگر</p><p>همدم شو بلبل بهاری را</p><p>دانی چه حیات‌ها و مستی‌هاست</p><p>در مجلس عشق جان سپاری را</p><p>چون دولت بی‌شمار را دیدی</p><p>بسپار بدو دم شماری را</p><p>ای روح شکار دلبری گشتی</p><p>کو زنده کند ابد شکاری را</p><p>ای ساقی دل ز کار واماندم</p><p>وقتست بده شراب کاری را</p><p>آراسته کن مرا و مجلس را</p><p>کراسته‌ای شرابداری را</p><p>بزمیست نهان چنین حریفان را</p><p>جا نیست دگر شرابخواری را</p><h2><a id="poem-2738" href="https://ganjoor.net/moulavi/shams/ghazalsh/sh114">غزل شمارهٔ ۱۱۴</a></h2>
<p>اندر دل ما تویی نگارا</p><p>غیر تو کلوخ و سنگ خارا</p><p>هر عاشق شاهدی گزیدست</p><p>ما جز تو ندیده‌ایم یارا</p><p>گر غیر تو ماه باشد ای جان</p><p>بر غیر تو نیست رشک ما را</p><p>ای خلق حدیث او مگویید</p><p>باقی همه شاهدان شما را</p><p>بر نقش فنا چه عشق بازد</p><p>آن کس که بدید کبریا را</p><p>بر غیر خدا حسد نیارد</p><p>آن کس که گمان برد خدا را</p><p>گر رشک و حسد بری برو بر</p><p>کین رشک بدست انبیا را</p><p>چون رفت بر آسمان چارم</p><p>عیسی چه کند کلیسیا را</p><p>بوبکر و عمر به جان گزیدند</p><p>عثمان و علی مرتضا را</p><p>شمس تبریز جو روان کن</p><p>گردان کن سنگ آسیا را</p><h2><a id="poem-2739" href="https://ganjoor.net/moulavi/shams/ghazalsh/sh115">غزل شمارهٔ ۱۱۵</a></h2>
<p>ای جان و قوام جمله جان‌ها</p><p>پر بخش و روان کن روان‌ها</p><p>با تو ز زیان چه باک داریم</p><p>ای سودکن همه زیان‌ها</p><p>فریاد ز تیرهای غمزه</p><p>وز ابروهای چون کمان‌ها</p><p>در لعل بتان شکر نهادی</p><p>بگشاده به طمع آن دهان‌ها</p><p>ای داده به دست ما کلیدی</p><p>بگشاده بدان در جهان‌ها</p><p>گر زانک نه در میان مایی</p><p>برجسته چراست این میان‌ها</p><p>ور نیست شراب بی‌نشانیت</p><p>پس شاهد چیست این نشان‌ها</p><p>ور تو ز گمان ما برونی</p><p>پس زنده ز کیست این گمان‌ها</p><p>ور تو ز جهان ما نهانی</p><p>پیدا ز که می‌شود نهان‌ها</p><p>بگذار فسانه‌های دنیا</p><p>بیزار شدیم ما از آن‌ها</p><p>جانی که فتاد در شکرریز</p><p>کی گنجد در دلش چنان‌ها</p><p>آن کو قدم تو را زمین شد</p><p>کی یاد کند ز آسمان‌ها</p><p>بربند زبان ما به عصمت</p><p>ما را مفکن در این زبان‌ها</p><h2><a id="poem-2740" href="https://ganjoor.net/moulavi/shams/ghazalsh/sh116">غزل شمارهٔ ۱۱۶</a></h2>
<p>ای سخت گرفته جادوی را</p><p>شیری بنموده آهوی را</p><p>از سحر تو احولست دیده</p><p>در دیده نهاده‌ای دوی را</p><p>بنموده‌ای از ترنج آلو</p><p>کی یافت ترنج آلوی را</p><p>سحر تو نمود بره را گرگ</p><p>بنموده ز گندمی جوی را</p><p>منشور بقا نموده سحرت</p><p>طومار خیال منطوی را</p><p>پر باد هدایتست ریشش</p><p>از سحر تو جاهل غوی را</p><p>سوفسطاییم کرد سحرت</p><p>ای ترک نموده هندوی را</p><p>چون پشه نموده وقت پیکار</p><p>پیلان تهمتن قوی را</p><p>تا جنگ کنند و راست آرند</p><p>تقدیر و قضای مستوی را</p><p>سوفسطایی مشو خمش کن</p><p>بگشای زبان معنوی را</p><h2><a id="poem-2741" href="https://ganjoor.net/moulavi/shams/ghazalsh/sh117">غزل شمارهٔ ۱۱۷</a></h2>
<p>از دور بدیده شمس دین را</p><p>فخر تبریز و رشک چین را</p><p>آن چشم و چراغ آسمان را</p><p>آن زنده کننده زمین را</p><p>ای گشته چنان و آن چنانتر</p><p>هر جان که بدیده او چنین را</p><p>گفتا که که را کشم به زاری</p><p>گفتمش که بنده کمین را</p><p>این گفتن بود و ناگهانی</p><p>از غیب گشاد او کمین را</p><p>آتش درزد به هست بنده</p><p>وز بیخ بکند کبر و کین را</p><p>بی دل سیهی لاله زان می</p><p>سرمست بکرد یاسمین را</p><p>در دامن اوست عین مقصود</p><p>بر ما بفشاند آستین را</p><p>شاهی که چو رخ نمود مه را</p><p>بر اسب فلک نهاد زین را</p><p>بنشین کژ و راست گو که نبود</p><p>همتا شه روح راستین را</p><p>والله که از او خبر نباشد</p><p>جبریل مقدس امین را</p><p>حالی چه زند به قال آورد</p><p>او چرخ بلند هفتمین را</p><p>چون چشم دگر در او گشادیم</p><p>یک جو نخریم ما یقین را</p><p>آوه که بکرد بازگونه</p><p>آن دولت وصل پوستین را</p><p>ای مطرب عشق شمس دینم</p><p>جان تو که بازگو همین را</p><p>چون می‌نرسم به دستبوسش</p><p>بر خاک همی‌زنم جبین را</p><h2><a id="poem-2742" href="https://ganjoor.net/moulavi/shams/ghazalsh/sh118">غزل شمارهٔ ۱۱۸</a></h2>
<p>بنمود وفا از این جا</p><p>هرگز نرویم ما از این جا</p><p>این جا مدد حیات جانست</p><p>ذوقست دو چشم را از این جا</p><p>این جاست که پا به گل فرورفت</p><p>چون برگیریم پا از این جا</p><p>این جا به خدا که دل نهادیم</p><p>کس را مبر ای خدا از این جا</p><p>این جاست که مرگ ره ندارد</p><p>مرگست بدن جدا از این جا</p><p>زین جای برآمدی چو خورشید</p><p>روشن کردی مرا از این جا</p><p>جان خرم و شاد و تازه گردد</p><p>زین جا یابد بقا از این جا</p><p>یک بار دگر حجاب بردار</p><p>یک بار دگر برآ از این جا</p><p>این جاست شراب لایزالی</p><p>درریز تو ساقیا از این جا</p><p>این چشمه آب زندگانیست</p><p>مشکی پر کن سقا از این جا</p><p>این جا پر و بال یافت دل‌ها</p><p>بگرفت خرد هوا از این جا</p><h2><a id="poem-2743" href="https://ganjoor.net/moulavi/shams/ghazalsh/sh119">غزل شمارهٔ ۱۱۹</a></h2>
<p>برخیز و صبوح را بیارا</p><p>پرلخلخه کن کنار ما را</p><p>پیش آر شراب رنگ آمیز</p><p>ای ساقی خوب خوب سیما</p><p>از من پرسید کو چه ساقیست</p><p>قندست و هزار رطل حلوا</p><p>آن ساغر پرعقار برریز</p><p>بر وسوسه محال پیما</p><p>آن می که چو صعوه زو بنوشد</p><p>آهنگ کند به صید عنقا</p><p>زان پیش که دررسد گرانی</p><p>برجه سبک و میان ما آ</p><p>می‌گرد و چو ماه نور می‌ده</p><p>حمرا می ده بدان حمیرا</p><p>ما را همه مست و کف زنان کن</p><p>وان گاه نظاره کن تماشا</p><p>در گردش و شیوه‌های مستان</p><p>در عربده‌های در علالا</p><p>در گردن این فکنده آن دست</p><p>کان شاه من و حبیب و مولا</p><p>او نیز ببرده روی چون گل</p><p>می‌بوسد یار را کف پا</p><p>این کیسه گشاده از سخاوت</p><p>که خرج کنید بی‌محابا</p><p>دستار و قبا فکنده آن نیز</p><p>کاین را به گرو نهید فردا</p><p>صد مادر و صد پدر ندارد</p><p>آن مهر که می‌بجوشد آن جا</p><p>این می آمد اصول خویشی</p><p>کز سکر چنین شدند اعدا</p><p>آن عربده در شراب دنیاست</p><p>در بزم خدا نباشد آن‌ها</p><p>نی شورش و نی قیست و نی جنگ</p><p>ساقیست و شراب مجلس آرا</p><p>خاموش که ز سکر نفس کافر</p><p>می‌گوید لا اله الا</p><h2><a id="poem-2744" href="https://ganjoor.net/moulavi/shams/ghazalsh/sh120">غزل شمارهٔ ۱۲۰</a></h2>
<p>تا چند تو پس روی به پیش آ</p><p>در کفر مرو به سوی کیش آ</p><p>در نیش تو نوش بین به نیش آ</p><p>آخر تو به اصل اصل خویش آ</p><p>هر چند به صورت از زمینی</p><p>پس رشته گوهر یقینی</p><p>بر مخزن نور حق امینی</p><p>آخر تو به اصل اصل خویش آ</p><p>خود را چو به بیخودی ببستی</p><p>می‌دانک تو از خودی برستی</p><p>وز بند هزار دام جستی</p><p>آخر تو به اصل اصل خویش آ</p><p>از پشت خلیفه‌ای بزادی</p><p>چشمی به جهان دون گشادی</p><p>آوه که بدین قدر تو شادی</p><p>آخر تو به اصل اصل خویش آ</p><p>هر چند طلسم این جهانی</p><p>در باطن خویشتن تو کانی</p><p>بگشای دو دیده نهانی</p><p>آخر تو به اصل اصل خویش آ</p><p>چون زاده پرتو جلالی</p><p>وز طالع سعد نیک فالی</p><p>از هر عدمی تو چند نالی</p><p>آخر تو به اصل اصل خویش آ</p><p>لعلی به میان سنگ خارا</p><p>تا چند غلط دهی تو ما را</p><p>در چشم تو ظاهرست یارا</p><p>آخر تو به اصل اصل خویش آ</p><p>چون از بر یار سرکش آیی</p><p>سرمست و لطیف و دلکش آیی</p><p>با چشم خوش و پرآتش آیی</p><p>آخر تو به اصل اصل خویش آ</p><p>در پیش تو داشت جام باقی</p><p>شمس تبریز شاه و ساقی</p><p>سبحان الله زهی رواقی</p><p>آخر تو به اصل اصل خویش آ</p><h2><a id="poem-2745" href="https://ganjoor.net/moulavi/shams/ghazalsh/sh121">غزل شمارهٔ ۱۲۱</a></h2>
<p>چون خانه روی ز خانه ما</p><p>با آتش و با زبانه ما</p><p>با رستم زال تا نگویی</p><p>از رخش و ز تازیانه ما</p><p>زیرا جز صادقان ندانند</p><p>مکر و دغل و بهانه ما</p><p>اندر دل هیچ کس نگنجیم</p><p>چون در سر اوست شانه ما</p><p>هر جا پر تیر او ببینی</p><p>آن جاست یقین نشانه ما</p><p>از عشق بگو که عشق دامست</p><p>زنهار مگو ز دانه ما</p><p>با خاطر خویش تا نگویی</p><p>ای محرم دل فسانه ما</p><p>گر تو به چنینه‌ای بگویی</p><p>والله که تویی چنانه ما</p><p>اندر تبریز بد فلانی</p><p>اقبال دل فلانه ما</p><h2><a id="poem-2746" href="https://ganjoor.net/moulavi/shams/ghazalsh/sh122">غزل شمارهٔ ۱۲۲</a></h2>
<p>دیدم رخ خوب گلشنی را</p><p>آن چشم و چراغ روشنی را</p><p>آن قبله و سجده گاه جان را</p><p>آن عشرت و جای ایمنی را</p><p>دل گفت که جان سپارم آن جا</p><p>بگذارم هستی و منی را</p><p>جان هم به سماع اندرآمد</p><p>آغاز نهاد کف زنی را</p><p>عقل آمد و گفت من چه گویم</p><p>این بخت و سعادت سنی را</p><p>این بوی گلی که کرد چون سرو</p><p>هر پشت دوتای منحنی را</p><p>در عشق بدل شود همه چیز</p><p>ترکی سازند ارمنی را</p><p>ای جان تو به جان جان رسیدی</p><p>وی تن بگذاشتی تنی را</p><p>یاقوت زکات دوست ما راست</p><p>درویش خورد زر غنی را</p><p>آن مریم دردمند یابد</p><p>تازه رطب تر جنی را</p><p>تا دیده غیر برنیفتد</p><p>منمای به خلق محسنی را</p><p>ز ایمان اگرت مراد امنست</p><p>در عزلت جوی ایمنی را</p><p>عزلت گه چیست خانه دل</p><p>در دل خو گیر ساکنی را</p><p>در خانه دل همی‌رسانند</p><p>آن ساغر باقی هنی را</p><p>خامش کن و فن خامشی گیر</p><p>بگذار تو لاف پرفنی را</p><p>زیرا که دلست جای ایمان</p><p>در دل می‌دارمؤمنی را</p><h2><a id="poem-2747" href="https://ganjoor.net/moulavi/shams/ghazalsh/sh123">غزل شمارهٔ ۱۲۳</a></h2>
<p>دیدم شه خوب خوش لقا را</p><p>آن چشم و چراغ سینه‌ها را</p><p>آن مونس و غمگسار دل را</p><p>آن جان و جهان جان فزا را</p><p>آن کس که خرد دهد خرد را</p><p>آن کس که صفا دهد صفا را</p><p>آن سجده گه مه و فلک را</p><p>آن قبله جان اولیا را</p><p>هر پاره من جدا همی‌گفت</p><p>کای شکر و سپاس مر خدا را</p><p>موسی چو بدید ناگهانی</p><p>از سوی درخت آن ضیا را</p><p>گفتا که ز جست و جوی رستم</p><p>چون یافتم این چنین عطا را</p><p>گفت ای موسی سفر رها کن</p><p>وز دست بیفکن آن عصا را</p><p>آن دم موسی ز دل برون کرد</p><p>همسایه و خویش و آشنا را</p><p>اخلع نعلیک این بود این</p><p>کز هر دو جهان ببر ولا را</p><p>در خانه دل جز او نگنجد</p><p>دل داند رشک انبیا را</p><p>گفت ای موسی به کف چه داری</p><p>گفتا که عصاست راه ما را</p><p>گفتا که عصا ز کف بیفکن</p><p>بنگر تو عجایب سما را</p><p>افکند و عصاش اژدها شد</p><p>بگریخت چو دید اژدها را</p><p>گفتا که بگیر تا منش باز</p><p>چوبی سازم پی شما را</p><p>سازم ز عدوت دست یاری</p><p>سازم دشمنت متکا را</p><p>تا از جز فضل من ندانی</p><p>یاران لطیف باوفا را</p><p>دست و پایت چو مار گردد</p><p>چون درد دهیم دست و پا را</p><p>ای دست مگیر غیر ما را</p><p>ای پا مطلب جز انتها را</p><p>مگریز ز رنج ما که هر جا</p><p>رنجیست رهی بود دوا را</p><p>نگریخت کسی ز رنج الا</p><p>آمد بترش پی جزا را</p><p>از دانه گریز بیم آن جاست</p><p>بگذار به عقل بیم جا را</p><p>شمس تبریز لطف فرمود</p><p>چون رفت ببرد لطف‌ها را</p><h2><a id="poem-2748" href="https://ganjoor.net/moulavi/shams/ghazalsh/sh124">غزل شمارهٔ ۱۲۴</a></h2>
<p>ساقی تو شراب لامکان را</p><p>آن نام و نشان بی‌نشان را</p><p>بفزا که فزایش روانی</p><p>سرمست و روانه کن روان را</p><p>یک بار دگر بیا درآموز</p><p>ساقی گشتن تو ساقیان را</p><p>چون چشمه بجوش از دل سنگ</p><p>بشکن تو سبوی جسم و جان را</p><p>عشرت ده عاشقان می را</p><p>حسرت ده طالبان نان را</p><p>نان معماریست حبس تن را</p><p>می بارانیست باغ جان را</p><p>بستم سر سفره زمین را</p><p>بگشا سر خم آسمان را</p><p>بربند دو چشم عیب بین را</p><p>بگشای دو چشم غیب دان را</p><p>تا مسجد و بتکده نماند</p><p>تا نشناسیم این و آن را</p><p>خاموش که آن جهان خاموش</p><p>در بانگ درآرد این جهان را</p><h2><a id="poem-2749" href="https://ganjoor.net/moulavi/shams/ghazalsh/sh125">غزل شمارهٔ ۱۲۵</a></h2>
<p>گفتی که گزیده‌ای تو بر ما</p><p>هرگز نبدست این مفرما</p><p>حاجت بنگر مگیر حجت</p><p>بر نقد بزن مگو که فردا</p><p>بگذار مرا که خوش بخسپم</p><p>در سایه‌ات ای درخت خرما</p><p>ای عشق تو در دلم سرشته</p><p>چون قند و شکر درون حلوا</p><p>وی صورت تو درون چشمم</p><p>مانند گهر میان دریا</p><p>داری سر ما سری بجنبان</p><p>تو نیز بگو زهی تماشا</p><p>آن وعده که کرده‌ای مرا دوش</p><p>کو زهره که تا کنم تقاضا</p><p>گر دست نمی‌رسد به خورشید</p><p>از دور همی‌کنم تمنا</p><p>خورشید و هزار همچو خورشید</p><p>در حسرت تست ای معلا</p><h2><a id="poem-2750" href="https://ganjoor.net/moulavi/shams/ghazalsh/sh126">غزل شمارهٔ ۱۲۶</a></h2>
<p>گستاخ مکن تو ناکسان را</p><p>در چشم میار این خسان را</p><p>درزی دزدی چو یافت فرصت</p><p>کم آرد جامه رسان را</p><p>ایشان را دار حلقه بر در</p><p>هم نیز نیند لایق آن را</p><p>پیشت به فسون و سخره آیند</p><p>از طمع مپوش این عیان را</p><p>ایشان چو ز خویش پرغمانند</p><p>چون دور کنند ز تو غمان را</p><p>جز خلوت عشق نیست درمان</p><p>رنج باریک اندهان را</p><p>یا دیدن دوست یا هوایش</p><p>دیگر چه کند کسی جهان را</p><p>تا دیدن دوست در خیالش</p><p>می‌دار تو در سجود جان را</p><p>پیشش چو چراغپایه می‌ایست</p><p>چون فرصت‌هاست مر مهان را</p><p>وامانده از این زمانه باشی</p><p>کی بینی اصل این زمان را</p><p>چون گشت گذار از مکان چشم</p><p>زو بیند جان آن مکان را</p><p>جان خوردی تن چو قازغانی</p><p>بر آتش نه تو قازغان را</p><p>تا جوش ببینی ز اندرونت</p><p>زان پس نخری تو داستان را</p><p>نظاره نقد حال خویشی</p><p>نظاره درونست راستان را</p><p>این حال بدایت طریقست</p><p>با گم شدگان دهم نشان را</p><p>چون صد منزل از این گذشتند</p><p>این چون گویم مران کسان را</p><p>مقصود از این بگو و رستی</p><p>یعنی که چراغ آسمان را</p><p>مخدومم شمس حق و دین را</p><p>کوهست پناه انس و جان را</p><p>تبریز از او چو آسمان شد</p><p>دل گم مکناد نردبان را</p><h2><a id="poem-2751" href="https://ganjoor.net/moulavi/shams/ghazalsh/sh127">غزل شمارهٔ ۱۲۷</a></h2>
<p>کو مطرب عشق چست دانا</p><p>کز عشق زند نه از تقاضا</p><p>مردم به امید و این ندیدم</p><p>در گور شدم بدین تمنا</p><p>ای یار عزیز اگر تو دیدی</p><p>طوبی لک یا حبیب طوبی</p><p>ور پنهانست او خضروار</p><p>تنها به کناره‌های دریا</p><p>ای باد سلام ما بدو بر</p><p>کاندر دل ما از اوست غوغا</p><p>دانم که سلام‌های سوزان</p><p>آرد به حبیب عاشقان را</p><p>عشقیست دوار چرخ نه از آب</p><p>عشقیست مسیر ماه نه از پا</p><p>در ذکر به گردش اندرآید</p><p>با آب دو دیده چرخ جان‌ها</p><p>ذکرست کمند وصل محبوب</p><p>خاموش که جوش کرد سودا</p><h2><a id="poem-2752" href="https://ganjoor.net/moulavi/shams/ghazalsh/sh128">غزل شمارهٔ ۱۲۸</a></h2>
<p>ما را سفری فتاد بی‌ما</p><p>آن جا دل ما گشاد بی‌ما</p><p>آن مه که ز ما نهان همی‌شد</p><p>رخ بر رخ ما نهاد بی‌ما</p><p>چون در غم دوست جان بدادیم</p><p>ما را غم او بزاد بی‌ما</p><p>ماییم همیشه مست بی‌می</p><p>ماییم همیشه شاد بی‌ما</p><p>ما را مکنید یاد هرگز</p><p>ما خود هستیم یاد بی‌ما</p><p>بی ما شده‌ایم شاد گوییم</p><p>ای ما که همیشه باد بی‌ما</p><p>درها همه بسته بود بر ما</p><p>بگشود چو راه داد بی‌ما</p><p>با ما دل کیقباد بنده‌ست</p><p>بنده‌ست چو کیقباد بی‌ما</p><p>ماییم ز نیک و بد رهیده</p><p>از طاعت و از فساد بی‌ما</p><h2><a id="poem-2753" href="https://ganjoor.net/moulavi/shams/ghazalsh/sh129">غزل شمارهٔ ۱۲۹</a></h2>
<p>مشکن دل مرد مشتری را</p><p>بگذار ره ستمگری را</p><p>رحم آر مها که در شریعت</p><p>قربان نکنند لاغری را</p><p>مخمور توام به دست من ده</p><p>آن جام شراب گوهری را</p><p>پندی بده و به صلح آور</p><p>آن چشم خمار عبهری را</p><p>فرمای به هندوان جادو</p><p>کز حد نبرند ساحری را</p><p>در شش دره‌ای فتاد عاشق</p><p>بشکن در حبس شش دری را</p><p>یک لحظه معزمانه پیش آ</p><p>جمع آور حلقه پری را</p><p>سر می نهد این خمار از بن</p><p>هر لحظه شراب آن سری را</p><p>صد جا چو قلم میان ببسته</p><p>تنگ شکر معسکری را</p><p>ای عشق برادرانه پیش آ</p><p>بگذار سلام سرسری را</p><p>ای ساقی روح از در حق</p><p>مگذار حق برادری را</p><p>ای نوح زمانه هین روان کن</p><p>این کشتی طبع لنگری را</p><p>ای نایب مصطفی بگردان</p><p>آن ساغر زفت کوثری را</p><p>پیغام ز نفخ صور داری</p><p>بگشای لب پیمبری را</p><p>ای سرخ صباغت علمدار</p><p>بگشا پر و بال جعفری را</p><p>پرلاله کن و پر از گل سرخ</p><p>این صحن رخ مزعفری را</p><p>اسپید نمی‌کنم دگر من</p><p>درریز رحیق احمری را</p><h2><a id="poem-2754" href="https://ganjoor.net/moulavi/shams/ghazalsh/sh130">غزل شمارهٔ ۱۳۰</a></h2>
<p>بیدار کنید مستیان را</p><p>از بهر نبیذ همچو جان را</p><p>ای ساقی باده بقایی</p><p>از خم قدیم گیر آن را</p><p>بر راه گلو گذر ندارد</p><p>لیکن بگشاید او زبان را</p><p>جان را تو چو مشک ساز ساقی</p><p>آن جان شریف غیب دان را</p><p>پس جانب آن صبوحیان کش</p><p>آن مشک سبک دل گران را</p><p>وز ساغرهای چشم مستت</p><p>درده تو فلان بن فلان را</p><p>از دیده به دیده باده‌ای ده</p><p>تا خود نشود خبر دهان را</p><p>زیرا ساقی چنان گذارد</p><p>اندر مجلس می نهان را</p><p>بشتاب که چشم ذره ذره</p><p>جویا گشتست آن عیان را</p><p>آن نافه مشک را به دست آر</p><p>بشکاف تو ناف آسمان را</p><p>زیرا غلبات بوی آن مشک</p><p>صبری بنهشت یوسفان را</p><p>چون نامه رسید سجده‌ای کن</p><p>شمس تبریز درفشان را</p><h2><a id="poem-2755" href="https://ganjoor.net/moulavi/shams/ghazalsh/sh131">غزل شمارهٔ ۱۳۱</a></h2>
<p>من چو موسی در زمان آتش شوق و لقا</p><p>سوی کوه طور رفتم حبذا لی حبذا</p><p>دیدم آن جا پادشاهی خسروی جان پروری</p><p>دلربایی جان فزایی بس لطیف و خوش لقا</p><p>کوه طور و دشت و صحرا از فروغ نور او</p><p>چون بهشت جاودانی گشته از فر و ضیا</p><p>ساقیان سیمبر را جام زرین‌ها به کف</p><p>رویشان چون ماه تابان پیش آن سلطان ما</p><p>روی‌های زعفران را از جمالش تاب‌ها</p><p>چشم‌های محرمان را از غبارش توتیا</p><p>از نوای عشق او آن جا زمین در جوش بود</p><p>وز هوای وصل او در چرخ دایم شد سما</p><p>در فنا چون بنگرید آن شاه شاهان یک نظر</p><p>پای همت را فنا بنهاد بر فرق بقا</p><p>مطرب آن جا پرده‌ها بر هم زند خود نور او</p><p>کی گذارد در دو عالم پرده‌ای را در هوا</p><p>جمع گشته سایه الطاف با خورشید فضل</p><p>جمع اضداد از کمال عشق او گشته روا</p><p>چون نقاب از روی او باد صبا اندرربود</p><p>محو گشت آن جا خیال جمله شان و شد هبا</p><p>لیک اندر محو هستیشان یکی صد گشته بود</p><p>هست محو و محو هست آن جا بدید آمد مرا</p><p>تا بدیدم از ورای آن جهان جان صفت</p><p>ذره‌ها اندر هوایش از وفا و از صفا</p><p>بس خجل گشتم ز رویش آن زمان تا لاجرم</p><p>هر زمان زنار می‌ببریدم از جور و جفا</p><p>گفتم ای مه توبه کردم توبه‌ها را رد مکن</p><p>گفت بس راهست پیشت تا ببینی توبه را</p><p>صادق آمد گفت او وز ماه دور افتاده‌ام</p><p>چون حجاج گمشده اندر مغیلان فنا</p><p>نور آن مه چون سهیل و شهر تبریز آن یمن</p><p>این یکی رمزی بود از شاه ما صدرالعلا</p>
</body></html>