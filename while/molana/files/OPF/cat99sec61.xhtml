<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۶۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5474" href="https://ganjoor.net/moulavi/shams/ghazalsh/sh2850">غزل شمارهٔ ۲۸۵۰</a></h2>
<p>ز غم تو زار زارم هله تا تو شاد باشی</p><p>صنما در انتظارم هله تا تو شاد باشی</p><p>تو مرا چو خسته بینی نظر خجسته بینی</p><p>دل و جان به غم سپارم هله تا تو شاد باشی</p><p>ز غم دلم چه شادی به جفا چه اوستادی</p><p>دم شاد برنیارم هله تا تو شاد باشی</p><p>صنما چو تیغ دشنه تو به خون بنده تشنه</p><p>ز دو دیده خون ببارم هله تا تو شاد باشی</p><p>تو مرا چو شاد بینی سر و سینه پر ز کینی</p><p>سر خویش را نخارم هله تا تو شاد باشی</p><p>ز تو بخت و جاه دارم دل تو نگاه دارم</p><p>صنما بر این قرارم هله تا تو شاد باشی</p><p>تویی جان این زمانه تو نشسته پربهانه</p><p>ز زمانه برکنارم هله تا تو شاد باشی</p><p>تن و نفس تا نمیرد دل و جان صفا نگیرد</p><p>همه این شده‌ست کارم هله تا تو شاد باشی</p><h2><a id="poem-5475" href="https://ganjoor.net/moulavi/shams/ghazalsh/sh2851">غزل شمارهٔ ۲۸۵۱</a></h2>
<p>شب و روز آن نکوتر که به پیش یار باشی</p><p>به میان سرو و سوسن گل خوش عذار باشی</p><p>به طرب هزار چندان که بوند عیش مندان</p><p>به میان باغ خندان مثل انار باشی</p><p>نشوی چو خارهایی که خلند دست و پا را</p><p>به مثال نیشکرها که شکرنثار باشی</p><p>به مثال آفتابی که شهیر شد به بخشش</p><p>به میان پاکبازان به عطا مشار باشی</p><p>هله بس که تا شهنشه بگشاید و بگوید</p><p>چو خمش کنی نگویی و در انتظار باشی</p><h2><a id="poem-5476" href="https://ganjoor.net/moulavi/shams/ghazalsh/sh2852">غزل شمارهٔ ۲۸۵۲</a></h2>
<p>چو یقین شده‌ست دل را که تو جان جان جانی</p><p>بگشا در عنایت که ستون صد جهانی</p><p>چو فراق گشت سرکش بزنی تو گردنش خوش</p><p>به قصاص عاشقانت که تو صارم زمانی</p><p>چو وصال گشت لاغر تو بپرورش به ساغر</p><p>همه چیز را به پیشت خورشی است رایگانی</p><p>به حمل رسید آخر به سعادت آفتابت</p><p>که جهان پیر یابد ز تو تابش جوانی</p><p>چه سماع‌هاست در جان چه قرابه‌های ریزان</p><p>که به گوش می‌رسد زان دف و بربط و اغانی</p><p>چه پر است این گلستان ز دم هزاردستان</p><p>که ز های و هوی مستان تو می از قدح ندانی</p><p>همه شاخه‌ها شکفته ملکان قدح گرفته</p><p>همگان ز خویش رفته به شراب آسمانی</p><p>برسان سلام جانم تو بدان شهان ولیکن</p><p>تو کسی به هش نیابی که سلامشان رسانی</p><p>پشه نیز باده خورده سر و ریش یاوه کرده</p><p>نمرود را به دشنه ز وجود کرده فانی</p><p>چو به پشه این رساند تو بگو به پیل چه دهد</p><p>چه کنم به شرح ناید می جام لامکانی</p><p>ز شراب جان پذیرش سگ کهف شیرگیرش</p><p>که به گرد غار مستان نکند به جز شبانی</p><p>چو سگی چنین ز خود شد تو ببین که شیر شرزه</p><p>چو وفا کند چه یابد ز رحیق آن اوانی</p><p>تبریز مشرقی شد به طلوع شمس دینی</p><p>که از او رسد شرارت به کواکب معانی</p><h2><a id="poem-5477" href="https://ganjoor.net/moulavi/shams/ghazalsh/sh2853">غزل شمارهٔ ۲۸۵۳</a></h2>
<p>تو ز عشق خود نپرسی که چه خوب و دلربایی</p><p>دو جهان به هم برآید چو جمال خود نمایی</p><p>تو شراب و ما سبویی تو چو آب و ما چو جویی</p><p>نه مکان تو را نه سویی و همه به سوی مایی</p><p>به تو دل چگونه پوید نظرم چگونه جوید</p><p>که سخن چگونه پرسد ز دهان که تو کجایی</p><p>تو به گوش دل چه گفتی که به خنده‌اش شکفتی</p><p>به دهان نی چه دادی که گرفت قندخایی</p><p>تو به می چه جوش دادی به عسل چه نوش دادی</p><p>به خرد چه هوش دادی که کند بلندرایی</p><p>ز تو خاک‌ها منقش دل خاکیان مشوش</p><p>ز تو ناخوشی شده خوش که خوشی و خوش فزایی</p><p>طرب از تو باطرب شد عجب از تو بوالعجب شد</p><p>کرم از تو نوش لب شد که کریم و پرعطایی</p><p>دل خسته را تو جویی ز حوادثش تو شویی</p><p>سخنی به درد گویی که همو کند دوایی</p><p>ز تو است ابر گریان ز تو است برق خندان</p><p>ز تو خود هزار چندان که تو معدن وفایی</p><h2><a id="poem-5478" href="https://ganjoor.net/moulavi/shams/ghazalsh/sh2854">غزل شمارهٔ ۲۸۵۴</a></h2>
<p>برسید لک لک جان که بهار شد کجایی</p><p>بشکفت جمله عالم گل و برگ جان فزایی</p><p>رخ یوسفان ببینی که ز چاه سر برآرد</p><p>همه گلرخان ببینی که کنند خودنمایی</p><p>ثمرات دل شکسته به درون خاک بسته</p><p>بگشاده دیده دیده ز بلای دی رهایی</p><p>خضر و سمن چو رندان بشکسته‌اند زندان</p><p>گل و لاله شاد و خندان ز سعادت عطایی</p><p>همه مریمان کامل همه بکر و گشته حامل</p><p>بنموده عارفان دل به جناب کبریایی</p><p>چو شکوفه کرد به بستان ز ره دهن چو مستان</p><p>تو نصیب خویش بستان ز زمانه گر ز مایی</p><p>به مثال گربه هر یک به دهان گرفته کودک</p><p>سوی مادران گلشن به نظاره چون نیایی</p><p>بنگر به مرغ خوش پر چو خطیب فوق منبر</p><p>به ثنا و حمد داور بگرفته خوش نوایی</p><h2><a id="poem-5479" href="https://ganjoor.net/moulavi/shams/ghazalsh/sh2855">غزل شمارهٔ ۲۸۵۵</a></h2>
<p>هله ای دلی که خفته تو به زیر ظل مایی</p><p>شب و روز در نمازی به حقیقت و غزالی</p><p>مه بدر نور بارد سگ کوی بانگ دارد</p><p>ز برای بانگ هر سگ مگذار روشنایی</p><p>به نماز نان برسته جز نان دگر چه خواهد</p><p>دل همچو بحر باید که گهر کند گدایی</p><p>اگر آن میی که خوردی به سحر نبود گیرا</p><p>بستان میی که یابی ز تفش ز خود رهایی</p><p>به خدا به ذات پاکش که میی است کز حراکش</p><p>برهد تن از هلاکش به سعادت سمایی</p><p>بستان مکن ستیزه تو بدین حیات ریزه</p><p>که حیات کامل آمد ز ورای جان فزایی</p><p>بهلم دگر نگویم که دریغ باشد ای جان</p><p>بر کور یوسفی را حرکات و خودنمایی</p><h2><a id="poem-5480" href="https://ganjoor.net/moulavi/shams/ghazalsh/sh2856">غزل شمارهٔ ۲۸۵۶</a></h2>
<p>صنما چگونه گویم که تو نور جان مایی</p><p>که چه طاقت است جان را چو تو نور خود نمایی</p><p>تو چنان همایی ای جان که به زیر سایه تو</p><p>به کف آورند زاغان همه خلعت همایی</p><p>کرم تو عذرخواه همه مجرمان عالم</p><p>تو امان هر بلایی تو گشاد بندهایی</p><p>تویی گوهری که محو است دو هزار بحر در تو</p><p>تویی بحر بی‌کرانه ز صفات کبریایی</p><p>به وصال می‌بنالم که چه بی‌وفا قرینی</p><p>به فراق می‌بزارم که چه یار باوفایی</p><p>به گه وصال آن مه چه بود خدای داند</p><p>که گه فراق باری طرب است و جان فزایی</p><p>دل اگر جنون آرد خردش تویی که رفتی</p><p>رخ توست عذرخواهش به گهی که رخ گشایی</p><h2><a id="poem-5481" href="https://ganjoor.net/moulavi/shams/ghazalsh/sh2857">غزل شمارهٔ ۲۸۵۷</a></h2>
<p>چه جمال جان فزایی که میان جان مایی</p><p>تو به جان چه می‌نمایی تو چنین شکر چرایی</p><p>چو بدان تو راه یابی چو هزار مه بتابی</p><p>تو چه آتش و چه آبی تو چنین شکر چرایی</p><p>غم عشق تو پیاده شده قلعه‌ها گشاده</p><p>به سپاه نور ساده تو چنین شکر چرایی</p><p>همه زنگ را شکسته شده دست جمله بسته</p><p>شه چین بس خجسته تو چنین شکر چرایی</p><p>تو چراغ طور سینا تو هزار بحر و مینا</p><p>بجز از تو جان مبینا تو چنین شکر چرایی</p><p>تو برسته از فزونی ز قیاس‌ها برونی</p><p>به دو چشم مست خونی تو چنین شکر چرایی</p><p>به دلم چه آذر آمد چو خیال تو درآمد</p><p>دو جهان به هم برآمد تو چنین شکر چرایی</p><p>تو در آن دو رخ چه داری که فکندی از عیاری</p><p>دو هزار بی‌قراری تو چنین شکر چرایی</p><p>چو بدان لطیف خنده همه را بکرده بنده</p><p>ز دم تو مرده زنده تو چنین شکر چرایی</p><p>چو صفات حسن ایزد عرقت به بحر ریزد</p><p>دو هزار موج خیزد تو چنین شکر چرایی</p><p>چو دو زلف توست طوقم ز شراب توست شوقم</p><p>بنگر که در چه ذوقم تو چنین شکر چرایی</p><p>ز گلت سمن فنا شد همه مکر و فن فنا شد</p><p>من و صد چو من فنا شد تو چنین شکر چرایی</p><h2><a id="poem-5482" href="https://ganjoor.net/moulavi/shams/ghazalsh/sh2858">غزل شمارهٔ ۲۸۵۸</a></h2>
<p>صنما تو همچو آتش قدح مدام داری</p><p>به جواب هر سلامی که کنند جام داری</p><p>ز برای تو اگر تن دو هزار جان سپارد</p><p>ز خداش وحی آید که هنوز وام داری</p><p>چو حقت ز غیرت خود ز تو نیز کرد پنهان</p><p>به درون جان چاکر چه پدید نام داری</p><p>چو سلام تو شنیدم ز سلامتی بریدم</p><p>صنما هزار آتش تو در آن سلام داری</p><p>ز پی غلامی تو چو بسوخت جان شاهان</p><p>به کدام روی گویم که چو من غلام داری</p><p>تو هنوز روح بودی که تمام شد مرادت</p><p>بجز از برای فتنه به جهان چه کام داری</p><p>توریز بخت یارت به خدا که راست گویی</p><p>که میان شیرمردان چو ویی کدام داری</p><p>تبریز شاد بادا که ز نور و فر آن شه</p><p>دو هزار بیش چاکر چو یمن چو شام داری</p><p>نظر خدای خواهم که تو را به من رساند</p><p>به دعا چه خواهمت من که همه تو رام داری</p><p>نظر حسود مسکین طرقید از تفکر</p><p>نرسید در تو هر چند که تو لطف عام داری</p><p>چه حسود بلک عاشق دو هزار هر نواحی</p><p>نه خیالشان نمایی نه به کس پیام داری</p><p>تو خدای شمس دین را به من غلام بخشی</p><p>چو غلامیی ورا تو به شهان حرام داری</p><p>لقبت چو می‌بگویم دل من همی‌بلرزد</p><p>تو دلا مترس زیرا که شه کرام داری</p><h2><a id="poem-5483" href="https://ganjoor.net/moulavi/shams/ghazalsh/sh2859">غزل شمارهٔ ۲۸۵۹</a></h2>
<p>برو ای عشق که تا شحنه خوبان شده‌ای</p><p>توبه و توبه کنان را همه گردن زده‌ای</p><p>کی شود با تو معول که چنین صاعقه‌ای</p><p>کی کند با تو حریفی که همه عربده‌ای</p><p>نی زمین و نه فلک را قدم و طاقت توست</p><p>نه در این شش جهتی پس ز کجا آمده‌ای</p><p>هشت جنت به تو عاشق تو چه زیبا رویی</p><p>هفت دوزخ ز تو لرزان تو چه آتشکده‌ای</p><p>دوزخت گوید بگذر که مرا تاب تو نیست</p><p>جنت جنتی و دوزخ دوزخ بده‌ای</p><p>چشم عشاق ز چشم خوش تو تردامن</p><p>فتنه و رهزن هر زاهد و هر زاهده‌ای</p><p>بی تو در صومعه بودن به جز از سودا نیست</p><p>ز آنک تو زندگی صومعه و معبده‌ای</p><p>دل ویران مرا داد ده ای قاضی عشق</p><p>که خراج از ده ویران دلم بستده‌ای</p><p>ای دل ساده من داد ز کی می‌خواهی</p><p>خون مباح است بر عشق اگر زین رده‌ای</p><p>داد عشاق ز اندازه جان بیرون است</p><p>تو در اندیشه و در وسوسه بیهده‌ای</p><p>جز صفات ملکی نیست یقین محرم عشق</p><p>تو گرفتار صفات خر و دیو و دده‌ای</p><p>بس کن و سحر مکن اول خود را برهان</p><p>که اسیر هوس جادویی و شعبده‌ای</p><h2><a id="poem-5484" href="https://ganjoor.net/moulavi/shams/ghazalsh/sh2860">غزل شمارهٔ ۲۸۶۰</a></h2>
<p>هست در حلقه ما حلقه ربایی عجبی</p><p>قمری باخبری درد دوایی عجبی</p><p>هست در صفه ما صف شکنی کز نظرش</p><p>تابد از روزن دل نور ضیایی عجبی</p><p>این چه جام است که از عین بقا سر برزد</p><p>تا زند جان منش طال بقایی عجبی</p><p>هر کی از ظلمت غم بر دل او بند بود</p><p>یابد از دولت او بندگشایی عجبی</p><p>این چه سحر است که خلق از نظرش محرومند</p><p>یا چه ابر است بر آن ماه لقایی عجبی</p><p>از کجا تافت چنان ماه در این قالب تن</p><p>تا ز جا رفت دل و رفت به جایی عجبی</p><p>چون دل از خانه وهم حدثان بیرون شد</p><p>ز یکی دانه در دید سرایی عجبی</p><p>می‌نمود از در و دیوار سرا در تابش</p><p>هشت جنت ز یکی روح فزایی عجبی</p><p>شمس تبریز از این خوف و رجا بازرهان</p><p>تا برآید ز عدم خوف و رجایی عجبی</p><h2><a id="poem-5485" href="https://ganjoor.net/moulavi/shams/ghazalsh/sh2861">غزل شمارهٔ ۲۸۶۱</a></h2>
<p>چند روز است که شطرنج عجب می‌بازی</p><p>دانه بوالعجب و دام عجب می‌سازی</p><p>کی برد جان ز تو گر ز آنک تو دل سخت کنی</p><p>کی برد سر ز تو گر ز آنک بدین پردازی</p><p>صفت حکم تو در خون شهیدان رقصد</p><p>مرگ موش است ولیکن بر گربه بازی</p><p>بدگمان باشد عاشق تو از این‌ها دوری</p><p>همه لطفی و ز سر لطف دگر آغازی</p><p>همچو نایم ز لبت می‌چشم و می‌نالم</p><p>کم زنم تا نکند کس طمع انبازی</p><p>نای اگر ناله کند لیک از او بوی لبت</p><p>برسد سوی دماغ و بکند غمازی</p><p>تو که می ناله کنی گر نه پی طراری است</p><p>از گزافه تو چنین خوش دم و خوش آوازی</p><p>نه هر آواز گواه است خبر می‌آرد</p><p>این خبر فهم کن ار همنفس آن رازی</p><p>ای دل از خویش و از اندیشه تهی شو زیرا</p><p>نی تهی گشت از آن یافت ز وی دمسازی</p><h2><a id="poem-5486" href="https://ganjoor.net/moulavi/shams/ghazalsh/sh2862">غزل شمارهٔ ۲۸۶۲</a></h2>
<p>هله هشدار که با بی‌خبران نستیزی</p><p>پیش مستان چنان رطل گران نستیزی</p><p>گر نخواهی که کمان وار ابد کژ مانی</p><p>چون کشندت سوی خود همچو کمان نستیزی</p><p>گر نخواهی که تو را گرگ هوا بردرد</p><p>چون تو را خواند سوی خویش شبان نستیزی</p><p>عجمی وار نگویی تو شهان را که کیید</p><p>چون نمایند تو را نقش و نشان نستیزی</p><p>از میان دل و جان تو چو سر برکردند</p><p>جان به شکرانه نهی تو به میان نستیزی</p><p>چو به ظاهر تو سمعنا و اطعنا گفتی</p><p>ظاهر آنگه شود این که به نهان نستیزی</p><p>در گمانی ز معاد خود و از مبدا خود</p><p>شودت عین چو با اهل عیان نستیزی</p><p>در تجلی بنماید دو جهان چون ذرات</p><p>گر شوی ذره و چون کوه گران نستیزی</p><p>ز زمان و ز مکان بازرهی گر تو ز خود</p><p>چو زمان برگذری و چو مکان نستیزی</p><p>مثل چرخ تو در گردش و در کار آیی</p><p>گر چو دولاب تو با آب روان نستیزی</p><p>چون جهان زهره ندارد که ستیزد با شاه</p><p>الله الله که تو با شاه جهان نستیزی</p><p>هم به بغداد رسی روی خلیفه بینی</p><p>گر کنی عزم سفر در همدان نستیزی</p><p>حیله و زوبعی و شیوه و روبه بازی</p><p>راست آید چو تو با شیر ژیان نستیزی</p><p>همچو آیینه شوی خامش و گویا تو اگر</p><p>همه دل گردی و بر گفت زبان نستیزی</p><h2><a id="poem-5487" href="https://ganjoor.net/moulavi/shams/ghazalsh/sh2863">غزل شمارهٔ ۲۸۶۳</a></h2>
<p>وقت آن شد که بدان روح فزا آمیزی</p><p>مرغ زیرک شوی و خوش به دو پا آویزی</p><p>سینه بگشا چو درختان به سوی باد بهار</p><p>ز آنک زهر است تو را باد روی پاییزی</p><p>به شکرخنده معنی تو شکر شو همگی</p><p>در صفات ترشی خواجه چرا بستیزی</p><p>زیر دیوار وجود تو تویی گنج گهر</p><p>گنج ظاهر شود ار تو ز میان برخیزی</p><p>آن قراضه ازلی ریخته در خاک تن است</p><p>کو قراضه تک غلبیر تو گر می‌بیزی</p><p>تیغ جانی تو برآور ز نیام بدنت</p><p>که دو نیمه کند او قرص قمر از تیزی</p><p>تیغ در دست درآ در سر میدان ابد</p><p>از شب و روز برون تاز چو بر شبدیزی</p><p>آب حیوان بکش از چشمه به سوی دل خود</p><p>ز آنک در خلقت جان بر مثل کاریزی</p><p>ور نتانی بگریز آ بر شه شمس الدین</p><p>کو به جان هست ز عرش و به بدن تبریزی</p><h2><a id="poem-5488" href="https://ganjoor.net/moulavi/shams/ghazalsh/sh2864">غزل شمارهٔ ۲۸۶۴</a></h2>
<p>به شکرخنده اگر می‌ببرد دل ز کسی</p><p>می‌دهد در عوضش جان خوشی بوالهوسی</p><p>گه سحر حمله برد بر دو جهان خورشیدش</p><p>گه به شب گشت کند بر دل و جان چون عسسی</p><p>گه بگوید که حذر کن شه شطرنج منم</p><p>بیدقی گر ببری من برم از تو فرسی</p><p>طوطیانند که خود را بکشند از غیرت</p><p>گر به سوی شکرش راه برد خرمگسی</p><p>پاره پاره کند آن طوطی مسکین خود را</p><p>گر یکی پاره شکر زو ببرد مرتبسی</p><p>در رخ دشمن من دوست بخندید چو برق</p><p>همچو ابر این دل من پر شد و بگریست بسی</p><p>در دل عارف تو هر دو جهان یاوه شود</p><p>کی درآید به دو چشمی که تو را دید خسی</p><p>جیب مریم ز دمش حامل معنی گردد</p><p>که منم کز نفسی سازم عیسی نفسی</p><p>مجمع روح تویی جان به تو خواهد آمد</p><p>تو چو بحری همه سیل‌اند و فرات و ارسی</p><p>ای که صالح تو و این هر دو جهان یک اشتر</p><p>ما همه نعره زنان زنگله همچون جرسی</p><p>نعره زنگله از جنبش اشتر باشد</p><p>که شتر نقل کند از کنسی تا کنسی</p><p>هر چراغی که بسوزد مطلب زو نوری</p><p>نور موسی طلبی رو به چنان مقتبسی</p><p>بس کن این گفت خیال است مشو وقف خیال</p><p>چونک هستت به حقیقت نظر و دسترسی</p><p>ای ضیاء الحق ذوالفضل حسام الدین تو</p><p>عارف طب دلی بی‌رگ و نبض و مجسی</p><h2><a id="poem-5489" href="https://ganjoor.net/moulavi/shams/ghazalsh/sh2865">غزل شمارهٔ ۲۸۶۵</a></h2>
<p>در رخ عشق نگر تا به صفت مرد شوی</p><p>نزد سردان منشین کز دمشان سرد شوی</p><p>از رخ عشق بجو چیز دگر جز صورت</p><p>کار آن است که با عشق تو هم درد شوی</p><p>چون کلوخی به صفت تو به هوا برنپری</p><p>به هوا برشوی ار بشکنی و گرد شوی</p><p>تو اگر نشکنی آن کت به سرشت او شکند</p><p>چونک مرگت شکند کی گهر فرد شوی</p><p>برگ چون زرد شود بیخ ترش سبز کند</p><p>تو چرا قانعی از عشق کز او زرد شوی</p><h2><a id="poem-5490" href="https://ganjoor.net/moulavi/shams/ghazalsh/sh2866">غزل شمارهٔ ۲۸۶۶</a></h2>
<p>گر گریزی به ملولی ز من سودایی</p><p>روکشان دست گزان جانب جان بازآیی</p><p>زین خیالی که کشان کرد تو را دست بکش</p><p>دست از او گر نکشی دست پشیمان خایی</p><p>رو بدو آر و بگو خواجه کجا می‌کشیم</p><p>کآسمان ماه ندیده‌ست بدین زیبایی</p><p>رایگان روی نموده‌ست غلط افتادی</p><p>باش تا در طلب و پویه جهان پیمایی</p><p>گنده پیر است جهان چادر نو پوشیده</p><p>از برون شیوه و غنج و ز درون رسوایی</p><p>چو بدان پیر روی بخت جوانت گوید</p><p>سرخر معده سگ رو که همان را شایی</p><p>لا یغرنک سد هوس عن رایی</p><p>کم قصور هدمت من عوج الا رآ</p><p>اشتهی انصح لکن لسانی قفلت</p><p>اننی انصح بالصمت علی الاخفا</p><p>این همه ترس و نفاق و دودلی باری چیست</p><p>نه که در سایه و در دولت این مولایی</p><p>بیم از آن می‌کندت تا برود بیم از تو</p><p>یار از آن می‌گزدت تا همه شکر خایی</p><p>شمس تبریز نه شمعی است که غایب گردد</p><p>شب چو شد روز چرا منتظر فردایی</p><h2><a id="poem-5491" href="https://ganjoor.net/moulavi/shams/ghazalsh/sh2867">غزل شمارهٔ ۲۸۶۷</a></h2>
<p>نیستی عاشق ای جلف شکم خوار گدای</p><p>در فروبند و همان گنده کسان را می‌گای</p><p>کار بوزینه نبوده‌ست فن نجاری</p><p>دعوی یافه مکن یافه مگو ژاژ مخای</p><p>عاشقی را تو کیی عشق چه درخورد توست</p><p>شرم دار ای سگ زن روسبی آخر ز خدای</p><h2><a id="poem-5492" href="https://ganjoor.net/moulavi/shams/ghazalsh/sh2868">غزل شمارهٔ ۲۸۶۸</a></h2>
<p>در دلت چیست عجب که چو شکر می‌خندی</p><p>دوش شب با کی بدی که چو سحر می‌خندی</p><p>ای بهاری که جهان از دم تو خندان است</p><p>در سمن زار شکفتی چو شجر می‌خندی</p><p>آتشی از رخ خود در بت و بتخانه زدی</p><p>و اندر آتش بنشستی و چو زر می‌خندی</p><p>مست و خندان ز خرابات خدا می‌آیی</p><p>بر شر و خیر جهان همچو شرر می‌خندی</p><p>همچو گل ناف تو بر خنده بریده‌ست خدا</p><p>لیک امروز مها نوع دگر می‌خندی</p><p>باغ با جمله درختان ز خزان خشک شدند</p><p>ز چه باغی تو که همچون گل‌تر می‌خندی</p><p>تو چو ماهی و عدو سوی تو گر تیر کشد</p><p>چو مه از چرخ بر آن تیر و سپر می‌خندی</p><p>بوی مشکی تو که بر خنگ هوا می‌تازی</p><p>آفتابی تو که بر قرص قمر می‌خندی</p><p>تو یقینی و عیان بر ظن و تقلید بخند</p><p>نظری جمله و بر نقل و خبر می‌خندی</p><p>در حضور ابدی شاهد و مشهود تویی</p><p>بر ره و ره رو و بر کوچ و سفر می‌خندی</p><p>از میان عدم و محو برآوردی سر</p><p>بر سر و افسر و بر تاج و کمر می‌خندی</p><p>چون سگ گرسنه هر خلق دهان بگشاده‌ست</p><p>تویی آن شیر که بر جوع بقر می‌خندی</p><p>آهوان را ز دمت خون جگر مشک شده‌ست</p><p>رحمت است آنک تو بر خون جگر می‌خندی</p><p>آهوان را به گه صید به گردون گیری</p><p>ای که بر دام و دم شعبده گر می‌خندی</p><p>دو سه بیتی که بمانده‌ست بگو مستانه</p><p>ای که تو بر دل بی‌زیر و زبر می‌خندی</p><h2><a id="poem-5493" href="https://ganjoor.net/moulavi/shams/ghazalsh/sh2869">غزل شمارهٔ ۲۸۶۹</a></h2>
<p>هست اندر غم تو دلشده دانشمندی</p><p>همچو نقره‌ست در آتشکده دانشمندی</p><p>بر امید کرم و رحمت بخشایش تو</p><p>از ره دور به سر آمده دانشمندی</p><p>هست ز اوباش خیالات تو اندر ره عشق</p><p>خسته و شیفته و ره زده دانشمندی</p><p>چه زیان دارد خوبی تو را دوست اگر</p><p>قوت یابد ز چنین مایده دانشمندی</p><p>با چنین جام جنونی که تو گردان کردی</p><p>کی بماند به سر قاعده دانشمندی</p><p>کی روا دارد انصاف و جوانمردی تو</p><p>که به غم کشته شود بیهده دانشمندی</p><p>کی روا دارد خورشید حق گرمی بخش</p><p>که فسرده شود از مجمده دانشمندی</p><p>جانب مدرسه عشق کشیدش لطفت</p><p>تا ز درس تو برد فایده دانشمندی</p><p>نحس تربیع عناصر بگرفتش رحمی</p><p>تا منور شود از منقده دانشمندی</p><p>بس سخن دارد وز بیم ملال دل تو</p><p>لب ببسته‌ست در این معبده دانشمندی</p><h2><a id="poem-5494" href="https://ganjoor.net/moulavi/shams/ghazalsh/sh2870">غزل شمارهٔ ۲۸۷۰</a></h2>
<p>ای دریغا در این خانه دمی بگشودی</p><p>مونس خویش بدیدی دل هر موجودی</p><p>چشم یعقوب به دیدار پسر شاد شدی</p><p>ساقی وصل شراب صمدی پیمودی</p><p>رو نمودی که منم شاهد تو باک مدار</p><p>از زیان هیچ میندیش چو دیدی سودی</p><p>هیچ کس رشک نبردی که فلان دست ببرد</p><p>هر کسی در چمن روح به کام آسودی</p><p>نیست روزی که سپاه شبش آرد غارت</p><p>نیست دینار و درم یا هوس معدودی</p><p>حاجتت نیست که یاد طرب کهنه کنی</p><p>کی بود در خضر خلد غم امرودی</p><p>صد هزاران گره جمع شده بر دل ما</p><p>از نصیب کرمش آب شدی بگشودی</p><p>صورت حشو خیالات ره ما بستند</p><p>تیغ خورشید رخش خفیه شده در خودی</p><p>طالب جمله وی است و لقبش مطلوبی</p><p>عابد جمله وی است و لقبش معبودی</p><p>خادم و مؤذن این مسجد تن جان شماست</p><p>ساجدی گشته نهان در صفت مسجودی</p><p>ای ایازت دل و جان شمس حق تبریزی</p><p>نیست در هر دو جهان چون تو شه محمودی</p><h2><a id="poem-5495" href="https://ganjoor.net/moulavi/shams/ghazalsh/sh2871">غزل شمارهٔ ۲۸۷۱</a></h2>
<p>به دغل کی بگزیند دل یارم یاری</p><p>کی فریبد شه طرار مرا طراری</p><p>کی میان من و آن یار بگنجد مویی</p><p>کی در آن گلشن و گلزار بخسپد ماری</p><p>عنکبوتی بتند پرده اغیار شود</p><p>همچو صدیق و محمد من و او در غاری</p><p>گل صدبرگ ز رشک رخ او جامه درید</p><p>حال گل چونک چنین است چه باشد خاری</p><p>هم بگویم دو سه بیتی که ندانی سر و پاش</p><p>لیک بهر دل من ریش بجنبان کآری</p><p>بس طبیب است که هشیار کند مجنون را</p><p>وین طبیبم نهلد در دو جهان هشیاری</p><p>آفتاب رخ او را حشم تیغ زنیم</p><p>که نخواهیم به جز دیدن او ادراری</p><p>ما چو خورشیدپرستیم بر این بام رویم</p><p>تا نپوشد رخ خورشید ز ما دیواری</p><p>کیست خورشید بگو شمس حق تبریزی</p><p>که نگنجد صفتش در صحف گفتاری</p><h2><a id="poem-5496" href="https://ganjoor.net/moulavi/shams/ghazalsh/sh2872">غزل شمارهٔ ۲۸۷۲</a></h2>
<p>مرغ اندیشه که اندر همه دل‌ها بپری</p><p>به خدا کز دل و از دلبر ما بی‌اثری</p><p>آفتابی که به هر روزنه‌ای درتابی</p><p>از سر روزن آن اصل بصر بی‌بصری</p><p>باد شبگیر که چون پیک خبرها آری</p><p>ز آنچ دریای خبرهاست چرا بی‌خبری</p><p>دیدبانا که تو را عقل و خرد می‌گویند</p><p>ساکن سقف دماغی و چراغ نظری</p><p>بر سر بام شدستی مه نو می‌جویی</p><p>مه نو کو و تو مسکین به کجا می‌نگری</p><p>دل ترسنده که از عشق گریزان شده‌ای</p><p>ز کف عشق اگر جان ببری جان نبری</p><p>رهزنانند به هر گام یکی عشوه دهی</p><p>وای بر تو گر از این عشوه دهان عشوه خری</p><p>ای مه ار تو عسسی الحذر از جامه کنان</p><p>که کلاهت ببرند ار چه که سیمین کمری</p><p>به حشر غره مشو این نگر ای مه کز بیم</p><p>می‌گریزی همه شب گر چه شه باحشری</p><p>می‌گریزی تو ولی جان نبری از کف عشق</p><p>تیرت آید سه پری گر چه همه تن سپری</p><p>گر همه تن سپری ور ره پنهان سپری</p><p>ور دو پر ور سه پری در فخ آن دام وری</p><p>مردم چشم که مردم به تو مردم بیند</p><p>نظرت نیست به دل گر چه که صاحب نظری</p><p>در درون ظلمات سیهی چشمان</p><p>همچو آب حیوان ساکنی و مستتری</p><p>خانه در دیده گرفتی و تو را یار نشد</p><p>آنک از چشمه او جوش کند دیده وری</p><p>گر شکر را خبری بودی از لذت عشق</p><p>آب گشتی ز خجالت ننمودی شکری</p><p>چشم غیرت ز حسد گوش شکر را کر کرد</p><p>ترس از آن چشم که در گوش شکر ریخت کری</p><p>شیر گردون که همه شیردلان از تو برند</p><p>جگر و صف شکنی حمیت و استیزه گری</p><p>جگر باجگران آب ظفر از تو خورند</p><p>به کمینگاه دل اهل دلان بی‌جگری</p><p>شیر ز آتش برمد سخت و دل آتشکده‌ای است</p><p>جان پروانه بود بر شرر شمع جری</p><p>پر پروانه بسوزد جز پروانه دل</p><p>که پرش ده پره گردد ز فروغ شرری</p><p>شاه حلمی ز خلاء زیر پر دل می‌رو</p><p>تا تو را علم دهد واهب انسان و پری</p><p>رو به مریخ بگو که بنگر وصلت دل</p><p>تا که خنجر بنهی هیچ سری را نبری</p><p>گر توانی عوض سر سر دیگر دادن</p><p>سزد ار سر ببری حاکم و وهاب سری</p><p>سر ز تو یافت سری پر ز تو دزدید پری</p><p>ز تو آموخت تری و ز تو آورد زری</p><p>شیشه گر کو به دمی صد قدح و جام کند</p><p>قدحی گر شکند زو نتوان گشت بری</p><p>مشتری را نرسد لاف که من سیمبرم</p><p>که نبود و نبود سیمبری سیم بری</p><p>مشتری بود زلیخا مه کنعانی را</p><p>سیم بر بود بر سیم بر از زرشمری</p><p>زهره زخمه زن آخر بشنو زخمه دل</p><p>بتری غره مشو چنگ کنندت بتری</p><p>چنگ دل چند از این چنگ و دف و نای شکست</p><p>وای بر مادر تو گر نکند دل پدری</p><p>ای عطارد بس از این کاغذ و از حبر و قلم</p><p>زفتی و لاف و تکبر حیل و پرهنری</p><p>گر پلنگی به یکی باد چو موشی گردی</p><p>ور تو شیری به یکی برق ز روبه بتری</p><p>سر قدم کن چو قلم بر اثر دل می‌رو</p><p>که اثرهاست نهان در عدم و بی‌صوری</p><h2><a id="poem-5497" href="https://ganjoor.net/moulavi/shams/ghazalsh/sh2873">غزل شمارهٔ ۲۸۷۳</a></h2>
<p>رو رو ای جان سبک خیز غریب سفری</p><p>سوی دریای معانی که گرامی گهری</p><p>برگذشتی ز بسی منزل اگر یادت هست</p><p>مکن استیزه کز این مصطبه هم برگذری</p><p>پر فروشوی از این آب و گل و باش سبک</p><p>پی یاران پریده چه کنی که نپری</p><p>هین سبو بشکن و در جوی رو ای آب حیات</p><p>پیش هر کوزه شکن چند کنی کاسه گری</p><p>زین سر کوه چو سیلاب سوی دریا رو</p><p>که از این کوه نیاید تن کس را کمری</p><p>بس کن از شمس مبر نه به غروب و نه شروق</p><p>که از او گه چو هلالی و گهی چون قمری</p><h2><a id="poem-5498" href="https://ganjoor.net/moulavi/shams/ghazalsh/sh2874">غزل شمارهٔ ۲۸۷۴</a></h2>
<p>سحری کرد ندایی عجب آن رشک پری</p><p>که گریزید ز خود در چمن بی‌خبری</p><p>رو به دل کردم و گفتم که زهی مژده خوش</p><p>که دهد خاک دژم را صفت جانوری</p><p>همه ارواح مقدس چو تو را منتظرند</p><p>تو چرا جان نشوی و سوی جانان نپری</p><p>در مقامی که چنان ماه تو را جلوه کند</p><p>کفر باشد که از این سو و از آن سو نگری</p><p>گر تو چون پشه به هر باد پراکنده شوی</p><p>پس نشاید که تو خود را ز همایان شمری</p><p>بمترسان دل خود را تو به تهدید خسان</p><p>که نشاید که خسان را به یکی خس بخری</p><p>حیله می‌کرد دلم تا ز غمش سر ببرد</p><p>گفتم ای ابله اگر سر ببری سر نبری</p><p>شمس تبریز خیالت سوی من کژ نگریست</p><p>رفتم از دست و بگفتم که چه شیرین نظری</p><h2><a id="poem-5499" href="https://ganjoor.net/moulavi/shams/ghazalsh/sh2875">غزل شمارهٔ ۲۸۷۵</a></h2>
<p>نی تو شکلی دگری سنگ نباشی تو زری</p><p>سنگ هم بوی برد نیز که زیباگهری</p><p>دل نهادم که به همسایگیت خانه کنم</p><p>که بسی نادر و سبز و تر و عالی شجری</p><p>سبزه‌ها جمله در این سبزی تو محو شوند</p><p>من چه گویم که تری تو نماند به تری</p><p>گر چه چون شیر و شکر با همه آمیخته‌ای</p><p>هیچ عقلی نپذیرد ز تو که زین نفری</p><h2><a id="poem-5500" href="https://ganjoor.net/moulavi/shams/ghazalsh/sh2876">غزل شمارهٔ ۲۸۷۶</a></h2>
<p>شکنی شیشه مردم گرو از من گیری</p><p>همه شب عهد کنی روز شکستن گیری</p><p>شیری و شیرشکن کینه ز خرگوش مکش</p><p>قادری که شکنی شیر و تهمتن گیری</p><p>ای سلیمان که به فرمانت بود دیو و پری</p><p>بی گنه مور چرا بر سر خرمن گیری</p><p>ننگری هیچ غنی را و یکی عوری را</p><p>خوش گریبان کشی و گوشه دامن گیری</p><p>هین مترس ای دل از آن جور که مؤمن آن جاست</p><p>ای دل ار عاقلی آرام به مؤمن گیری</p><p>ترک یک قطره کنی ماهی دریا باشی</p><p>ترک یک حبه کنی ملکت مخزن گیری</p><p>دور از آبی تو چو روغن چو همه او نشوی</p><p>چون شدی او پس از آن آب ز روغن گیری</p><p>ننگ مردانی اگر او به جفا نیزه کشد</p><p>به سوی او نروی و پی جوشن گیری</p><h2><a id="poem-5501" href="https://ganjoor.net/moulavi/shams/ghazalsh/sh2877">غزل شمارهٔ ۲۸۷۷</a></h2>
<p>بر یکی بوسه حقستت که چنان می‌لرزی</p><p>ز آنک جان است و پی دادن جان می‌لرزی</p><p>از دم و دمدمه آیینه دل تیره شود</p><p>جهت آینه بر آینه دان می‌لرزی</p><p>این جهان روز و شب از خوف و رجا لرزان است</p><p>چونک تو جان جهانی تو جهان می‌لرزی</p><p>چون قماشات تو اندر همه بازار که راست</p><p>سزدت گر جهت سود و زیان می‌لرزی</p><p>تا که نخجیر تو از بیم تو خود چون لرزد</p><p>که تو صیادی و با تیر و کمان می‌لرزی</p><p>تو به صورت مهی اما به نظر مریخی</p><p>قاصد کشتن خلقی چو سنان می‌لرزی</p><p>گه پی فتنه گری چون می خم می‌جوشی</p><p>گه چو اعضای غضوب از غلیان می‌لرزی</p><p>دل چو ماه از پی خورشید رخت دق دارد</p><p>تو چرا همچو دل اندر خفقان می‌لرزی</p><p>به لطف جان بهاری تو و سرسبزی باغ</p><p>باز چون برگ تو از باد خزان می‌لرزی</p><p>خلق چون برگ و تو باد و همه لرزان تواند</p><p>ظاهرا صف شکنی و به نهان می‌لرزی</p><p>قصر شکری که به تو هر کی رسد شکر کند</p><p>سقف صبری تو که از بار گران می‌لرزی</p><p>چون که قاف یقین راسخ و بی‌لرزه بود</p><p>در گمانی تو مگر که چو کمان می‌لرزی</p><p>دم فروکش هله ای ناطق ظنی و خمش</p><p>کز دم فال زنان همچو زنان می‌لرزی</p><h2><a id="poem-5502" href="https://ganjoor.net/moulavi/shams/ghazalsh/sh2878">غزل شمارهٔ ۲۸۷۸</a></h2>
<p>هله تا ظن نبری کز کف من بگریزی</p><p>حیله کم کن نگذارم که به فن بگریزی</p><p>جان شیرین تو در قبضه و در دست من است</p><p>تن بی‌جان چه کند گر تو ز تن بگریزی</p><p>گر همه زهرم با خوی منت باید ساخت</p><p>پس تو پروانه نه ای گر ز لگن بگریزی</p><p>چون کدو بی‌خبری زین که گلویت بستم</p><p>بستم و می‌کشمت چون ز رسن بگریزی</p><p>بلبلان و همه مرغان خوش و شاد از چمنند</p><p>جغد و بوم و جعلی گر ز چمن بگریزی</p><p>چون گرفتار منی حیله میندیش آن به</p><p>که شوی مرده و در خلق حسن بگریزی</p><p>تو که قاف نه‌ای گر چو که از جا بروی</p><p>تو زر صاف نه‌ای گر ز شکن بگریزی</p><p>جان مردان همه از جان تو بیزار شوند</p><p>چون مخنث اگر از خوب ختن بگریزی</p><p>تو چو نقشی نرهی از کف نقاش مکوش</p><p>وثنی چون ز کف کلک و شمن بگریزی</p><p>من تو را ماه گرفتم هله خورشید تویی</p><p>در خسوفی گر از این برج و بدن بگریزی</p><p>تو ز دیوی نرهی گر ز سلیمان برمی</p><p>وز غریبی نرهی چون ز وطن بگریزی</p><p>نه خمش کن که مرا با تو هزاران کار است</p><p>خود سهیلت نهلد تا ز یمن بگریزی</p><h2><a id="poem-5503" href="https://ganjoor.net/moulavi/shams/ghazalsh/sh2879">غزل شمارهٔ ۲۸۷۹</a></h2>
<p>ننگ هر قافله در شش دره ابلیسی</p><p>تو به هر نیت خود مسخره ابلیسی</p><p>از برای علف دیو تو قربان تنی</p><p>بز دیوی تو مگر یا بره ابلیسی</p><p>سره مردا چه پشیمان شده‌ای گردن نه</p><p>که در این خوردن سیلی سره ابلیسی</p><p>شلغم پخته تو امید ببر زان تره زار</p><p>ز آنک در خدمت نان چون تره ابلیسی</p><p>نان ببینی تو و حیزانه درافتی در رو</p><p>عاشق نطفه دیو و نره ابلیسی</p><p>نیت روزه کنی توبره گوید کای خر</p><p>سر فروکن خر باتوبره ابلیسی</p><p>از حقیقت خبرت نیست که چون خواهد بود</p><p>تو بدان علم و هنر قوصره ابلیسی</p><p>در غم فربهی گوشت تو لاغر گشتی</p><p>ناله برداشته چون حنجره ابلیسی</p><p>کفر و ایمان چه می‌خور چو سگان قی می‌کن</p><p>ز آنک تو مؤمنه و کافره ابلیسی</p><p>تا دم مرگ و دم غرغره چون سرکه بد</p><p>ترش و گنده تو چون غرغره ابلیسی</p><p>گرد آن دایره گرده و خوان پر چو مگس</p><p>تا قیامت تو که از دایره ابلیسی</p><h2><a id="poem-5504" href="https://ganjoor.net/moulavi/shams/ghazalsh/sh2880">غزل شمارهٔ ۲۸۸۰</a></h2>
<p>به حق و حرمت آنک همگان را جانی</p><p>قدحی پر کن از آنک صفتش می‌دانی</p><p>همه را زیر و زبر کن نه زبر مان و نه زیر</p><p>تا بدانند که امروز در این میدانی</p><p>آتش باده بزن در بنه شرم و حیا</p><p>دل مستان بگرفت از طرب پنهانی</p><p>وقت آن شد که دل رفته به ما بازآری</p><p>عقل‌ها را چو کبوتربچگان پرانی</p><p>نکته می‌گویی در حلقه مستان خراب</p><p>خوش بود گنج که درتابد در ویرانی</p><p>می جوشیده بر این سوختگان گردان کن</p><p>پیش خامان بنه آن قلیه و آن بورانی</p><p>چه شدم من تو بگو هم که چه دانم شده‌ای</p><p>کی بگوید لب تو حرف بدین آسانی</p><h2><a id="poem-5505" href="https://ganjoor.net/moulavi/shams/ghazalsh/sh2881">غزل شمارهٔ ۲۸۸۱</a></h2>
<p>گر تو ما را به جفای صنمان ترسانی</p><p>شکم گرسنگان را تو به نان ترسانی</p><p>و به دشنام بتم آیی و تهدید دهی</p><p>مردگان را بنشانی و به جان ترسانی</p><p>ور به مجنون سقطی از لب لیلی آری</p><p>همچو مخمورکش از رطل گران ترسانی</p><p>من که چون دیگ بر آتش ز تبش خشک لبم</p><p>گوش آنم کم از آن چرب زبان ترسانی</p><p>گرگ هجران پی من کرد و مرا ننگ آورد</p><p>گرگ ترسد نه من ار تو به شبان ترسانی</p><p>باده‌ای گر تو ز تلخی ویم بیم دهی</p><p>ساده‌ای گر مگسان را تو بخوان ترسانی</p><p>پاکبازند و مقامر که در این جا جمعند</p><p>نیست تاجر که تو او را به زیان ترسانی</p><p>چون خیالات لطیفند نه خونند و نه گوشت</p><p>که تو تیری بزنی یا به کمان ترسانی</p><h2><a id="poem-5506" href="https://ganjoor.net/moulavi/shams/ghazalsh/sh2882">غزل شمارهٔ ۲۸۸۲</a></h2>
<p>تیغ را گر تو چو خورشید دمی رنده زنی</p><p>بر سر و سبلت این خنده زنان خنده زنی</p><p>ژنده پوشیدی و جامه ملکی برکندی</p><p>پاره پاره دل ما را تو بر آن ژنده زنی</p><p>هر کی بندی است از این آب و از این گل برهد</p><p>گر تو یک بند از آن طره بر این بنده زنی</p><p>ساقیا عقل کجا ماند یا شرم و ادب</p><p>زان می لعل چو بر مردم شرمنده زنی</p><p>ماه فربه شود آن سان که نگنجد در چرخ</p><p>گر تو تابی ز رخت بر مه تابنده زنی</p><p>ماه می‌گوید با زهره که گر مست شوی</p><p>ز آنچ من مست شدم ضرب پراکنده زنی</p><p>ماه تا ماهی از این ساقی جان سرمستند</p><p>نقد بستان تو چرا لاف ز آینده زنی</p><p>خیز کامروز همایون و خوش و فرخنده‌ست</p><p>خاصه که چشم بر آن چهره فرخنده زنی</p><p>سر باز از کله و پاش از این کنده غمی است</p><p>برهد پاش اگر تیشه بر این کنده زنی</p><p>هله ای باز کله بازده و پر بگشا</p><p>وقت آن شد که بر آن دولت پاینده زنی</p><p>همچو منصور تو بر دار کن این ناطقه را</p><p>چو زنان چند بر این پنبه و پاغنده زنی</p><h2><a id="poem-5507" href="https://ganjoor.net/moulavi/shams/ghazalsh/sh2883">غزل شمارهٔ ۲۸۸۳</a></h2>
<p>چه حریصی که مرا بی‌خور و بی‌خواب کنی</p><p>درکشی روی و مرا روی به محراب کنی</p><p>آب را در دهنم تلختر از زهر کنی</p><p>زهره‌ام را ببری در غم خود آب کنی</p><p>سوی حج رانی و در بادیه‌ام قطع کنی</p><p>اشتر و رخت مرا قسمت اعراب کنی</p><p>گه ببخشی ثمر و زرع مرا خشک کنی</p><p>گه به بارانش همی سخره سیلاب کنی</p><p>چون ز دام تو گریزم تو به تیرم دوزی</p><p>چون سوی دام روم دست به مضراب کنی</p><p>باادب باشم گویی که برو مست نه‌ای</p><p>بی ادب گردم تو قصه آداب کنی</p><p>گر بباری تو چو باران کرم بر بامم</p><p>هر دو چشمم ز نم و قطره چو میزاب کنی</p><p>گه عزلت تو بگویی که چو رهبان گشتی</p><p>گه صحبت تو مرا دشمن اصحاب کنی</p><p>گر قصب وار نپیچم دل خود در غم تو</p><p>چون قصب پیچ مرا هالک مهتاب کنی</p><p>در توکل تو بگویی که سبب سنت ماست</p><p>در تسبب تو نکوهیدن اسباب کنی</p><p>باز جان صید کنی چنگل او درشکنی</p><p>تن شود کلب معلم تش بی‌ناب کنی</p><p>زرگر رنگ رخ ما چو دکانی گیرد</p><p>لقب زرگر ما را همه قلاب کنی</p><p>من که باشم که به درگاه تو صبح صادق</p><p>هست لرزان که مباداش که کذاب کنی</p><p>همه را نفی کنی بازدهی صد چندان</p><p>دی دهی و به بهارش همه ایجاب کنی</p><p>بزنی گردن انجم تو به تیغ خورشید</p><p>بازشان هم تو فروز رخ عناب کنی</p><p>چو خمش کرد بگویی که بگو و چو بگفت</p><p>گوییش پس تو چرا فتح چنین باب کنی</p><h2><a id="poem-5508" href="https://ganjoor.net/moulavi/shams/ghazalsh/sh2884">غزل شمارهٔ ۲۸۸۴</a></h2>
<p>به شکرخنده بتا نرخ شکر می‌شکنی</p><p>چه زند پیش عقیق تو عقیق یمنی</p><p>گلرخا سوی گلستان دو سه هفته بمرو</p><p>تا ز شرم تو نریزد گل سرخ چمنی</p><p>گل چه باشد که اگر جانب گردون نگری</p><p>سرنگون زهره و مه را ز فلک درفکنی</p><p>حق تو را از جهت فتنه و شور آورده‌ست</p><p>فتنه و شور و قیامت نکنی پس چه کنی</p><p>روی چون آتش از آن داد که دل‌ها سوزی</p><p>شکن زلف بدان داد که دل‌ها شکنی</p><p>دل ما بتکده‌ها نقش تو در وی شمنی</p><p>هر بتی رو به شمن کرده که تو آن منی</p><p>برمکن تو دل خود از من ازیرا به جفا</p><p>گر که قاف شود دل تو ز بیخش بکنی</p><p>در تک چاه زنخدان تو نادر آبی است</p><p>که به هر چه که درافتم بنماید رسنی</p><p>در غمت بوالحسنان مذهب و دین گم کردند</p><p>زان سبب که حسن اندر حسن اندر حسنی</p><p>زیرکان را رخ تو مست از آن می‌دارد</p><p>تا در این بزم ندانند که تو در چه فنی</p><p>کافری ای دل اگر در جز او دل بندی</p><p>کافری ای تن اگر بر جز این عشق تنی</p><p>بی وی ار بر فلکی تو به خدا در گوری</p><p>هر چه پوشی به جز از خلعت او در کفنی</p><p>شمس تبریز که در روح وطن ساخته‌ای</p><p>جان جان‌هاست وطن چونک تو جان را وطنی</p><h2><a id="poem-5509" href="https://ganjoor.net/moulavi/shams/ghazalsh/sh2885">غزل شمارهٔ ۲۸۸۵</a></h2>
<p>هله آن به که خوری این می و از دست روی</p><p>تا به هر جا که روی خوشدل و سرمست روی</p><p>چرخ گردان به تو گردد که تو آب اویی</p><p>ماه چرخی چه زیان دارد اگر پست روی</p><p>ماهیی لیک چنان مست توست آن دریا</p><p>همه دریا ز پی آید چو تو در شست روی</p><p>صدقات همه شاهان که سوی نیست رود</p><p>رو سوی هست نهد چون تو سوی هست روی</p><p>سابق تیزروانی تو در این راه دراز</p><p>وز ره رفق تو با این دو سه پابست روی</p><p>کسب عیش ابد آموز ز شمس تبریز</p><p>تا در آن مجلس عیشی که جنان است روی</p><h2><a id="poem-5510" href="https://ganjoor.net/moulavi/shams/ghazalsh/sh2886">غزل شمارهٔ ۲۸۸۶</a></h2>
<p>اگر امشب بر من باشی و خانه نروی</p><p>یا علی شیر خدا باشی یا خود علوی</p><p>اندک اندک به جنون راه بری از دم من</p><p>برهی از خرد و ناگه دیوانه شوی</p><p>کهنه و پیر شدی زین خرد پیر گریز</p><p>تا بهار تو نماید گل و گلزار نوی</p><p>به خیالی به من آیی به خیالی بروی</p><p>این چه رسوایی و ننگ است زهی بند قوی</p><p>به ترازوی زر ار راه دهندت غلط است</p><p>بجوی زر بنه ارزی چو همان حب جوی</p><p>پیک لابد بدود کیک چو او هم بدود</p><p>پس کمال تو در آن نیست که یاوه بدوی</p><p>بهر بردن بدو از هیبت مردن بمدو</p><p>بهر کعبه بدو ای جان نه ز خوف بدوی</p><p>باش شب‌ها بر من تا به سحر تا که شبی</p><p>مه برآید برهی از ره و همراه غوی</p><p>همه کس بیند رخساره مه را از دور</p><p>خنک آن کس که برد از بغل مه گروی</p><p>مه ز آغاز چو خورشید بسی تیغ کشد</p><p>که ببرم سر تو گر تو از این جا نروی</p><p>چون ببیند که سر خویش نمی‌گیرد او</p><p>گوید او را که حریفی و ظریفی و روی</p><p>من توام ور تو نیم یار شب و روز توام</p><p>پدر و مادر و خویش تو به منهاج سوی</p><p>چه شود گر من و تو بی‌من و تو جمع شویم</p><p>فرد باشیم و یکی کوری چشم ثنوی</p><h2><a id="poem-5511" href="https://ganjoor.net/moulavi/shams/ghazalsh/sh2887">غزل شمارهٔ ۲۸۸۷</a></h2>
<p>بده ای کف تو را قاعده لطف افزایی</p><p>کف دریا چه کند خواجه به جز دریایی</p><p>چون تو خواهی که شکرخایی غلط اندازی</p><p>ز پی خشم رهی ساعد و کف می‌خایی</p><p>صنما مغلطه بگذار و مگو تا فردا</p><p>چون تویی پای علم نقد که را می‌پایی</p><p>ترشم گفتی و پیش شکر بی‌حد تو</p><p>عسل و قند چه دارند به جز سرکایی</p><p>گر چه من روترشم لیک خم سرکه نیم</p><p>ور چه هر جا بروم لیک نیم هرجایی</p><p>گر تو خوبی و منم آینه روی خوشت</p><p>پیش رو دار مرا چونک جهان آرایی</p><p>نی غلط گفتم سرمست بدم زفت زدم</p><p>کی بود آینه را با رخ تو گنجایی</p><p>نو فسونی است مرا سخت عجب پیشتر آ</p><p>تا به گوش تو فروخوانم ای بینایی</p><h2><a id="poem-5512" href="https://ganjoor.net/moulavi/shams/ghazalsh/sh2888">غزل شمارهٔ ۲۸۸۸</a></h2>
<p>به شکرخنده اگر می‌ببرد جان ز کسی</p><p>می‌دهد جان خوشی پرطربی پرهوسی</p><p>گه سحر حمله برد بر همه چون خورشیدی</p><p>گه به شب گشت کند بر دل و جان چون عسسی</p><p>گه یکی تنگ شکربار کند بهر نثار</p><p>گه شود طوطی جان گر بچشد زان مگسی</p><p>گه مدرس شود و درس کند بر سر صدر</p><p>تا شود کن فیکون صدر جهان مرتبسی</p><p>گه دمد یک نفسی عیسی مریم سازد</p><p>تا گواه نفسش باشد عیسی نفسی</p><p>گه خسی را بکشد سرمه جان در دیده</p><p>گه نماید دو جهان در نظرش همچو خسی</p><p>متزمن نظری داری و هرچ آید پیش</p><p>هم بر آن چفسد و حمله نبرد پیش و پسی</p><p>صالح او آمد و این هر دو جهان یک اشتر</p><p>ما همه نعره زنان زنگله همچون جرسی</p><h2><a id="poem-5513" href="https://ganjoor.net/moulavi/shams/ghazalsh/sh2889">غزل شمارهٔ ۲۸۸۹</a></h2>
<p>ای که تو چشمه حیوان و بهار چمنی</p><p>چو منی تو خود خود را کی بگوید چو منی</p><p>من شبم تو مه بدری مگریز از شب خویش</p><p>مه کی باشد که تو خورشید دو صد انجمی</p><p>پاسبان در تو ماه برین بام فلک</p><p>تو که در مقعد صدقی چو شه اندر وطنی</p><p>ماه پیمانه عمر است گهی پر گه نیم</p><p>تو به پیمانه نگنجی تو نه عمر زمنی</p><p>هر کی در عهد تو از جور زمانه گله کرد</p><p>سزد ار کفش جفا بر دهن او بزنی</p><p>کاین زمانه چو تن است و تو در او چون جانی</p><p>جان بود تن نبود تن چو تو جان جان تنی</p><p>سجده کردند ملایک تن آدم را زود</p><p>پرتو جان تو دیدند در آن جسم سنی</p><p>اهرمن صورت گل دید و سرش سجده نکرد</p><p>چوب رد بر سرش آمد که برو اهرمنی</p><h2><a id="poem-5514" href="https://ganjoor.net/moulavi/shams/ghazalsh/sh2890">غزل شمارهٔ ۲۸۹۰</a></h2>
<p>سخن تلخ مگو ای لب تو حلوایی</p><p>سر فروکن به کرم ای که بر این بالایی</p><p>هر چه گویی تو اگر تلخ و اگر شور خوش است</p><p>گوهر دیده و دل جانی و جان افزایی</p><p>نه به بالا نه به زیری و نه جان در جهت است</p><p>شش جهت را چه کنم در دل خون پالایی</p><p>سر فروکن که از آن روز که رویت دیدم</p><p>دل و جان مست شد و عقل و خرد سودایی</p><p>هر کی او عاشق جسم است ز جان محروم است</p><p>تلخ آید شکر اندر دهن صفرایی</p><p>ای که خورشید تو را سجده کند هر شامی</p><p>کی بود کز دل خورشید به بیرون آیی</p><p>آفتابی که ز هر ذره طلوعی داری</p><p>کوه‌ها را جهت ذره شدن می‌سایی</p><p>چه لطیفی و ز آغاز چنان جباری</p><p>چه نهانی و عجب این که در این غوغایی</p><p>گر خطا گفتم و مقلوب و پراکنده مگیر</p><p>ور بگیری تو مرا بخت نوم افزایی</p><p>صورت عشق تویی صورت ما سایه تو</p><p>یک دمم زشت کنی باز توام آرایی</p><p>می‌نماید که مگر دوش به خوابت دیدم</p><p>که من امروز ندارم به جهان گنجایی</p><p>ساربانا بمخوابان شتر این منزل نیست</p><p>همرهان پیش شدستند که را می‌پایی</p><p>هین خمش کن که ز دم آتش دل شعله زند</p><p>شعله دم می‌زند این دم تو چه می‌فرمایی</p><p>شمس تبریز چو در شمس فلک درتابد</p><p>تابش روز شود از وی نابینایی</p><h2><a id="poem-5515" href="https://ganjoor.net/moulavi/shams/ghazalsh/sh2891">غزل شمارهٔ ۲۸۹۱</a></h2>
<p>هر کی از نیستی آید به سوی او خبری</p><p>اندر او از بشریت بنماید اثری</p><p>التفاتی نبود همت او را به علل</p><p>گر علل گیرد جمله ز علی تا به ثری</p><p>هر کسی که متلاشی شود و محو ز خویش</p><p>به سوی او کند از عین حقیقت نظری</p><p>جوهری بیند صافی متحلی به حلل</p><p>متمکن شده در کالبد جانوری</p><p>تو به صورت چه قناعت کنی از صحبت او</p><p>رو دگر شو تو به تحقیق که او شد دگری</p><p>بشنو شکر وی از من که به جان و سر تو</p><p>که بدان لطف و حلاوت نچشیدم شکری</p><h2><a id="poem-5516" href="https://ganjoor.net/moulavi/shams/ghazalsh/sh2892">غزل شمارهٔ ۲۸۹۲</a></h2>
<p>ای شه جاودانی وی مه آسمانی</p><p>چشمه زندگانی گلشن لامکانی</p><p>تا زلال تو دیدم قصه جان شنیدم</p><p>همچو جان ناپدیدم در تک بی‌نشانی</p><p>عاشق مشک خوش بو می‌کند صید آهو</p><p>می‌رود مست هر سو یا تواش می‌دوانی</p><p>ای شکر بنده تو زان شکرخنده تو</p><p>ای جهان زنده از تو غرقه زندگانی</p><p>روز شد های مستان بشنوید از گلستان</p><p>می‌کند مرغ دستان شیوه دلستانی</p><p>شیوه یاسمین کن سر بجنبان چنین کن</p><p>خانه پرانگبین کن چون شکر می‌فشانی</p><p>نرگست مست گشته جنیی یا فرشته</p><p>با شکر درسرشته غنچه گلستانی</p><p>با چنین ساقی حق با خودی کفر مطلق</p><p>می‌زند جان معلق با می رایگانی</p><p>روز و شب ای برادر مست و بی‌خویش خوشتر</p><p>مست الله اکبر کش نبوده است ثانی</p><p>نام او جان جان‌ها یاد او لعل کان‌ها</p><p>عشق او در روان‌ها هم امان هم امانی</p><p>چون برم نام او را دررسد بخت خضرا</p><p>اسم شد پس مسما بی‌دوی بی‌توانی</p><p>چند مستند پنهان اندر این سبز میدان</p><p>می‌روم سوی ایشان با تو گفتم تو دانی</p><p>جان ویسند و رامین سخت شیرین شیرین</p><p>مفخر آل یاسین وز خدا ارمغانی</p><p>تو اگر می‌شتابی سوی مرغان آبی</p><p>آب حیوان بیابی قلزم شادمانی</p><p>چرب و شیرین بخوردی عیش و عشرت بکردی</p><p>سوی عشق آی یک شب هم ببین میزبانی</p><p>ما هم از بامدادان بیخود و مست و شادان</p><p>ای شه بامرادان مستمان می‌کشانی</p><p>با ظریفان و خوبان تا به شب پای کوبان</p><p>وز می پیر رهبان هر دمی دوستگانی</p><p>این قدح می شتابد تا شما را بیابد</p><p>در دل و جان بتابد از ره بی‌دهانی</p><p>ای که داری تو فهمی قبض کن قبض اعمی</p><p>غیر این نیست چیزی تو مباش امتحانی</p><p>غیر این نیست راهی غیر این نیست شاهی</p><p>غیر این نیست ماهی غیر این جمله فانی</p><p>نی خمش کن خمش کن رو به قاصد ترش کن</p><p>ترک اصحاب هش کن باده خور در نهانی</p><h2><a id="poem-5517" href="https://ganjoor.net/moulavi/shams/ghazalsh/sh2893">غزل شمارهٔ ۲۸۹۳</a></h2>
<p>قدر غم گر چشم سر بگریستی</p><p>روز و شب‌ها تا سحر بگریستی</p><p>آسمان گر واقفستی زین فراق</p><p>انجم و شمس و قمر بگریستی</p><p>زین چنین عزلی شه ار واقف شدی</p><p>بر خود و تاج و کمر بگریستی</p><p>گر شب گردک بدیدی این طلاق</p><p>بر کنار و بوسه بربگریستی</p><p>گر شراب لعل دیدی این خمار</p><p>بر قنینه و شیشه گر بگریستی</p><p>گر گلستان واقفستی زین خزان</p><p>برگ گل بر شاخ تر بگریستی</p><p>مرغ پران واقفستی زین شکار</p><p>سست کردی بال و پر بگریستی</p><p>گر فلاطون را هنر نفریفتی</p><p>نوحه کردی بر هنر بگریستی</p><p>روزن ار واقف شدی از دود مرگ</p><p>روزن و دیوار و در بگریستی</p><p>کشتی اندر بحر رقصان می‌رود</p><p>گر بدیدی این خطر بگریستی</p><p>آتش این بوته گر ظاهر شدی</p><p>محتشم بر سیم و زر بگریستی</p><p>رستم ار هم واقفستی زین ستم</p><p>بر مصاف و کر و فر بگریستی</p><p>این اجل کر است و ناله نشنود</p><p>ور نه با خون جگر بگریستی</p><p>دل ندارد هیچ این جلاد مرگ</p><p>ور دلش بودی حجر بگریستی</p><p>گر نمودی ناخنان خویش مرگ</p><p>دست و پا بر همدگر بگریستی</p><p>وقت پیچاپیچ اگر حاضر شدی</p><p>ماده بز بر شیر نر بگریستی</p><p>مادر فرزندخوار آمد زمین</p><p>ور نه بر مرگ پسر بگریستی</p><p>جان شیرین دادن از تلخی مرگ</p><p>گر شدی پیدا شکر بگریستی</p><p>داندی مقری که عرعر می‌کند</p><p>ترک کردی عر و عر بگریستی</p><p>گر جنازه واقفستی زین کفن</p><p>این جنازه بر گذر بگریستی</p><p>کودک نوزاد می‌گرید ز نقل</p><p>عاقلستی بیشتر بگریستی</p><p>لیک بی‌عقلی نگرید طفل نیز</p><p>ور نه چشم گاو و خر بگریستی</p><p>با همه تلخی همین شیرین ما</p><p>چاره دیدی چون مطر بگریستی</p><p>زان که شیرین دید تلخی‌های مرگ</p><p>زان چه دید آن دیده ور بگریستی</p><p>که گذشت آن من و رفت آنچ رفت</p><p>کو خبر تا زین خبر بگریستی</p><p>تیر زهرآلود کآمد بر جگر</p><p>بر سپر جستی سپر بگریستی</p><p>زیر خاکم آن چنانک این جهان</p><p>شاید ار زیر و زبر بگریستی</p><p>هین خمش کن نیست یک صاحب نظر</p><p>ور بدی صاحب نظر بگریستی</p><p>شمس تبریزی برفت و کو کسی</p><p>تا بر آن فخرالبشر بگریستی</p><p>عالم معنی عروسی یافت زو</p><p>لیک بی‌او این صور بگریستی</p><p>این جهان را غیر آن سمع و بصر</p><p>گر بدی سمع و بصر بگریستی</p><h2><a id="poem-5518" href="https://ganjoor.net/moulavi/shams/ghazalsh/sh2894">غزل شمارهٔ ۲۸۹۴</a></h2>
<p>با چنین رفتن به منزل کی رسی</p><p>با چنین خصلت به حاصل کی رسی</p><p>بس گران جانی و بس اشتردلی</p><p>در سبک روحان یک دل کی رسی</p><p>با چنین زفتی چگونه کم زنی</p><p>با چنین وصلت به واصل کی رسی</p><p>چونک اندر سر گشادی نیستت</p><p>در گشاد سر مشکل کی رسی</p><p>همچو آبی اندر این گل مانده‌ای</p><p>پس به پاک از آب و از گل کی رسی</p><p>بگذر از خورشید وز مه چون خلیل</p><p>ور نه در خورشید کامل کی رسی</p><p>چون ضعیفی رو به فضل حق گریز</p><p>ز آنک بی‌مفضل به مفضل کی رسی</p><p>بی عنایت‌های آن دریای لطف</p><p>از چنین موجی به ساحل کی رسی</p><p>بی براق عشق و سعی جبرئیل</p><p>چون محمد در منازل کی رسی</p><p>بی پناهان را پناه خود کنی</p><p>در پناه شاه مقبل کی رسی</p><p>پیش بسم الله بسمل شو تمام</p><p>ور نه چون مردی به بسمل کی رسی</p><h2><a id="poem-5519" href="https://ganjoor.net/moulavi/shams/ghazalsh/sh2895">غزل شمارهٔ ۲۸۹۵</a></h2>
<p>چاره‌ای کو بهتر از دیوانگی</p><p>بسکلد صد لنگر از دیوانگی</p><p>ای بسا کافر شده از عقل خویش</p><p>هیچ دیدی کافر از دیوانگی</p><p>رنج فربه شد برو دیوانه شو</p><p>رنج گردد لاغر از دیوانگی</p><p>در خراباتی که مجنونان روند</p><p>زود بستان ساغر از دیوانگی</p><p>اه چه محرومند و چه بی‌بهره‌اند</p><p>کیقباد و سنجر از دیوانگی</p><p>شاد و منصورند و بس بادولتند</p><p>فارسان لشکر از دیوانگی</p><p>برروی بر آسمان همچون مسیح</p><p>گر تو را باشد پر از دیوانگی</p><p>شمس تبریزی برای عشق تو</p><p>برگشادم صد در از دیوانگی</p><h2><a id="poem-5520" href="https://ganjoor.net/moulavi/shams/ghazalsh/sh2896">غزل شمارهٔ ۲۸۹۶</a></h2>
<p>قره العین منی ای جان بلی</p><p>ماه بدری گرد ما گردان بلی</p><p>صد هزاران آفرین بر روی تو</p><p>می‌فرستد حوری و رضوان بلی</p><p>ای چراغ و مشعله هفت آسمان</p><p>خاکیان را آمدی مهمان بلی</p><p>از کمال رحمت و شاهنشهی</p><p>گنج آید جانب ویران بلی</p><p>سرو رحمت چون خرامان شد به باغ</p><p>یابد ابلیس لعین ایمان بلی</p><p>چون شکستی شیشه درویش را</p><p>واجب آید دادن تاوان بلی</p><p>ملک بخشد مالک الملک از کرم</p><p>علم بخشد علم القرآن بلی</p><p>آفتابی چون ز مشرق سر زند</p><p>ذره‌ها آیند در جولان بلی</p><p>جاء ربک و الملائک چون رسید</p><p>هر محال اکنون شود امکان بلی</p><p>در فتوح فتحت ابوابها</p><p>گرددت دشوارها آسان بلی</p><p>امشب ای دلدار خواب آلود من</p><p>خواب را رانی ز نرگسدان بلی</p><p>چشم نرگس چون به ترک خواب گفت</p><p>بر خورد از فرجه بستان بلی</p><p>مغز خود را چون ز غفلت پاک روفت</p><p>بو برد از گلبن و ریحان بلی</p><p>روز تا شب مست و شب تا روز مست</p><p>سخت شیرین باشد این دوران بلی</p><p>بلبلا بر منبر گلبن بگو</p><p>هست محسن درخور احسان بلی</p><p>چون فزون شد اشتهای مستمع</p><p>سنگ آرد منطق لقمان بلی</p><p>از دیار مصر مر یعقوب را</p><p>ریح یوسف شد سوی کنعان بلی</p><p>گر خمش باشی و سر پنهان کنی</p><p>سر شود پیدا از آن سلطان بلی</p><p>خامشی صبر آمد و آثار صبر</p><p>هر فرج را می‌کشد از کان بلی</p>
</body></html>