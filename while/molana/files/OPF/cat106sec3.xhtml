<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر سوم - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8217" href="https://ganjoor.net/moulavi/masnavi/daftar3/sh38">بخش ۳۸ - تهدید کردن فرعون موسی را علیه السلام</a></h2>
<p>گفت فرعونش چرا تو ای کلیم</p><p>خلق را کشتی و افکندی تو بیم</p><p>در هزیمت از تو افتادند خلق</p><p>در هزیمت کشته شد مردم ز زلق</p><p>لاجرم مردم ترا دشمن گرفت</p><p>کین تو در سینه مرد و زن گرفت</p><p>خلق را می‌خواندی بر عکس شد</p><p>از خلافت مردمان را نیست بد</p><p>من هم از شرت اگر پس می‌خزم</p><p>در مکافات تو دیگی می‌پزم</p><p>دل ازین بر کن که بفریبی مرا</p><p>یا به جز فی پس‌روی گردد ترا</p><p>تو بدان غره مشو کش ساختی</p><p>در دل خلقان هراس انداختی</p><p>صد چنین آری و هم رسوا شوی</p><p>خوار گردی ضحکهٔ غوغا شوی</p><p>همچو تو سالوس بسیاران بدند</p><p>عاقبت در مصر ما رسوا شدند</p><h2><a id="poem-8218" href="https://ganjoor.net/moulavi/masnavi/daftar3/sh39">بخش ۳۹ - جواب موسی فرعون را در تهدیدی کی می‌کردش</a></h2>
<p>گفت با امر حقم اشراک نیست</p><p>گر بریزد خونم امرش باک نیست</p><p>راضیم من شاکرم من ای حریف</p><p>این طرف رسوا و پیش حق شریف</p><p>پیش خلقان خوار و زار و ریش‌خند</p><p>پیش حق محبوب و مطلوب و پسند</p><p>از سخن می‌گویم این ورنه خدا</p><p>از سیه‌رویان کند فردا ترا</p><p>عزت آن اوست و آن بندگانش</p><p>ز آدم و ابلیس بر می‌خوان نشانش</p><p>شرح حق پایان ندارد همچو حق</p><p>هین دهان بربند و برگردان ورق</p><h2><a id="poem-8219" href="https://ganjoor.net/moulavi/masnavi/daftar3/sh40">بخش ۴۰ - پاسخ فرعون موسی را علیه السلام</a></h2>
<p>گفت فرعونش ورق درحکم ماست</p><p>دفتر و دیوان حکم این دم مراست</p><p>مر مرا بخریده‌اند اهل جهان</p><p>از همه عاقلتری تو ای فلان</p><p>موسیا خود را خریدی هین برو</p><p>خویشتن کم بین به خود غره مشو</p><p>جمع آرم ساحران دهر را</p><p>تا که جهل تو نمایم شهر را</p><p>این نخواهد شد بروزی و دو روز</p><p>مهلتم ده تا چهل روز تموز</p><h2><a id="poem-8220" href="https://ganjoor.net/moulavi/masnavi/daftar3/sh41">بخش ۴۱ - جواب موسی فرعون را</a></h2>
<p>گفت موسی این مرا دستور نیست</p><p>بنده‌ام امهال تو مامور نیست</p><p>گر تو چیری و مرا خود یار نیست</p><p>بنده فرمانم بدانم کار نیست</p><p>می‌زنم با تو بجد تا زنده‌ام</p><p>من چه کارهٔ نصرتم من بنده‌ام</p><p>می‌زنم تا در رسد حکم خدا</p><p>او کند هر خصم از خصمی جدا</p><h2><a id="poem-8221" href="https://ganjoor.net/moulavi/masnavi/daftar3/sh42">بخش ۴۲ - جواب فرعون موسی را و وحی  آمدن موسی را علیه‌السلام</a></h2>
<p>گفت نه نه مهلتم باید نهاد</p><p>عشوه‌ها کم ده تو کم پیمای باد</p><p>حق تعالی وحی کردش در زمان</p><p>مهلتش ده متسع مهراس از آن</p><p>این چهل روزش بده مهلت بطوع</p><p>تا سگالد مکرها او نوع نوع</p><p>تا بکوشد او که نی من خفته‌ام</p><p>تیز رو گو پیش ره بگرفته‌ام</p><p>حیله‌هاشان را همه برهم زنم</p><p>و آنچ افزایند من بر کم زنم</p><p>آب را آرند من آتش کنم</p><p>نوش و خوش گیرند و من ناخوش کنم</p><p>مهر پیوندند و من ویران کنم</p><p>آنک اندر وهم نارند آن کنم</p><p>تو مترس و مهلتش ده دم‌دراز</p><p>گو سپه گرد آر و صد حیلت بساز</p><h2><a id="poem-8222" href="https://ganjoor.net/moulavi/masnavi/daftar3/sh43">بخش ۴۳ - مهلت دادن موسی علیه‌السلام فرعون را  تا ساحران را جمع کند از مداین</a></h2>
<p>گفت امر آمد برو مهلت ترا</p><p>من بجای خود شدم رستی ز ما</p><p>او همی‌شد و اژدها اندر عقب</p><p>چون سگ صیاد دانا و محب</p><p>چون سگ صیاد جنبان کرده دم</p><p>سنگ را می‌کرد ریگ او زیر سم</p><p>سنگ و آهن را بدم در می‌کشید</p><p>خرد می‌خایید آهن را پدید</p><p>در هوا می‌کرد خود بالای برج</p><p>که هزیمت می‌شد از وی روم و گرج</p><p>کفک می‌انداخت چون اشتر ز کام</p><p>قطره‌ای بر هر که زد می‌شد جذام</p><p>ژغژغ دندان او دل می‌شکست</p><p>جان شیران سیه می‌شد ز دست</p><p>چون به قوم خود رسید آن مجتبی</p><p>شدق او بگرفت باز او شد عصا</p><p>تکیه بر وی کرد و می‌گفت ای عجب</p><p>پیش ما خورشید و پیش خصم شب</p><p>ای عجب چون می‌نبیند این سپاه</p><p>عالمی پر آفتاب چاشتگاه</p><p>چشم باز و گوش باز و این ذکا</p><p>خیره‌ام در چشم‌بندی خدا</p><p>من ازیشان خیره ایشان هم ز من</p><p>از بهاری خار ایشان من سمن</p><p>پیششان بردم بسی جام رحیق</p><p>سنگ شد آبش به پیش این فریق</p><p>دسته گل بستم و بردم به پیش</p><p>هر گلی چون خار گشت و نوش نیش</p><p>آن نصیب جان بی‌خویشان بود</p><p>چونک با خویش‌اند پیدا کی شود</p><p>خفتهٔ بیدار باید پیش ما</p><p>تا به بیداری ببیند خوابها</p><p>دشمن این خواب خوش شد فکر خلق</p><p>تا نخسپد فکرتش بستست حلق</p><p>حیرتی باید که روبد فکر را</p><p>خورده حیرت فکر را و ذکر را</p><p>هر که کاملتر بود او در هنر</p><p>او بمعنی پس بصورت پیشتر</p><p>راجعون گفت و رجوع این سان بود</p><p>که گله وا گردد و خانه رود</p><p>چونک واگردید گله از ورود</p><p>پس فتد آن بز که پیش آهنگ بود</p><p>پیش افتد آن بز لنگ پسین</p><p>اضحک الرجعی وجوه العابسین</p><p>از گزافه کی شدند این قوم لنگ</p><p>فخر را دادند و بخریدند ننگ</p><p>پا شکسته می‌روند این قوم حج</p><p>از حرج راهیست پنهان تا فرج</p><p>دل ز دانشها بشستند این فریق</p><p>زانک این دانش نداند آن طریق</p><p>دانشی باید که اصلش زان سرست</p><p>زانک هر فرعی به اصلش رهبرست</p><p>هر پری بر عرض دریا کی پرد</p><p>تا لدن علم لدنی می‌برد</p><p>پس چرا علمی بیاموزی به مرد</p><p>کش بباید سینه را زان پاک کرد</p><p>پس مجو پیشی ازین سر لنگ باش</p><p>وقت وا گشتن تو پیش آهنگ باش</p><p>آخرون السابقون باش ای ظریف</p><p>بر شجر سابق بود میوهٔ طریف</p><p>گرچه میوه آخر آید در وجود</p><p>اولست او زانک او مقصود بود</p><p>چون ملایک گوی لا علم لنا</p><p>تا بگیرد دست تو علمتنا</p><p>گر درین مکتب ندانی تو هجا</p><p>همچو احمد پری از نور حجی</p><p>گر نباشی نامدار اندر بلاد</p><p>گم نه‌ای الله اعلم بالعباد</p><p>اندر آن ویران که آن معروف نیست</p><p>از برای حفظ گنجینهٔ زریست</p><p>موضع معروف کی بنهند گنج</p><p>زین قبل آمد فرج در زیر رنج</p><p>خاطر آرد بس شکال اینجا ولیک</p><p>بسکلد اشکال را استور نیک</p><p>هست عشقش آتشی اشکال‌سوز</p><p>هر خیالی را بروبد نور روز</p><p>هم از آن سو جو جواب ای مرتضا</p><p>کین سؤال آمد از آن سو مر ترا</p><p>گوشهٔ بی گوشهٔ دل شه‌رهیست</p><p>تاب لا شرقی و لا غرب از مهیست</p><p>تو ازین سو و از آن سو چون گدا</p><p>ای که معنی چه می‌جویی صدا</p><p>هم از آن سو جو که وقت درد تو</p><p>می‌شوی در ذکر یا ربی دوتو</p><p>وقت درد و مرگ آن سو می‌نمی</p><p>چونک دردت رفت چونی اعجمی</p><p>وقت محنت گشته‌ای الله گو</p><p>چونک محنت رفت گویی راه کو</p><p>این از آن آمد که حق را بی گمان</p><p>هر که بشناسد بود دایم بر آن</p><p>وانک در عقل و گمان هستش حجاب</p><p>گاه پوشیدست و گه بدریده جیب</p><p>عقل جزوی گاه چیره گه نگون</p><p>عقل کلی آمن از ریب المنون</p><p>عقل بفروش و هنر حیرت بخر</p><p>رو به خواری نه بخارا ای پسر</p><p>ما چه خود را در سخن آغشته‌ایم</p><p>کز حکایت ما حکایت گشته‌ایم</p><p>من عدم و افسانه گردم در حنین</p><p>تا تقلب یابم اندر ساجدین</p><p>این حکایت نیست پیش مرد کار</p><p>وصف حالست و حضور یار غار</p><p>آن اساطیر اولین که گفت عاق</p><p>حرف قرآن را بد آثار نفاق</p><p>لامکانی که درو نور خداست</p><p>ماضی و مستقبل و حال از کجاست</p><p>ماضی و مستقبلش نسبت به تست</p><p>هر دو یک چیزند پنداری که دوست</p><p>یک تنی او را پدر ما را پسر</p><p>بام زیر زید و بر عمرو آن زبر</p><p>نسبت زیر و زبر شد زان دو کس</p><p>سقف سوی خویش یک چیزست بس</p><p>نیست مثل آن مثالست این سخن</p><p>قاصر از معنی نو حرف کهن</p><p>چون لب جو نیست مشکا لب ببند</p><p>بی لب و ساحل بدست این بحر قند</p><h2><a id="poem-8223" href="https://ganjoor.net/moulavi/masnavi/daftar3/sh44">بخش ۴۴ - فرستادن فرعون به مداین در طلب ساحران</a></h2>
<p>چونک موسی بازگشت و او بماند</p><p>اهل رای و مشورت را پیش خواند</p><p>آنچنان دیدند کز اطراف مصر</p><p>جمع آردشان شه و صراف مصر</p><p>او بسی مردم فرستاد آن زمان</p><p>هر نواحی بهر جمع جادوان</p><p>هر طرف که ساحری بد نامدار</p><p>کرد پران سوی او ده پیک کار</p><p>دو جوان بودند ساحر مشتهر</p><p>سحر ایشان در دل مه مستمر</p><p>شیر دوشیده ز مه فاش آشکار</p><p>در سفرها رفته بر خمی سوار</p><p>شکل کرباسی نموده ماهتاب</p><p>آن بپیموده فروشیده شتاب</p><p>سیم برده مشتری آگه شده</p><p>دست از حسرت به رخها بر زده</p><p>صد هزاران همچنین در جادوی</p><p>بوده منشی و نبوده چون روی</p><p>چون بدیشان آمد آن پیغام شاه</p><p>کز شما شاهست اکنون چاره‌خواه</p><p>از پی آنک دو درویش آمدند</p><p>بر شه و بر قصر او موکب زدند</p><p>نیست با ایشان بغیر یک عصا</p><p>که همی‌گردد به امرش اژدها</p><p>شاه و لشکر جمله بیچاره شدند</p><p>زین دو کس جمله به افغان آمدند</p><p>چاره‌ای می‌باید اندر ساحری</p><p>تا بود که زین دو ساحر جان بری</p><p>آن دو ساحر را چو این پیغام داد</p><p>ترس و مهری در دل هر دو فتاد</p><p>عرق جنسیت چو جنبیدن گرفت</p><p>سر به زانو بر نهادند از شگفت</p><p>چون دبیرستان صوفی زانوست</p><p>حل مشکل را دو زانو جادوست</p><h2><a id="poem-8224" href="https://ganjoor.net/moulavi/masnavi/daftar3/sh45">بخش ۴۵ - خواندن آن دو ساحر پدر را از گور و پرسیدن از روان پدر حقیقت موسی علیه السلام</a></h2>
<p>بعد از آن گفتند ای مادر بیا</p><p>گور بابا کو تو ما را ره نما</p><p>بردشان بر گور او بنمود راه</p><p>پس سه‌روزه داشتند از بهر شاه</p><p>بعد از آن گفتند ای بابا به ما</p><p>شاه پیغامی فرستاد از وجا</p><p>که دو مرد او را به تنگ آورده‌اند</p><p>آب رویش پیش لشکر برده‌اند</p><p>نیست با ایشان سلاح و لشکری</p><p>جز عصا و در عصا شور و شری</p><p>تو جهان راستان در رفته‌ای</p><p>گرچه در صورت به خاکی خفته‌ای</p><p>آن اگر سحرست ما را ده خبر</p><p>ور خدایی باشد ای جان پدر</p><p>هم خبر ده تا که ما سجده کنیم</p><p>خویشتن بر کیمیایی بر زنیم</p><p>ناامیدانیم و اومیدی رسید</p><p>راندگانیم و کرم ما را کشید</p><h2><a id="poem-8225" href="https://ganjoor.net/moulavi/masnavi/daftar3/sh46">بخش ۴۶ - جواب گفتن ساحر مرده با فرزندان خود</a></h2>
<p>گفتشان در خواب کای اولاد من</p><p>نیست ممکن ظاهر این را دم زدن</p><p>فاش و مطلق گفتنم دستور نیست</p><p>لیک راز از پیش چشمم دور نیست</p><p>لیک بنمایم نشانی با شما</p><p>تا شود پیدا شما را این خفا</p><p>نور چشمانم چو آنجا گه روید</p><p>از مقام خفتنش آگه شوید</p><p>آن زمان که خفته باشد آن حکیم</p><p>آن عصا را قصد کن بگذار بیم</p><p>گر بدزدی و توانی ساحرست</p><p>چارهٔ ساحر بر تو حاضرست</p><p>ور نتانی هان و هان آن ایزدیست</p><p>او رسول ذوالجلال و مهتدیست</p><p>گر جهان فرعون گیرد شرق و غرب</p><p>سرنگون آید خدا آنگاه حرب</p><p>این نشان راست دادم جان باب</p><p>بر نویس الله اعلم بالصواب</p><p>جان بابا چون بخسپد ساحری</p><p>سحر و مکرش را نباشد رهبری</p><p>چونک چوپان خفت گرگ آمن شود</p><p>چونک خفت آن جهد او ساکن شود</p><p>لیک حیوانی که چوپانش خداست</p><p>گرگ را آنجا امید و ره کجاست</p><p>جادوی که حق کند حقست و راست</p><p>جادوی خواندن مر آن حق را خطاست</p><p>جان بابا این نشان قاطعست</p><p>گر بمیرد نیز حقش رافعست</p><h2><a id="poem-8226" href="https://ganjoor.net/moulavi/masnavi/daftar3/sh47">بخش ۴۷ - تشبیه کردن قرآن مجید را به عصای موسی و وفات مصطفی را علیه السلام نمودن بخواب موسی و قاصدان تغییر قرآن را با آن دو ساحر بچه کی قصد بردن عصا کردند چو موسی  را خفته یافتند</a></h2>
<p>مصطفی را وعده کرد الطاف حق</p><p>گر بمیری تو نمیرد این سبق</p><p>من کتاب و معجزه‌ت را رافعم</p><p>بیش و کم‌کن را ز قرآن مانعم</p><p>من ترا اندر دو عالم حافظم</p><p>طاعنان را از حدیثت رافضم</p><p>کس نتاند بیش و کم کردن درو</p><p>تو به از من حافظی دیگر مجو</p><p>رونقت را روز روز افزون کنم</p><p>نام تو بر زر و بر نقره زنم</p><p>منبر و محراب سازم بهر تو</p><p>در محبت قهر من شد قهر تو</p><p>نام تو از ترس پنهان می‌گوند</p><p>چون نماز آرند پنهان می‌شوند</p><p>از هراس وترس کفار لعین</p><p>دینت پنهان می‌شود زیر زمین</p><p>من مناره پر کنم آفاق را</p><p>کور گردانم دو چشم عاق را</p><p>چاکرانت شهرها گیرند و جاه</p><p>دین تو گیرد ز ماهی تا به ماه</p><p>تا قیامت باقیش داریم ما</p><p>تو مترس از نسخ دین ای مصطفی</p><p>ای رسول ما تو جادو نیستی</p><p>صادقی هم‌خرقهٔ موسیستی</p><p>هست قرآن مر تو را همچون عصا</p><p>کفرها را در کشد چون اژدها</p><p>تو اگر در زیر خاکی خفته‌ای</p><p>چون عصایش دان تو آنچ گفته‌ای</p><p>قاصدان را بر عصایش دست نی</p><p>تو بخسپ ای شه مبارک خفتنی</p><p>تن بخفته نور تو بر آسمان</p><p>بهر پیکار تو زه کرده کمان</p><p>فلسفی و آنچ پوزش می‌کند</p><p>قوس نورت تیردوزش می‌کند</p><p>آنچنان کرد و از آن افزون که گفت</p><p>او بخفت و بخت و اقبالش نخفت</p><p>جان بابا چونک ساحر خواب شد</p><p>کار او بی رونق و بی‌تاب شد</p><p>هر دو بوسیدند گورش را و تفت</p><p>تا بمصر از بهر آن پیگار زفت</p><p>چون به مصر از بهر آن کار آمدند</p><p>طالب موسی و خانهٔ او شدند</p><p>اتفاق افتاد کان روز ورود</p><p>موسی اندر زیر نخلی خفته بود</p><p>پس نشان دادندشان مردم بدو</p><p>که برو آن سوی نخلستان بجو</p><p>چون بیامد دید در خرمابنان</p><p>خفته‌ای که بود بیدار جهان</p><p>بهر نازش بسته او دو چشم سر</p><p>عرش و فرشش جمله در زیر نظر</p><p>ای بسا بیدارچشم و خفته‌دل</p><p>خود چه بیند دید اهل آب و گل</p><p>آنک دل بیدار دارد چشم سر</p><p>گر بخسپد بر گشاید صد بصر</p><p>گر تو اهل دل نه‌ای بیدار باش</p><p>طالب دل باش و در پیکار باش</p><p>ور دلت بیدار شد می‌خسپ خوش</p><p>نیست غایب ناظرت از هفت و شش</p><p>گفت پیغامبر که خسپد چشم من</p><p>لیک کی خسپد دلم اندر وسن</p><p>شاه بیدارست حارس خفته گیر</p><p>جان فدای خفتگان دل‌بصیر</p><p>وصف بیداری دل ای معنوی</p><p>در نگنجد در هزاران مثنوی</p><p>چون بدیدندش که خفتست او دراز</p><p>بهر دزدی عصا کردند ساز</p><p>ساحران قصد عصا کردند زود</p><p>کز پسش باید شدن وانگه ربود</p><p>اندکی چون پیشتر کردند ساز</p><p>اندر آمد آن عصا در اهتزاز</p><p>آنچنان بر خود بلرزید آن عصا</p><p>کان دو بر جا خشک گشتند از وجا</p><p>بعد از آن شد اژدها و حمله کرد</p><p>هر دوان بگریختند و روی‌زرد</p><p>رو در افتادن گرفتند از نهیب</p><p>غلط غلطان منهزم در هر نشیب</p><p>پس یقینشان شد که هست از آسمان</p><p>زانک می‌دیدند حد ساحران</p><p>بعد از آن اطلاق و تبشان شد پدید</p><p>کارشان تا نزع و جان کندن رسید</p><p>پس فرستادند مردی در زمان</p><p>سوی موسی از برای عذر آن</p><p>کامتحان کردیم و ما را کی رسد</p><p>امتحان تو اگر نبود حسد</p><p>مجرم شاهیم ما را عفو خواه</p><p>ای تو خاص الخاص درگاه اله</p><p>عفو کرد و در زمان نیکو شدند</p><p>پیش موسی بر زمین سر می‌زدند</p><p>گفت موسی عفو کردم ای کرام</p><p>گشت بر دوزخ تن و جانتان حرام</p><p>من شما را خود ندیدم ای دو یار</p><p>اعجمی سازید خود را ز اعتذار</p><p>همچنان بیگانه‌شکل و آشنا</p><p>در نبرد آیید بهر پادشا</p><p>پس زمین را بوسه دادند و شدند</p><p>انتظار وقت و فرصت می‌بدند</p><h2><a id="poem-8227" href="https://ganjoor.net/moulavi/masnavi/daftar3/sh48">بخش ۴۸ - جمع آمدن ساحران از مداین پیش فرعون و تشریفها یافتن و دست بر سینه زدن در قهر  خصم او کی این بر ما نویس</a></h2>
<p>تا بفرعون آمدند آن ساحران</p><p>دادشان تشریفهای بس گران</p><p>وعده‌هاشان کرد و پیشین هم بداد</p><p>بندگان و اسپان و نقد و جنس و زاد</p><p>بعد از آن می‌گفت هین ای سابقان</p><p>گر فزون آیید اندر امتحان</p><p>برفشانم بر شما چندان عطا</p><p>که بدرد پردهٔ جود و سخا</p><p>پس بگفتندش به اقبال تو شاه</p><p>غالب آییم و شود کارش تباه</p><p>ما درین فن صفدریم و پهلوان</p><p>کس ندارد پای ما اندر جهان</p><p>ذکر موسی بند خاطرها شدست</p><p>کین حکایتهاست که پیشین بدست</p><p>ذکر موسی بهر روپوشست لیک</p><p>نور موسی نقد تست ای مرد نیک</p><p>موسی و فرعون در هستی تست</p><p>باید این دو خصم را در خویش جست</p><p>تا قیامت هست از موسی نتاج</p><p>نور دیگر نیست دیگر شد سراج</p><p>این سفال و این پلیته دیگرست</p><p>لیک نورش نیست دیگر زان سرست</p><p>گر نظر در شیشه داری گم شوی</p><p>زانک از شیشه‌ست اعداد دوی</p><p>ور نظر بر نور داری وا رهی</p><p>از دوی واعداد جسم منتهی</p><p>از نظرگاهست ای مغز وجود</p><p>اختلاف مؤمن و گبر و جهود</p><h2><a id="poem-8228" href="https://ganjoor.net/moulavi/masnavi/daftar3/sh49">بخش ۴۹ - اختلاف کردن در چگونگی و شکل پیل</a></h2>
<p>پیل اندر خانهٔ تاریک بود</p><p>عرضه را آورده بودندش هنود</p><p>از برای دیدنش مردم بسی</p><p>اندر آن ظلمت همی‌شد هر کسی</p><p>دیدنش با چشم چون ممکن نبود</p><p>اندر آن تاریکیش کف می‌بسود</p><p>آن یکی را کف به خرطوم اوفتاد</p><p>گفت همچون ناودانست این نهاد</p><p>آن یکی را دست بر گوشش رسید</p><p>آن برو چون بادبیزن شد پدید</p><p>آن یکی را کف چو بر پایش بسود</p><p>گفت شکل پیل دیدم چون عمود</p><p>آن یکی بر پشت او بنهاد دست</p><p>گفت خود این پیل چون تختی بدست</p><p>همچنین هر یک به جزوی که رسید</p><p>فهم آن می‌کرد هر جا می‌شنید</p><p>از نظرگه گفتشان شد مختلف</p><p>آن یکی دالش لقب داد این الف</p><p>در کف هر کس اگر شمعی بدی</p><p>اختلاف از گفتشان بیرون شدی</p><p>چشم حس همچون کف دستست و بس</p><p>نیست کف را بر همهٔ او دست‌رس</p><p>چشم دریا دیگرست و کف دگر</p><p>کف بهل وز دیدهٔ دریا نگر</p><p>جنبش کفها ز دریا روز و شب</p><p>کف همی‌بینی و دریا نه عجب</p><p>ما چو کشتیها بهم بر می‌زنیم</p><p>تیره‌چشمیم و در آب روشنیم</p><p>ای تو در کشتی تن رفته به خواب</p><p>آب را دیدی نگر در آب آب</p><p>آب را آبیست کو می‌راندش</p><p>روح را روحیست کو می‌خواندش</p><p>موسی و عیسی کجا بد کآفتاب</p><p>کشت موجودات را می‌داد آب</p><p>آدم و حوا کجا بد آن زمان</p><p>که خدا افکند این زه در کمان</p><p>این سخن هم ناقص است و ابترست</p><p>آن سخن که نیست ناقص آن سرست</p><p>گر بگوید زان بلغزد پای تو</p><p>ور نگوید هیچ از آن ای وای تو</p><p>ور بگوید در مثال صورتی</p><p>بر همان صورت بچفسی ای فتی</p><p>بسته‌پایی چون گیا اندر زمین</p><p>سر بجنبانی ببادی بی‌یقین</p><p>لیک پایت نیست تا نقلی کنی</p><p>یا مگر پا را ازین گل بر کنی</p><p>چون کنی پا را حیاتت زین گلست</p><p>این حیاتت را روش بس مشکلست</p><p>چون حیات از حق بگیری ای روی</p><p>پس شوی مستغنی از گل می‌روی</p><p>شیر خواره چون ز دایه بسکلد</p><p>لوت‌خواره شد مرورا می‌هلد</p><p>بستهٔ شیر زمینی چون حبوب</p><p>جو فطام خویش از قوت القلوب</p><p>حرف حکمت خور که شد نور ستیر</p><p>ای تو نور بی‌حجب را ناپذیر</p><p>تا پذیرا گردی ای جان نور را</p><p>تا ببینی بی‌حجب مستور را</p><p>چون ستاره سیر بر گردون کنی</p><p>بلک بی گردون سفر بی‌چون کنی</p><p>آنچنان کز نیست در هست آمدی</p><p>هین بگو چون آمدی مست آمدی</p><p>راههای آمدن یادت نماند</p><p>لیک رمزی بر تو بر خواهیم خواند</p><p>هوش را بگذار و انگه هوش‌دار</p><p>گوش را بر بند و انگه گوش دار</p><p>نه نگویم زانک خامی تو هنوز</p><p>در بهاری تو ندیدستی تموز</p><p>این جهان همچون درختست ای کرام</p><p>ما برو چون میوه‌های نیم‌خام</p><p>سخت گیرد خامها مر شاخ را</p><p>زانک در خامی نشاید کاخ را</p><p>چون بپخت و گشت شیرین لب‌گزان</p><p>سست گیرد شاخها را بعد از آن</p><p>چون از آن اقبال شیرین شد دهان</p><p>سرد شد بر آدمی ملک جهان</p><p>سخت‌گیری و تعصب خامی است</p><p>تا جنینی کار خون‌آشامی است</p><p>چیز دیگر ماند اما گفتنش</p><p>با تو روح القدس گوید بی منش</p><p>نه تو گویی هم بگوش خویشتن</p><p>نه من ونه غیرمن ای هم تو من</p><p>همچو آن وقتی که خواب اندر روی</p><p>تو ز پیش خود به پیش خود شوی</p><p>بشنوی از خویش و پنداری فلان</p><p>با تو اندر خواب گفتست آن نهان</p><p>تو یکی تو نیستی ای خوش رفیق</p><p>بلک گردونی و دریای عمیق</p><p>آن تو زفتت که آن نهصد توست</p><p>قلزمست و غرقه گاه صد توست</p><p>خود چه جای حد بیداریست و خواب</p><p>دم مزن والله اعلم بالصواب</p><p>دم مزن تا بشنوی از دم‌زنان</p><p>آنچ نامد در زبان و در بیان</p><p>دم مزن تا بشنوی زان آفتاب</p><p>آنچ نامد در کتاب و در خطاب</p><p>دم مزن تا دم زند بهر تو روح</p><p>آشنا بگذار در کشتی نوح</p><p>همچو کنعان کآشنا می‌کرد او</p><p>که نخواهم کشتی نوح عدو</p><p>هی بیا در کشتی بابا نشین</p><p>تا نگردی غرق طوفان ای مهین</p><p>گفت نه من آشنا آموختم</p><p>من به جز شمع تو شمع افروختم</p><p>هین مکن کین موج طوفان بلاست</p><p>دست و پا و آشنا امروز لاست</p><p>باد قهرست و بلای شمع کش</p><p>جز که شمع حق نمی‌پاید خمش</p><p>گفت نه رفتم برآن کوه بلند</p><p>عاصمست آن که مرا از هر گزند</p><p>هین مکن که کوه کاهست این زمان</p><p>جز حبیب خویش را ندهد امان</p><p>گفت من کی پند تو بشنوده‌ام</p><p>که طمع کردی که من زین دوده‌ام</p><p>خوش نیامد گفت تو هرگز مرا</p><p>من بری‌ام از تو در هر دو سرا</p><p>هین مکن بابا که روز ناز نیست</p><p>مر خدا را خویشی و انباز نیست</p><p>تا کنون کردی و این دم نازکیست</p><p>اندرین درگاه گیرا ناز کیست</p><p>لم یلد لم یولدست او از قدم</p><p>نه پدر دارد نه فرزند و نه عم</p><p>ناز فرزندان کجا خواهد کشید</p><p>ناز بابایان کجا خواهد شنید</p><p>نیستم مولود پیرا کم بناز</p><p>نیستم والد جوانا کم گراز</p><p>نیستم شوهر نیم من شهوتی</p><p>ناز را بگذار اینجا ای ستی</p><p>جز خضوع و بندگی و اضطرار</p><p>اندرین حضرت ندارد اعتبار</p><p>گفت بابا سالها این گفته‌ای</p><p>باز می‌گویی بجهل آشفته‌ای</p><p>چند ازینها گفته‌ای با هرکسی</p><p>تا جواب سرد بشنودی بسی</p><p>این دم سرد تو در گوشم نرفت</p><p>خاصه اکنون که شدم دانا و زفت</p><p>گفت بابا چه زیان دارد اگر</p><p>بشنوی یکبار تو پند پدر</p><p>همچنین می‌گفت او پند لطیف</p><p>همچنان می‌گفت او دفع عنیف</p><p>نه پدر از نصح کنعان سیر شد</p><p>نه دمی در گوش آن ادبیر شد</p><p>اندرین گفتن بدند و موج تیز</p><p>بر سر کنعان زد و شد ریز ریز</p><p>نوح گفت ای پادشاه بردبار</p><p>مر مرا خر مرد و سیلت برد بار</p><p>وعده کردی مر مرا تو بارها</p><p>که بیابد اهلت از طوفان رها</p><p>دل نهادم بر امیدت من سلیم</p><p>پس چرا بربود سیل از من گلیم</p><p>گفت او از اهل و خویشانت نبود</p><p>خود ندیدی تو سپیدی او کبود</p><p>چونک دندان تو کرمش در فتاد</p><p>نیست دندان بر کنش ای اوستاد</p><p>تا که باقی تن نگردد زار ازو</p><p>گرچه بود آن تو شو بیزار ازو</p><p>گفت بیزارم ز غیر ذات تو</p><p>غیر نبود آنک او شد مات تو</p><p>تو همی دانی که چونم با تو من</p><p>بیست چندانم که با باران چمن</p><p>زنده از تو شاد از تو عایلی</p><p>مغتذی بی واسطه و بی حایلی</p><p>متصل نه منفصل نه ای کمال</p><p>بلک بی چون و چگونه و اعتلال</p><p>ماهیانیم و تو دریای حیات</p><p>زنده‌ایم از لطفت ای نیکو صفات</p><p>تو نگنجی در کنار فکرتی</p><p>نی به معلولی قرین چون علتی</p><p>پیش ازین طوفان و بعد این مرا</p><p>تو مخاطب بوده‌ای در ماجرا</p><p>با تو می‌گفتم نه با ایشان سخن</p><p>ای سخن‌بخش نو و آن کهن</p><p>نه که عاشق روز و شب گوید سخن</p><p>گاه با اطلال و گاهی با دمن</p><p>روی با اطلال کرده ظاهرا</p><p>او کرا می‌گوید آن مدحت کرا</p><p>شکر طوفان را کنون بگماشتی</p><p>واسطهٔ اطلال را بر داشتی</p><p>زانک اطلال لئیم و بد بدند</p><p>نه ندایی نه صدایی می‌زدند</p><p>من چنان اطلال خواهم در خطاب</p><p>کز صدا چون کوه واگوید جواب</p><p>تا مثنا بشنوم من نام تو</p><p>عاشقم برنام جان آرام تو</p><p>هرنبی زان دوست دارد کوه را</p><p>تا مثنا بشنود نام ترا</p><p>آن که پست مثال سنگ لاخ</p><p>موش را شاید نه ما را در مناخ</p><p>من بگویم او نگردد یار من</p><p>بی صدا ماند دم گفتار من</p><p>با زمین آن به که هموارش کنی</p><p>نیست همدم با قدم یارش کنی</p><p>گفت ای نوح ار تو خواهی جمله را</p><p>حشر گردانم بر آرم از ثری</p><p>بهر کنعانی دل تو نشکنم</p><p>لیکت از احوال آگه می‌کنم</p><p>گفت نه نه راضیم که تو مرا</p><p>هم کنی غرقه اگر باید ترا</p><p>هر زمانم غرقه می‌کن من خوشم</p><p>حکم تو جانست چون جان می‌کشم</p><p>ننگرم کس را و گر هم بنگرم</p><p>او بهانه باشد و تو منظرم</p><p>عاشق صنع توم در شکر و صبر</p><p>عاشق مصنوع کی باشم چو گبر</p><p>عاشق صنع خدا با فر بود</p><p>عاشق مصنوع او کافر بود</p><h2><a id="poem-8229" href="https://ganjoor.net/moulavi/masnavi/daftar3/sh50">بخش ۵۰ - توفیق میان این دو حدیث کی الرضا بالکفر کفر و حدیث دیگر من لم یرض بقضایی  فلیطلب ربا سوای</a></h2>
<p>دی سؤالی کرد سایل مر مرا</p><p>زانک عاشق بود او بر ماجرا</p><p>گفت نکتهٔ الرضا بالکفر کفر</p><p>این پیمبر گفت و گفت اوست مهر</p><p>باز فرمود او که اندر هر قضا</p><p>مر مسلمان را رضا باید رضا</p><p>نه قضای حق بود کفر و نفاق</p><p>گر بدین راضی شوم باشد شقاق</p><p>ور نیم راضی بود آن هم زیان</p><p>پس چه چاره باشدم اندر میان</p><p>گفتمش این کفر مقضی نه قضاست</p><p>هست آثار قضا این کفر راست</p><p>پس قضا را خواجه از مقضی بدان</p><p>تا شکالت دفع گردد در زمان</p><p>راضیم در کفر زان رو که قضاست</p><p>نه ازین رو که نزاع و خبث ماست</p><p>کفر از روی قضا خود کفر نیست</p><p>حق را کافر مخوان اینجا مه‌ایست</p><p>کفر جهلست و قضای کفر علم</p><p>هر دو کی یک باشد آخر حلم و خلم</p><p>زشتی خط زشتی نقاش نیست</p><p>بلک از وی زشت را بنمودنیست</p><p>قوت نقاش باشد آنک او</p><p>هم تواند زشت کردن هم نکو</p><p>گر کشانم بحث این را من بساز</p><p>تا سؤال و تا جواب آید دراز</p><p>ذوق نکتهٔ عشق از من می‌رود</p><p>نقش خدمت نقش دیگر می‌شود</p><h2><a id="poem-8230" href="https://ganjoor.net/moulavi/masnavi/daftar3/sh51">بخش ۵۱ - مثل در بیان آنک حیرت مانع بحث و فکرتست</a></h2>
<p>آن یکی مرد دومو آمد شتاب</p><p>پیش یک آیینه دار مستطاب</p><p>گفت از ریشم سپیدی کن جدا</p><p>که عروس نو گزیدم ای فتی</p><p>ریش او ببرید و کل پیشش نهاد</p><p>گفت تو بگزین مرا کاری فتاد</p><p>این سؤال و آن جوابست آن گزین</p><p>که سر اینها ندارد درد دین</p><p>آن یکی زد سیلیی مر زید را</p><p>حمله کرد او هم برای کید را</p><p>گفت سیلی‌زن سؤالت می‌کنم</p><p>پس جوابم گوی وانگه می‌زنم</p><p>بر قفای تو زدم آمد طراق</p><p>یک سؤالی دارم اینجا در وفاق</p><p>این طراق از دست من بودست یا</p><p>از قفاگاه تو ای فخر کیا</p><p>گفت از درد این فراغت نیستم</p><p>که درین فکر و تفکر بیستم</p><p>تو که بی‌دردی همی اندیش این</p><p>نیست صاحب‌درد را این فکر هین</p><h2><a id="poem-8231" href="https://ganjoor.net/moulavi/masnavi/daftar3/sh52">بخش ۵۲ - حکایت</a></h2>
<p>در صحابه کم بدی حافظ کسی</p><p>گرچه شوقی بود جانشان را بسی</p><p>زانک چون مغزش در آگند و رسید</p><p>پوستها شد بس رقیق و واکفید</p><p>قشر جوز و فستق و بادام هم</p><p>مغز چون آگندشان شد پوست کم</p><p>مغز علم افزود کم شد پوستش</p><p>زانک عاشق را بسوزد دوستش</p><p>وصف مطلوبی چو ضد طالبیست</p><p>وحی و برق نور سوزندهٔ نبیست</p><p>چون تجلی کرد اوصاف قدیم</p><p>پس بسوزد وصف حادث را گلیم</p><p>ربع قرآن هر که را محفوظ بود</p><p>جل فینا از صحابه می‌شنود</p><p>جمع صورت با چنین معنی ژرف</p><p>نیست ممکن جز ز سلطانی شگرف</p><p>در چنین مستی مراعات ادب</p><p>خود نباشد ور بود باشد عجب</p><p>اندر استغنا مراعات نیاز</p><p>جمع ضدینست چون گرد و دراز</p><p>خود عصا معشوق عمیان می‌بود</p><p>کور خود صندوق قرآن می‌بود</p><p>گفت کوران خود صنادیقند پر</p><p>از حروف مصحف و ذکر و نذر</p><p>باز صندوقی پر از قرآن به است</p><p>زانک صندوقی بود خالی بدست</p><p>باز صندوقی که خالی شد ز بار</p><p>به ز صندوقی که پر موشست و مار</p><p>حاصل اندر وصل چون افتاد مرد</p><p>گشت دلاله به پیش مرد سرد</p><p>چون به مطلوبت رسیدی ای ملیح</p><p>شد طلب کاری علم اکنون قبیح</p><p>چون شدی بر بامهای آسمان</p><p>سرد باشد جست وجوی نردبان</p><p>جز برای یاری و تعلیم غیر</p><p>سرد باشد راه خیر از بعد خیر</p><p>آینهٔ روشن که شد صاف و ملی</p><p>جهل باشد بر نهادن صیقلی</p><p>پیش سلطان خوش نشسته در قبول</p><p>زشت باشد جستن نامه و رسول</p><h2><a id="poem-8232" href="https://ganjoor.net/moulavi/masnavi/daftar3/sh53">بخش ۵۳ - داستان مشغول شدن عاشقی به عشق‌نامه خواندن  و مطالعه کردن عشق‌نامه درحضور معشوق خویش و معشوق آن را ناپسند داشتن کی طلب الدلیل عند حضور المدلول  قبیح والاشتغال بالعلم بعد الوصول الی المعلوم مذموم</a></h2>
<p>آن یکی را یار پیش خود نشاند</p><p>نامه بیرون کرد و پیش یار خواند</p><p>بیتها در نامه و مدح و ثنا</p><p>زاری و مسکینی و بس لابه‌ها</p><p>گفت معشوق این اگر بهر منست</p><p>گاه وصل این عمر ضایع کردنست</p><p>من به پیشت حاضر و تو نامه خوان</p><p>نیست این باری نشان عاشقان</p><p>گفت اینجا حاضری اما ولیک</p><p>من نمی‌یایم نصیب خویش نیک</p><p>آنچ می‌دیدم ز تو پارینه سال</p><p>نیست این دم گرچه می‌بینم وصال</p><p>من ازین چشمه زلالی خورده‌ام</p><p>دیده و دل ز آب تازه کرده‌ام</p><p>چشمه می‌بینم ولیکن آب نی</p><p>راه آبم را مگر زد ره‌زنی</p><p>گفت پس من نیستم معشوق تو</p><p>من به بلغار و مرادت در قتو</p><p>عاشقی تو بر من و بر حالتی</p><p>حالت اندر دست نبود یا فتی</p><p>پس نیم کلی مطلوب تو من</p><p>جزو مقصودم ترا اندرز من</p><p>خانهٔ معشوقه‌ام معشوق نی</p><p>عشق بر نقدست بر صندوق نی</p><p>هست معشوق آنک او یکتو بود</p><p>مبتدا و منتهاات او بود</p><p>چون بیابی‌اش نمانی منتظر</p><p>هم هویدا او بود هم نیز سر</p><p>میر احوالست نه موقوف حال</p><p>بندهٔ آن ماه باشد ماه و سال</p><p>چون بگوید حال را فرمان کند</p><p>چون بخواهد جسمها را جان کند</p><p>منتها نبود که موقوفست او</p><p>منتظر بنشسته باشد حال‌جو</p><p>کیمیای حال باشد دست او</p><p>دست جنباند شود مس مست او</p><p>گر بخواهد مرگ هم شیرین شود</p><p>خار و نشتر نرگس و نسرین شود</p><p>آنک او موقوف حالست آدمیست</p><p>کو بحال افزون و گاهی در کمیست</p><p>صوفی ابن الوقت باشد در منال</p><p>لیک صافی فارغست از وقت و حال</p><p>حالها موقوف عزم و رای او</p><p>زنده از نفخ مسیح‌آسای او</p><p>عاشق حالی نه عاشق بر منی</p><p>بر امید حال بر من می‌تنی</p><p>آنک یک دم کم دمی کامل بود</p><p>نیست معبود خلیل آفل بود</p><p>وانک آفل باشد و گه آن و این</p><p>نیست دلبر لا احب الافلین</p><p>آنک او گاهی خوش و گه ناخوشست</p><p>یک زمانی آب و یک دم آتشست</p><p>برج مه باشد ولیکن ماه نه</p><p>نقش بت باشد ولی آگاه نه</p><p>هست صوفی صفاجو ابن وقت</p><p>وقت را همچون پدر بگرفته سخت</p><p>هست صافی غرق عشق ذوالجلال</p><p>ابن کس نه فارغ از اوقات و حال</p><p>غرقهٔ نوری که او لم یولدست</p><p>لم یلد لم یولد آن ایزدست</p><p>رو چنین عشقی بجو گر زنده‌ای</p><p>ورنه وقت مختلف را بنده‌ای</p><p>منگر اندر نقش زشت و خوب خویش</p><p>بنگر اندر عشق و در مطلوب خویش</p><p>منگر آنک تو حقیری یا ضعیف</p><p>بنگر اندر همت خود ای شریف</p><p>تو به هر حالی که باشی می‌طلب</p><p>آب می‌جو دایما ای خشک‌لب</p><p>کان لب خشکت گواهی می‌دهد</p><p>کو بآخر بر سر منبع رسد</p><p>خشکی لب هست پیغامی ز آب</p><p>که بمات آرد یقین این اضطراب</p><p>کین طلب‌کاری مبارک جنبشیست</p><p>این طلب در راه حق مانع کشیست</p><p>این طلب مفتاح مطلوبات تست</p><p>این سپاه و نصرت رایات تست</p><p>این طلب همچون خروسی در صیاح</p><p>می‌زند نعره که می‌آید صباح</p><p>گرچه آلت نیستت تو می‌طلب</p><p>نیست آلت حاجت اندر راه رب</p><p>هر که را بینی طلب‌کار ای پسر</p><p>یار او شو پیش او انداز سر</p><p>کز جوار طالبان طالب شوی</p><p>وز ظلال غالبان غالب شوی</p><p>گر یکی موری سلیمانی بجست</p><p>منگر اندر جستن او سست سست</p><p>هرچه داری تو ز مال و پیشه‌ای</p><p>نه طلب بود اول و اندیشه‌ای</p><h2><a id="poem-8233" href="https://ganjoor.net/moulavi/masnavi/daftar3/sh54">بخش ۵۴ - حکایت آن شخص کی در عهد داود شب و روز دعا می‌کرد کی مرا روزی حلال ده بی رنج</a></h2>
<p>آن یکی در عهد داوود نبی</p><p>نزد هر دانا و پیش هر غبی</p><p>این دعا می‌کرد دایم کای خدا</p><p>ثروتی بی رنج روزی کن مرا</p><p>چون مرا تو آفریدی کاهلی</p><p>زخم‌خواری سست‌جنبی منبلی</p><p>بر خران پشت‌ریش بی‌مراد</p><p>بار اسپان و استران نتوان نهاد</p><p>کاهلم چون آفریدی ای ملی</p><p>روزیم ده هم ز راه کاهلی</p><p>کاهلم من سایه خسپم در وجود</p><p>خفتم اندر سایهٔ این فضل و جود</p><p>کاهلان و سایه‌خسپان را مگر</p><p>روزیی بنوشته‌ای نوعی دگر</p><p>هر که را پایست جوید روزیی</p><p>هر که را پا نیست کن دلسوزیی</p><p>رزق را می‌ران به سوی آن حزین</p><p>ابر را باران به سوی هر زمین</p><p>چون زمین را پا نباشد جود تو</p><p>ابر را راند به سوی او دوتو</p><p>طفل را چون پا نباشد مادرش</p><p>آید و ریزد وظیفه بر سرش</p><p>روزیی خواهم بناگه بی تعب</p><p>که ندارم من ز کوشش جز طلب</p><p>مدت بسیار می‌کرد این دعا</p><p>روز تا شب شب همه شب تا ضحی</p><p>خلق می‌خندید بر گفتار او</p><p>بر طمع‌خامی و بر بیگار او</p><p>که چه می‌گوید عجب این سست‌ریش</p><p>یا کسی دادست بنگ بیهشیش</p><p>راه روزی کسب و رنجست و تعب</p><p>هر کسی را پیشه‌ای داد و طلب</p><p>اطلبوا الارزاق فی اسبابها</p><p>ادخلو الاوطان من ابوابها</p><p>شاه و سلطان و رسول حق کنون</p><p>هست داود نبی ذو فنون</p><p>با چنان عزی و نازی کاندروست</p><p>که گزیدستش عنایتهای دوست</p><p>معجزاتش بی شمار و بی عدد</p><p>موج بخشایش مدد اندر مدد</p><p>هیچ کس را خود ز آدم تا کنون</p><p>کی بدست آواز صد چون ارغنون</p><p>که بهر وعظی بمیراند دویست</p><p>آدمی را صوت خوبش کرد نیست</p><p>شیر و آهو جمع گردد آن زمان</p><p>سوی تذکیرش مغفل این از آن</p><p>کوه و مرغان هم‌رسایل با دمش</p><p>هردو اندر وقت دعوت محرمش</p><p>این و صد چندین مرورا معجزات</p><p>نور رویش بی‌جهات و در جهات</p><p>با همه تمکین خدا روزی او</p><p>کرده باشد بسته اندر جست و جو</p><p>بی زره‌بافی و رنجی روزیش</p><p>می‌نیاید با همه پیروزیش</p><p>این چنین مخذول واپس مانده‌ای</p><p>خانه کندهٔ دون و گردون‌رانده‌ای</p><p>این چنین مدبر همی خواهد که زود</p><p>بی تجارت پر کند دامن ز سود</p><p>این چنین گیجی بیامد در میان</p><p>که بر آیم بر فلک بی نردبان</p><p>این همی‌گفتش بتسخر رو بگیر</p><p>که رسیدت روزی و آمد بشیر</p><p>و آن همی خندید ما را هم بده</p><p>زانچ یابی هدیه‌ای سالار ده</p><p>او ازین تشنیع مردم وین فسوس</p><p>کم نمی‌کرد از دعا و چاپلوس</p><p>تا که شد در شهر معروف و شهیر</p><p>کو ز انبان تهی جوید پنیر</p><p>شد مثل در خام‌طبعی آن گدا</p><p>او ازین خواهش نمی‌آمد جدا</p><h2><a id="poem-8234" href="https://ganjoor.net/moulavi/masnavi/daftar3/sh55">بخش ۵۵ - دویدن گاو در خانهٔ آن دعا کننده بالحاح قال النبی صلی الله علیه وسلم ان الله یحب الملحین فی الدعا زیرا عین خواست از حق تعالی و الحاح خواهنده را به است از آنچ  می‌خواهد آن را ازو</a></h2>
<p>تا که روزی ناگهان در چاشتگاه</p><p>این دعا می‌کرد با زاری و آه</p><p>ناگهان در خانه‌اش گاوی دوید</p><p>شاخ زد بشکست دربند و کلید</p><p>گاو گستاخ اندر آن خانه بجست</p><p>مرد در جست و قوایمهاش بست</p><p>پس گلوی گاو ببرید آن زمان</p><p>بی توقف بی تامل بی امان</p><p>چون سرش ببرید شد سوی قصاب</p><p>تا اهابش بر کند در دم شتاب</p><h2><a id="poem-8235" href="https://ganjoor.net/moulavi/masnavi/daftar3/sh56">بخش ۵۶ - عذر گفتن نظم کننده و مدد خواستن</a></h2>
<p>ای تقاضاگر درون همچون جنین</p><p>چون تقاضا می‌کنی اتمام این</p><p>سهل گردان ره نما توفیق ده</p><p>یا تقاضا را بهل بر ما منه</p><p>چون ز مفلس زر تقاضا می‌کنی</p><p>زر ببخشش در سر ای شاه غنی</p><p>بی تو نظم و قافیه شام و سحر</p><p>زهره کی دارد که آید در نظر</p><p>نظم و تجنیس و قوافی ای علیم</p><p>بندهٔ امر توند از ترس و بیم</p><p>چون مسبح کرده‌ای هر چیز را</p><p>ذات بی تمییز و با تمییز را</p><p>هر یکی تسبیح بر نوعی دگر</p><p>گوید و از حال آن این بی‌خبر</p><p>آدمی منکر ز تسبیح جماد</p><p>و آن جماد اندر عبادت اوستاد</p><p>بلک هفتاد و دو ملت هر یکی</p><p>بی‌خبر از یکدگر واندر شکی</p><p>چون دو ناطق را ز حال همدگر</p><p>نیست آگه چون بود دیوار و در</p><p>چون من از تسبیح ناطق غافلم</p><p>چون بداند سبحهٔ صامت دلم</p><p>هست سنی را یکی تسبیح خاص</p><p>هست جبری را ضد آن در مناص</p><p>سنی از تسبیح جبری بی‌خبر</p><p>جبری از تسبیح سنی بی اثر</p><p>این همی‌گوید که آن ضالست و گم</p><p>بی‌خبر از حال او وز امر قم</p><p>و آن همی گوید که این را چه خبر</p><p>جنگشان افکند یزدان از قدر</p><p>گوهر هر یک هویدا می‌کند</p><p>جنس از ناجنس پیدا می‌کند</p><p>قهر را از لطف داند هر کسی</p><p>خواه دانا خواه نادان یا خسی</p><p>لیک لطفی قهر در پنهان شده</p><p>یا که قهری در دل لطف آمده</p><p>کم کسی داند مگر ربانیی</p><p>کش بود در دل محک جانیی</p><p>باقیان زین دو گمانی می‌برند</p><p>سوی لانهٔ خود به یک پر می‌پرند</p><h2><a id="poem-8236" href="https://ganjoor.net/moulavi/masnavi/daftar3/sh57">بخش ۵۷ - بیان آنک علم را دو پرست و گمان را یک پرست ناقص آمد ظن به پرواز  ابترست مثال ظن و یقین در علم</a></h2>
<p>علم را دو پر گمان را یک پرست</p><p>ناقص آمد ظن به پرواز ابترست</p><p>مرغ یک‌پر زود افتد سرنگون</p><p>باز بر پرد دو گامی یا فزون</p><p>افت خیزان می‌رود مرغ گمان</p><p>با یکی پر بر امید آشیان</p><p>چون ز ظن وا رست علمش رو نمود</p><p>شد دو پر آن مرغ یک‌پر پر گشود</p><p>بعد از آن یمشی سویا مستقیم</p><p>نه علی وجهه مکبا او سقیم</p><p>با دو پر بر می‌پرد چون جبرئیل</p><p>بی گمان و بی مگر بی قال و قیل</p><p>گر همه عالم بگویندش توی</p><p>بر ره یزدان و دین مستوی</p><p>او نگردد گرم‌تر از گفتشان</p><p>جان طاق او نگردد جفتشان</p><p>ور همه گویند او را گم‌رهی</p><p>کوه پنداری و تو برگ کهی</p><p>او نیفتد در گمان از طعنشان</p><p>او نگردد دردمند از ظعنشان</p><p>بلک گر دریا و کوه آید بگفت</p><p>گویدش با گم‌رهی گشتی تو جفت</p><p>هیچ یک ذره نیفتد در خیال</p><p>یا به طعن طاعنان رنجورحال</p><h2><a id="poem-8237" href="https://ganjoor.net/moulavi/masnavi/daftar3/sh58">بخش ۵۸ - مثال رنجور شدن آدمی بوهم تعظیم خلق  و رغبت مشتریان بوی و حکایت معلم</a></h2>
<p>کودکان مکتبی از اوستاد</p><p>رنج دیدند از ملال و اجتهاد</p><p>مشورت کردند در تعویق کار</p><p>تا معلم در فتد در اضطرار</p><p>چون نمی‌آید ورا رنجوریی</p><p>که بگیرد چند روز او دوریی</p><p>تا رهیم از حبس و تنگی و ز کار</p><p>هست او چون سنگ خارا بر قرار</p><p>آن یکی زیرکتر این تدبیر کرد</p><p>که بگوید اوستا چونی تو زرد</p><p>خیر باشد رنگ تو بر جای نیست</p><p>این اثر یا از هوا یا از تبیست</p><p>اندکی اندر خیال افتد ازین</p><p>تو برادر هم مدد کن این‌چنین</p><p>چون درآیی از در مکتب بگو</p><p>خیر باشد اوستا احوال تو</p><p>آن خیالش اندکی افزون شود</p><p>کز خیالی عاقلی مجنون شود</p><p>آن سوم و آن چارم و پنجم چنین</p><p>در پی ما غم نمایند و حنین</p><p>تا چو سی کودک تواتر این خبر</p><p>متفق گویند یابد مستقر</p><p>هر یکی گفتش که شاباش ای ذکی</p><p>باد بختت بر عنایت متکی</p><p>متفق گشتند در عهد وثیق</p><p>که نگرداند سخن را یک رفیق</p><p>بعد از آن سوگند داد او جمله را</p><p>تا که غمازی نگوید ماجرا</p><p>رای آن کودک بچربید از همه</p><p>عقل او در پیش می‌رفت از رمه</p><p>آن تفاوت هست در عقل بشر</p><p>که میان شاهدان اندر صور</p><p>زین قبل فرمود احمد در مقال</p><p>در زبان پنهان بود حسن رجال</p><h2><a id="poem-8238" href="https://ganjoor.net/moulavi/masnavi/daftar3/sh59">بخش ۵۹ - عقول خلق متفاوتست در اصل فطرت و نزد  معتزله متساویست تفاوت عقول از تحصیل  علم است</a></h2>
<p>اختلاف عقلها در اصل بود</p><p>بر وفاق سنیان باید شنود</p><p>بر خلاف قول اهل اعتزال</p><p>که عقول از اصل دارند اعتدال</p><p>تجربه و تعلیم بیش و کم کند</p><p>تا یکی را از یکی اعلم کند</p><p>باطلست این زانک رای کودکی</p><p>که ندارد تجربه در مسلکی</p><p>بر دمید اندیشه‌ای زان طفل خرد</p><p>پیر با صد تجربه بویی نبرد</p><p>خود فزون آن به که آن از فطرتست</p><p>تا ز افزونی که جهد و فکرتست</p><p>تو بگو دادهٔ خدا بهتر بود</p><p>یاکه لنگی راهوارانه رود</p><h2><a id="poem-8239" href="https://ganjoor.net/moulavi/masnavi/daftar3/sh60">بخش ۶۰ - در وهم افکندن کودکان اوستاد را</a></h2>
<p>روز گشت و آمدند آن کودکان</p><p>بر همین فکرت ز خانه تا دکان</p><p>جمله استادند بیرون منتظر</p><p>تا درآید اول آن یار مصر</p><p>زانک منبع او بدست این رای را</p><p>سر امام آید همیشه پای را</p><p>ای مقلد تو مجو بیشی بر آن</p><p>کو بود منبع ز نور آسمان</p><p>او در آمد گفت استا را سلام</p><p>خیر باشد رنگ رویت زردفام</p><p>گفت استا نیست رنجی مر مرا</p><p>تو برو بنشین مگو یاوه هلا</p><p>نفی کرد اما غبار وهم بد</p><p>اندکی اندر دلش ناگاه زد</p><p>اندر آمد دیگری گفت این چنین</p><p>اندکی آن وهم افزون شد بدین</p><p>همچنین تا وهم او قوت گرفت</p><p>ماند اندر حال خود بس در شگفت</p><h2><a id="poem-8240" href="https://ganjoor.net/moulavi/masnavi/daftar3/sh61">بخش ۶۱ - بیمار شدن فرعون هم به وهم از تعظیم خلقان</a></h2>
<p>سجدهٔ خلق از زن و از طفل و مرد</p><p>زد دل فرعون را رنجور کرد</p><p>گفتن هریک خداوند و ملک</p><p>آنچنان کردش ز وهمی منهتک</p><p>که به دعوی الهی شد دلیر</p><p>اژدها گشت و نمی‌شد هیچ سیر</p><p>عقل جزوی آفتش وهمست و ظن</p><p>زانک در ظلمات شد او را وطن</p><p>بر زمین گر نیم گز راهی بود</p><p>آدمی بی وهم آمن می‌رود</p><p>بر سر دیوار عالی گر روی</p><p>گر دو گز عرضش بود کژ می‌شوی</p><p>بلک می‌افتی ز لرزهٔ دل به وهم</p><p>ترس وهمی را نکو بنگر بفهم</p><h2><a id="poem-8241" href="https://ganjoor.net/moulavi/masnavi/daftar3/sh62">بخش ۶۲ - رنجور شدن اوستاد به وهم</a></h2>
<p>گشت استا سست از وهم و ز بیم</p><p>بر جهید و می‌کشانید او گلیم</p><p>خشمگین با زن که مهر اوست سست</p><p>من بدین حالم نپرسید و نجست</p><p>خود مرا آگه نکرد از رنگ من</p><p>قصد دارد تا رهد از ننگ من</p><p>او به حسن و جلوهٔ خود مست گشت</p><p>بی‌خبر کز بام افتادم چو طشت</p><p>آمد و در را بتندی وا گشاد</p><p>کودکان اندر پی آن اوستاد</p><p>گفت زن خیرست چون زود آمدی</p><p>که مبادا ذات نیکت را بدی</p><p>گفت کوری رنگ و حال من ببین</p><p>از غمم بیگانگان اندر حنین</p><p>تو درون خانه از بغض و نفاق</p><p>می‌نبینی حال من در احتراق</p><p>گفت زن ای خواجه عیبی نیستت</p><p>وهم و ظن لاش بی معنیستت</p><p>گفتش ای غر تو هنوزی در لجاج</p><p>می‌نبینی این تغیر و ارتجاج</p><p>گر تو کور و کر شدی ما را چه جرم</p><p>ما درین رنجیم و در اندوه و گرم</p><p>گفت ای خواجه بیارم آینه</p><p>تا بدانی که ندارم من گنه</p><p>گفت رو مه تو رهی مه آینت</p><p>دایما در بغض و کینی و عنت</p><p>جامهٔ خواب مرا زو گستران</p><p>تا بخسپم که سر من شد گران</p><p>زن توقف کرد مردش بانگ زد</p><p>کای عدو زوتر ترا این می‌سزد</p>
</body></html>