<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>رباعیات - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-29959" href="https://ganjoor.net/moulavi/shams/robaeesh/sh501">رباعی شمارهٔ ۵۰۱</a></h2>
<p>آنها که بتش خزان سوخته‌اند</p><p>وز لطف بهار چشمشان دوخته‌اند</p><p>اکنون همه را خلعت تو دوخته‌اند</p><p>شیوه‌گری و غنج درآموخته‌اند</p><h2><a id="poem-29960" href="https://ganjoor.net/moulavi/shams/robaeesh/sh502">رباعی شمارهٔ ۵۰۲</a></h2>
<p>آنها که به کوی عارفان افتادند</p><p>با نفخهٔ صور چابک و دلشادند</p><p>قومی به فدای نفس تن در دادند</p><p>قومی ز خود و جهان و جان آزادند</p><h2><a id="poem-29961" href="https://ganjoor.net/moulavi/shams/robaeesh/sh503">رباعی شمارهٔ ۵۰۳</a></h2>
<p>آنها که چو آب صافی و ساده روند</p><p>اندر رگ و مغز خلق چون باده روند</p><p>من پای کشیدم و دراز افتادم</p><p>اندر کشتی دراز افتاده روند</p><h2><a id="poem-29962" href="https://ganjoor.net/moulavi/shams/robaeesh/sh504">رباعی شمارهٔ ۵۰۴</a></h2>
<p>آنها که دل از الست مست آوردند</p><p>جانرا ز عدم عشق‌پرست آوردند</p><p>از دل بنهادند قدم بر سر جان</p><p>تا یک دل پر درد بدست آوردند</p><h2><a id="poem-29963" href="https://ganjoor.net/moulavi/shams/robaeesh/sh505">رباعی شمارهٔ ۵۰۵</a></h2>
<p>آنها که شب و روز ترا بر اثرند</p><p>صیاد نهانند ولی مختصرند</p><p>با هر که بسازی تو از آنت ببرند</p><p>گر خود نروی کشان کشانت ببرند</p><h2><a id="poem-29964" href="https://ganjoor.net/moulavi/shams/robaeesh/sh506">رباعی شمارهٔ ۵۰۶</a></h2>
<p>آن یار که از طبیب دل برباید</p><p>او را دارو طبیب چون فرمایند</p><p>یک ذره ز حسن خویش اگر بنماید</p><p>والله که طبیب را طبیبی باید</p><h2><a id="poem-29965" href="https://ganjoor.net/moulavi/shams/robaeesh/sh507">رباعی شمارهٔ ۵۰۷</a></h2>
<p>آن یار که عقلها شکارش میشد</p><p>وان یار که کوه بیقرارش میشد</p><p>گفتم که سر زلف بریدی گفتا</p><p>بسیار سر اندر سر کارش میشد</p><h2><a id="poem-29966" href="https://ganjoor.net/moulavi/shams/robaeesh/sh508">رباعی شمارهٔ ۵۰۸</a></h2>
<p>آهو بدود چو در پیش سگ بیند</p><p>بر اسب دونده حمله و تک بیند</p><p>چندان بدود که در تنش رگ بیند</p><p>زیرا که صلاح خود را درین یک بیند</p><h2><a id="poem-29967" href="https://ganjoor.net/moulavi/shams/robaeesh/sh509">رباعی شمارهٔ ۵۰۹</a></h2>
<p>اجری ده ارواحی و سلطان ابد</p><p>گرچه به قلب بهاء دینی و ولد</p><p>بگذار که ساغر وفا در شکند</p><p>چون شیشه شکست پای مستان بخلد</p><h2><a id="poem-29968" href="https://ganjoor.net/moulavi/shams/robaeesh/sh510">رباعی شمارهٔ ۵۱۰</a></h2>
<p>از آب حیات دوست بیمار نماند</p><p>در گلبن وصل دوست یک خار نماند</p><p>گویند درچه‌ایست از دل سوی دل</p><p>چه جای دریچه‌ای که دیوار نماند</p><h2><a id="poem-29969" href="https://ganjoor.net/moulavi/shams/robaeesh/sh511">رباعی شمارهٔ ۵۱۱</a></h2>
<p>از آتش سودای توام تابی بود</p><p>در جوی دل از صحبت تو آبی بود</p><p>آن آب سراب بود و آن آتش برف</p><p>بگذشت کنون قصه مگر خوابی بود</p><h2><a id="poem-29970" href="https://ganjoor.net/moulavi/shams/robaeesh/sh512">رباعی شمارهٔ ۵۱۲</a></h2>
<p>از آتش عشق تو جوانی خیزد</p><p>در سینه جمالهای جانی خیزد</p><p>گر می‌کشیم بکش حلالست ترا</p><p>کز کشتهٔ دوست زندگانی خیزد</p><h2><a id="poem-29971" href="https://ganjoor.net/moulavi/shams/robaeesh/sh513">رباعی شمارهٔ ۵۱۳</a></h2>
<p>از آتش عشق دوست تفها بزنید</p><p>وان آتش را در این علفها بزنید</p><p>آن چنگ غمش چو پای ما بگرفتست</p><p>ما را به مثل بر همه دفها بزنید</p><h2><a id="poem-29972" href="https://ganjoor.net/moulavi/shams/robaeesh/sh514">رباعی شمارهٔ ۵۱۴</a></h2>
<p>از آتش عشق سردها گرم شود</p><p>وز تابش عشق سنگها نرم شود</p><p>ای دوست گناه عاشقان سخت مگیر</p><p>کز بادهٔ عشق مرد بی‌شرم شود</p><h2><a id="poem-29973" href="https://ganjoor.net/moulavi/shams/robaeesh/sh515">رباعی شمارهٔ ۵۱۵</a></h2>
<p>از آدمیی دمی بجائی ارزد</p><p>یک موی کز اوفتد بکانی ارزد</p><p>هم آدمیی بود که از صحبت او</p><p>نادیدن او ملک جهانی ارزد</p><h2><a id="poem-29974" href="https://ganjoor.net/moulavi/shams/robaeesh/sh516">رباعی شمارهٔ ۵۱۶</a></h2>
<p>از تاب تو نی یار و عدو میماند</p><p>در بزم تو نی رطل سبو میماند</p><p>جانا گیرم که خونم آشامیدی</p><p>آخر به لب شهد تو بو میماند</p><h2><a id="poem-29975" href="https://ganjoor.net/moulavi/shams/robaeesh/sh517">رباعی شمارهٔ ۵۱۷</a></h2>
<p>از خاک کف پات سران حیرانند</p><p>کوران همه مستند و کران حیرانند</p><p>زان پاکانیکه در صفا محو شدند</p><p>هم ایشان نیز اندر آن حیرانند</p><h2><a id="poem-29976" href="https://ganjoor.net/moulavi/shams/robaeesh/sh518">رباعی شمارهٔ ۵۱۸</a></h2>
<p>از درد چو جان تو به فریاد آید</p><p>آنگه ز خدای عالمت یاد آید</p><p>والله که اگر داد کنی داد آید</p><p>ور عشوه دهی یاد تو بر یاد آید</p><h2><a id="poem-29977" href="https://ganjoor.net/moulavi/shams/robaeesh/sh519">رباعی شمارهٔ ۵۱۹</a></h2>
<p>از دیدن روئیکه ترا دیده بود</p><p>ما را به خدا نور دل و دیده بود</p><p>خاصه روئیکه از ازل تا بابد</p><p>از دیدن روی تو نه ببریده بود</p><h2><a id="poem-29978" href="https://ganjoor.net/moulavi/shams/robaeesh/sh520">رباعی شمارهٔ ۵۲۰</a></h2>
<p>از شبنم عشق خاک آدم گل شد</p><p>صد فتنه و شور در جهان حاصل شد</p><p>صد نشتر عشق بر رگ روح زدند</p><p>یک قطره از آن چکید و نامش دل شد</p><h2><a id="poem-29979" href="https://ganjoor.net/moulavi/shams/robaeesh/sh521">رباعی شمارهٔ ۵۲۱</a></h2>
<p>از شربت سودای تو هر جان که مزید</p><p>زآن آب حیات در مزید است مزید</p><p>مرگ آمد و بو کرد مرا بوی تو دید</p><p>زانروی اجل امید از من ببرید</p><h2><a id="poem-29980" href="https://ganjoor.net/moulavi/shams/robaeesh/sh522">رباعی شمارهٔ ۵۲۲</a></h2>
<p>از عشق تو دریا همه شور انگیزد</p><p>در پای تو ابرها درر میریزد</p><p>از عشق تو برقی بزمین افتادست</p><p>این دود به آسمان از آن میخیزد</p><h2><a id="poem-29981" href="https://ganjoor.net/moulavi/shams/robaeesh/sh523">رباعی شمارهٔ ۵۲۳</a></h2>
<p>از عشق خدا نه بر زیان خواهی شد</p><p>بی‌جان ز کجا شوی که جان خواهی شد</p><p>اول به زمین از آسمان آمده‌ای</p><p>آخر ز زمین بر آسمان خواهی شد</p><h2><a id="poem-29982" href="https://ganjoor.net/moulavi/shams/robaeesh/sh524">رباعی شمارهٔ ۵۲۴</a></h2>
<p>از لشکر صبرم علمی بیش نماند</p><p>وز هرچه مرا بود غمی بیش نماند</p><p>وین طرفه تر است کز سر عشوه هنوز</p><p>دم میدمد و مرا دمی بیش نماند</p><h2><a id="poem-29983" href="https://ganjoor.net/moulavi/shams/robaeesh/sh525">رباعی شمارهٔ ۵۲۵</a></h2>
<p>از لطف تو هیچ بنده نومید نشد</p><p>مقبول تو جز قبول جاوید نشد</p><p>لطفت به کدام ذره پیوست دمی</p><p>کان ذره به از هزار خورشید نشد</p><h2><a id="poem-29984" href="https://ganjoor.net/moulavi/shams/robaeesh/sh526">رباعی شمارهٔ ۵۲۶</a></h2>
<p>از ما بت عیار گریزان باشد</p><p>وز یاری ما یار گریزان باشد</p><p>او عقل منور است و ما مست وییم</p><p>عقل از سر خمار گریزان باشد</p><h2><a id="poem-29985" href="https://ganjoor.net/moulavi/shams/robaeesh/sh527">رباعی شمارهٔ ۵۲۷</a></h2>
<p>از نیکی تو طبع بداندیش نماند</p><p>نی غصه و نی غم نه کم و بیش نماند</p><p>از خیل، جلالت تو عالم بگرفت</p><p>تا جمله ملک شدند و درویش نماند</p><h2><a id="poem-29986" href="https://ganjoor.net/moulavi/shams/robaeesh/sh528">رباعی شمارهٔ ۵۲۸</a></h2>
<p>از یاد خدای مرد مطلق خیزد</p><p>بنگر که ز نور حق چه رونق خیزد</p><p>این باطن مردان که عجایب بحریست</p><p>چون موج زند از آن اناالحق خیزد</p><h2><a id="poem-29987" href="https://ganjoor.net/moulavi/shams/robaeesh/sh529">رباعی شمارهٔ ۵۲۹</a></h2>
<p>افسوس که طبع دلفروزیت نبود</p><p>جز دلشکنی و سینه سوزیت نبود</p><p>دادم به تو من همه دل و دیده و جان</p><p>بردی تو همه ولیک روزیت نبود</p><h2><a id="poem-29988" href="https://ganjoor.net/moulavi/shams/robaeesh/sh530">رباعی شمارهٔ ۵۳۰</a></h2>
<p>اکنون که رخت جان جهانی بربود</p><p>در خانه نشستنت کجا دارد سود</p><p>آن روز که مه شدی نمیدانستی</p><p>کانگشت نمای عالمی خواهی بود</p><h2><a id="poem-29989" href="https://ganjoor.net/moulavi/shams/robaeesh/sh531">رباعی شمارهٔ ۵۳۱</a></h2>
<p>امروز خوش است هر که او جان دارد</p><p>رو بر کف پای میر خوبان دارد</p><p>چون بلبل مست داغ هجران دارد</p><p>مسکن شب و روز در گلستان دارد</p><h2><a id="poem-29990" href="https://ganjoor.net/moulavi/shams/robaeesh/sh532">رباعی شمارهٔ ۵۳۲</a></h2>
<p>امروز ما یار جنون میخواهد</p><p>ما مجنون و او افزون می‌خواهد</p><p>گر نیست چنین پرده چرا میدرد</p><p>رسوا شده او پرده برون میخواهد</p><h2><a id="poem-29991" href="https://ganjoor.net/moulavi/shams/robaeesh/sh533">رباعی شمارهٔ ۵۳۳</a></h2>
<p>امشب چه لطیف و با نوا می‌گردد</p><p>لطفی دارد که کس بدان پی نبرد</p><p>اندر گل و سنبلی که ارواح چرد</p><p>خیره شده خواب و روبرو مینگرد</p><h2><a id="poem-29992" href="https://ganjoor.net/moulavi/shams/robaeesh/sh534">رباعی شمارهٔ ۵۳۴</a></h2>
<p>امشب ساقی به مشک می گردان کرد</p><p>دل یغما بر دو دست در ایمان کرد</p><p>چندان می لعل ریخت تا طوفان کرد</p><p>چندانکه وثاق عقل را ویران کرد</p><h2><a id="poem-29993" href="https://ganjoor.net/moulavi/shams/robaeesh/sh535">رباعی شمارهٔ ۵۳۵</a></h2>
<p>امشب شب آن نیست که از خانه روند</p><p>از یار یگانه سوی بیگانه روند</p><p>امشب شب آنست که جانهای عزیز</p><p>در آتش اشتیاق مستانه روند</p><h2><a id="poem-29994" href="https://ganjoor.net/moulavi/shams/robaeesh/sh536">رباعی شمارهٔ ۵۳۶</a></h2>
<p>اندر دل بی‌وفا غم و ماتم باد</p><p>آن را که وفا نیست ز عالم کم باد</p><p>دیدی که مرا هیچ کسی یاد نکرد</p><p>جز غم که هزار آفرین بر غم باد</p><h2><a id="poem-29995" href="https://ganjoor.net/moulavi/shams/robaeesh/sh537">رباعی شمارهٔ ۵۳۷</a></h2>
<p>اندر رمضان خاک تو زر می‌گردد</p><p>چون سنگ که سرمهٔ بصر می‌گردد</p><p>آن لقمه که خورده‌ای قذر می‌گردد</p><p>وان صبر که کرده‌ای نظر می‌گردد</p><h2><a id="poem-29996" href="https://ganjoor.net/moulavi/shams/robaeesh/sh538">رباعی شمارهٔ ۵۳۸</a></h2>
<p>اندر ره فقر دیده نادیده کنند</p><p>هرچه آن نه حدیث تست نشنیده کنند</p><p>خاک در آن باش که شاهان جهان</p><p>خاک قدمش چو سرمه در دیده کنند</p><h2><a id="poem-29997" href="https://ganjoor.net/moulavi/shams/robaeesh/sh539">رباعی شمارهٔ ۵۳۹</a></h2>
<p>اندر طلب آن قوم که بشتافته‌اند</p><p>از هرچه جز اوست روی برتافته‌اند</p><p>خاک در او باش که سلطان و فقیر</p><p>این سلطنت و فقر از او یافته‌اند</p><h2><a id="poem-29998" href="https://ganjoor.net/moulavi/shams/robaeesh/sh540">رباعی شمارهٔ ۵۴۰</a></h2>
<p>اندیشهٔ هشیار تو هشیار کشد</p><p>زارش کشد و بزاری زار کشد</p><p>شاهان همه خصم خویش بر دار کشند</p><p>زان دولت بیدار تو بیدار کشد</p><h2><a id="poem-29999" href="https://ganjoor.net/moulavi/shams/robaeesh/sh541">رباعی شمارهٔ ۵۴۱</a></h2>
<p>انوار صلاح دین برانگیخته باد</p><p>بر دیده و جان عاشقان ریخته باد</p><p>هر جان که لطیف گشت و از لطف گذشت</p><p>با خاک صلاح دین درآمیخته باد</p><h2><a id="poem-30000" href="https://ganjoor.net/moulavi/shams/robaeesh/sh542">رباعی شمارهٔ ۵۴۲</a></h2>
<p>اول که رخم زرد و دلم پرخون بود</p><p>هم خرقه و همراه دلم مجنون بود</p><p>آن صورت و آن قاعده تا اکنون بود</p><p>کاری آمد که آن همه مادون بود</p><h2><a id="poem-30001" href="https://ganjoor.net/moulavi/shams/robaeesh/sh543">رباعی شمارهٔ ۵۴۳</a></h2>
<p>ای آنکه ز تو مشکلم آسان گردد</p><p>سرو و گل و باغ مست احسان گردد</p><p>گل سرمست و خار بد مست و خمار</p><p>جامی در ده که جمله یکسان گردد</p><h2><a id="poem-30002" href="https://ganjoor.net/moulavi/shams/robaeesh/sh544">رباعی شمارهٔ ۵۴۴</a></h2>
<p>ای آنکه نخست بر سحر چشم تو زد</p><p>وز با نمکی راه نظر چشم تو زد</p><p>آنکس که چو توتیاش عزت داری</p><p>آمد به طریق شکرم چشم توزد</p><h2><a id="poem-30003" href="https://ganjoor.net/moulavi/shams/robaeesh/sh545">رباعی شمارهٔ ۵۴۵</a></h2>
<p>ای از قدمت خاک زمین خرم و شاد</p><p>شد حامله از شادی و صد غنچه بزاد</p><p>زین غلغله‌ای فتاد در انجم و چرخ</p><p>در غلغله چشم ماه بر نجم فتاد</p><h2><a id="poem-30004" href="https://ganjoor.net/moulavi/shams/robaeesh/sh546">رباعی شمارهٔ ۵۴۶</a></h2>
<p>ای اطلس دعوی ترا معنی برد</p><p>فردا به قیامت این عمل خواهی برد</p><p>شرمت بادا اگر چنین خواهی زیست</p><p>ننگت بادا اگر چنان خواهی مرد</p><h2><a id="poem-30005" href="https://ganjoor.net/moulavi/shams/robaeesh/sh547">رباعی شمارهٔ ۵۴۷</a></h2>
<p>ایام وصال یار گوئی که نبود</p><p>وان دولت بیشمار گوئی که نبود</p><p>از یار به جز فراق بر جای نماند</p><p>رفت آن همه روزگار گوئی که نبود</p><h2><a id="poem-30006" href="https://ganjoor.net/moulavi/shams/robaeesh/sh548">رباعی شمارهٔ ۵۴۸</a></h2>
<p>ای اهل صفا که در جهان گردانید</p><p>از بهر بتی چرا چنین حیرانید</p><p>آنرا که شما در این جهان جویانید</p><p>در خود چو جوئید شما خود آنید</p><h2><a id="poem-30007" href="https://ganjoor.net/moulavi/shams/robaeesh/sh549">رباعی شمارهٔ ۵۴۹</a></h2>
<p>ای اهل مناجات که در محرابید</p><p>منزل دور است یک زمان بشتابید</p><p>وی اهل خرابات که در غرقابید</p><p>صد قافله بگذشت و شما در خوابید</p><h2><a id="poem-30008" href="https://ganjoor.net/moulavi/shams/robaeesh/sh550">رباعی شمارهٔ ۵۵۰</a></h2>
<p>ای دل اثر صبح گه شام که دید</p><p>یک عاشق صادق نکونام که دید</p><p>فریاد همی زنی که من سوخته‌ام</p><p>فریاد مکن سوخته‌ای خام که دید</p><h2><a id="poem-30009" href="https://ganjoor.net/moulavi/shams/robaeesh/sh551">رباعی شمارهٔ ۵۵۱</a></h2>
<p>ای دل اگرت رضای دلبر باید</p><p>آن باید کرد و گفت کو فرماید</p><p>گر گوید خون گری مگوی از چه سبب</p><p>ور گوید جان بده مگو کی شاید</p><h2><a id="poem-30010" href="https://ganjoor.net/moulavi/shams/robaeesh/sh552">رباعی شمارهٔ ۵۵۲</a></h2>
<p>ای دل این ره به قیل و قالت ندهند</p><p>جز بر در نیستی وصالت ندهند</p><p>وانگاه در آن هوا که مرغان ویند</p><p>تا با پر و بالی پر و بالت ندهند</p><h2><a id="poem-30011" href="https://ganjoor.net/moulavi/shams/robaeesh/sh553">رباعی شمارهٔ ۵۵۳</a></h2>
<p>ای دل سر آرزو به پای اندر بند</p><p>امید به فضل راهنمای اندر بند</p><p>چون حاجت تو کسی روا می‌نکند</p><p>نومید مشو دل به خدای اندر بند</p><h2><a id="poem-30012" href="https://ganjoor.net/moulavi/shams/robaeesh/sh554">رباعی شمارهٔ ۵۵۴</a></h2>
<p>ای دوست مگو تو بنده‌ای یا آزاد</p><p>بنده که خرد برای زشتی و فساد</p><p>ای دست برآورده ترا دست که داد</p><p>بگزار مراد خویش کاوراست مراد</p><h2><a id="poem-30013" href="https://ganjoor.net/moulavi/shams/robaeesh/sh555">رباعی شمارهٔ ۵۵۵</a></h2>
<p>ای روز برآ که ذره‌ها رقص کنند</p><p>آن کس که از او چرخ و هوا رقص کنند</p><p>جانها ز خوشی بی‌سر و پا رقص کنند</p><p>در گوش تو گویم که کجا رقص کنند</p><h2><a id="poem-30014" href="https://ganjoor.net/moulavi/shams/robaeesh/sh556">رباعی شمارهٔ ۵۵۶</a></h2>
<p>ای سر روان باد خزانت مرساد</p><p>ای چشم جهان چشم بدانت مرساد</p><p>ای آنکه تو جان آسمانی و زمین</p><p>جز رحمت و جز راحت جانت مرساد</p><h2><a id="poem-30015" href="https://ganjoor.net/moulavi/shams/robaeesh/sh557">رباعی شمارهٔ ۵۵۷</a></h2>
<p>ای عشق ترا پری و انسان دانند</p><p>معروف تر از مهر سلیمان دانند</p><p>در کالبد جهان ترا جان دانند</p><p>با تو چنان زیم که مرغان دانند</p><h2><a id="poem-30016" href="https://ganjoor.net/moulavi/shams/robaeesh/sh558">رباعی شمارهٔ ۵۵۸</a></h2>
<p>ای عشق توم ان عذابی لشدید</p><p>ای عاشق تو به زخم تیغ تو شهید</p><p>شب آمد و جمله خلق را خواب ببرد</p><p>کو خواب من ای جان مگرش گرگ درید</p><h2><a id="poem-30017" href="https://ganjoor.net/moulavi/shams/robaeesh/sh559">رباعی شمارهٔ ۵۵۹</a></h2>
<p>ای عشق که جانها اثر جان تواند</p><p>ای عشق که نمکها ز نمکدان تواند</p><p>ای عشق که زرها همه از کان تواند</p><p>پوشیده توئی و جمله عریان تواند</p><h2><a id="poem-30018" href="https://ganjoor.net/moulavi/shams/robaeesh/sh560">رباعی شمارهٔ ۵۶۰</a></h2>
<p>ای قوم که برتر از مه و مهتابید</p><p>از هستی آب و گل چرا میتابید</p><p>ای اهل خرابات که در غرقابید</p><p>خیزید که روز و شب چرا در خوابید</p><h2><a id="poem-30019" href="https://ganjoor.net/moulavi/shams/robaeesh/sh561">رباعی شمارهٔ ۵۶۱</a></h2>
<p>ای لشکر عشق اگرچه بس جبارید</p><p>آن یار به خشم رفته را باز آرید</p><p>یک جان نبرید دل اگر سخت کند</p><p>یک سر نبرید پای اگر بفشارید</p><h2><a id="poem-30020" href="https://ganjoor.net/moulavi/shams/robaeesh/sh562">رباعی شمارهٔ ۵۶۲</a></h2>
<p>ای مرغ عجب که صید تو شیرانند</p><p>گمگشتهٔ سودای تو جان سیرانند</p><p>خرم زی و آسوده که این شهر از تو</p><p>زیران ز بران و زبران زیرانند</p><h2><a id="poem-30021" href="https://ganjoor.net/moulavi/shams/robaeesh/sh563">رباعی شمارهٔ ۵۶۳</a></h2>
<p>این پردهٔ دل دگر مکن تا نرود</p><p>جز جانب او نظر مکن تا نرود</p><p>این مجلس بیخودی که چون فردوس است</p><p>از مستی خود سفر مکن تا نرود</p><h2><a id="poem-30022" href="https://ganjoor.net/moulavi/shams/robaeesh/sh564">رباعی شمارهٔ ۵۶۴</a></h2>
<p>این تنهائی هزار جان بیش ارزد</p><p>این آزادی ملک جهان بیش ارزد</p><p>در خلوت یک زمانه با حق بودن</p><p>از جان و جهان و این و آن بیش ارزد</p><h2><a id="poem-30023" href="https://ganjoor.net/moulavi/shams/robaeesh/sh565">رباعی شمارهٔ ۵۶۵</a></h2>
<p>ای نرم دلانیکه وفا میکارید</p><p>بر خاک سیه در صفا میبارید</p><p>در هر جائی خبر ز حالم دارید</p><p>در دست چنین هجر مرا مگذارید</p><h2><a id="poem-30024" href="https://ganjoor.net/moulavi/shams/robaeesh/sh566">رباعی شمارهٔ ۵۶۶</a></h2>
<p>این سر که در این سینهٔ ما میگردد</p><p>از گردش او چرخ دو تا میگردد</p><p>نی سر داند ز پای و نی پای از سر</p><p>اندر سر و پا بی‌سر و پا میگردد</p><h2><a id="poem-30025" href="https://ganjoor.net/moulavi/shams/robaeesh/sh567">رباعی شمارهٔ ۵۶۷</a></h2>
<p>این صورت آدمی که درهم بستند</p><p>نقشی است که در تویلهٔ غم بستند</p><p>گه دیو گهی فرشته گاهی وحشی</p><p>این خود چه طلسم است که محکم بستند</p><h2><a id="poem-30026" href="https://ganjoor.net/moulavi/shams/robaeesh/sh568">رباعی شمارهٔ ۵۶۸</a></h2>
<p>این طرفه که یار در دامن گنجد</p><p>جان دو هزار تن در این تن گنجد</p><p>در یک گندم هزار خرمن گنجد</p><p>صد عالم و در چشمهٔ سوزن گنجد</p><h2><a id="poem-30027" href="https://ganjoor.net/moulavi/shams/robaeesh/sh569">رباعی شمارهٔ ۵۶۹</a></h2>
<p>این عشق به جانب دلیران گردد</p><p>آهو است که او بابت شیران گردد</p><p>این خانهٔ عشق از امل معمور است</p><p>می‌پنداری که بیتو ویران گردد</p><h2><a id="poem-30028" href="https://ganjoor.net/moulavi/shams/robaeesh/sh570">رباعی شمارهٔ ۵۷۰</a></h2>
<p>این مست به باده‌ای دگر می‌گردد</p><p>قرابه تهی گشت و بسر می‌گردد</p><p>ای محتسب این مست مرا دره مزن</p><p>هرچند ز پیش مست‌تر می‌گردد</p><h2><a id="poem-30029" href="https://ganjoor.net/moulavi/shams/robaeesh/sh571">رباعی شمارهٔ ۵۷۱</a></h2>
<p>این واقعه را سخت بگیری شاید</p><p>از کوشش عاجزانه کاری ناید</p><p>از رحمت ایزدی کلیدی باید</p><p>تا قفل چنین واقعه را بگشاید</p><h2><a id="poem-30030" href="https://ganjoor.net/moulavi/shams/robaeesh/sh572">رباعی شمارهٔ ۵۷۲</a></h2>
<p>بار دگر این خسته جگر باز آمد</p><p>بیچاره به پا رفت و به سرباز آمد</p><p>از شوق تو بر مثال جانهای شریف</p><p>سوی ملک از کوی بشر بازآمد</p><h2><a id="poem-30031" href="https://ganjoor.net/moulavi/shams/robaeesh/sh573">رباعی شمارهٔ ۵۷۳</a></h2>
<p>با روی تو هیچکس ز باغ اندیشد</p><p>با عشق تو از شمع و چراغ اندیشد</p><p>گویند که قوت دماغ از خوابست</p><p>عاشق کی شد که از دماغ اندیشد</p><h2><a id="poem-30032" href="https://ganjoor.net/moulavi/shams/robaeesh/sh574">رباعی شمارهٔ ۵۷۴</a></h2>
<p>با سود وصال تو زیانت نرسد</p><p>جانی تو که زحمتی بجانت نرسد</p><p>می‌ترساند ترا که تا هر نفسی</p><p>پر دل شوی و چشم بدانت نرسد</p><h2><a id="poem-30033" href="https://ganjoor.net/moulavi/shams/robaeesh/sh575">رباعی شمارهٔ ۵۷۵</a></h2>
<p>با هرکه دمی عشق تو آمیخته شد</p><p>گوئی که بلا بر سر او ریخته شد</p><p>منصور ز سر عشق میداد نشان</p><p>حلقش به طناب غیرت آویخته شد</p><h2><a id="poem-30034" href="https://ganjoor.net/moulavi/shams/robaeesh/sh576">رباعی شمارهٔ ۵۷۶</a></h2>
<p>بخشای بر آن بنده که خوابش نبود</p><p>بخشای بر آن تشنه که آبش نبود</p><p>بخشای که هر کو نکند بخشایش</p><p>در پیش خدا هیچ ثوابش نبود</p><h2><a id="poem-30035" href="https://ganjoor.net/moulavi/shams/robaeesh/sh577">رباعی شمارهٔ ۵۷۷</a></h2>
<p>بر بنده بخند تا ثوابت باشد</p><p>وز بنده شکر خنده جوابت باشد</p><p>میگریم زار تا شرابت باشد</p><p>میسوزم دل که تا کبابت باشد</p><h2><a id="poem-30036" href="https://ganjoor.net/moulavi/shams/robaeesh/sh578">رباعی شمارهٔ ۵۷۸</a></h2>
<p>بر خاک نظر کند چو بر ما گذرد</p><p>تا چهرهٔ ما به خاک ره رشک برد</p><p>به زان نبود که پیش او خاک شویم</p><p>تا بو که بدین طریق در ما نگرد</p><h2><a id="poem-30037" href="https://ganjoor.net/moulavi/shams/robaeesh/sh579">رباعی شمارهٔ ۵۷۹</a></h2>
<p>پرسیدم از آن کسی که برهان داند</p><p>کان کیست که او حقیقت جان داند</p><p>خوش خوش به جواب گفت کای سودائی</p><p>این منطق طیر است سلیمان داند</p><h2><a id="poem-30038" href="https://ganjoor.net/moulavi/shams/robaeesh/sh580">رباعی شمارهٔ ۵۸۰</a></h2>
<p>پرسید مهم که چشم تو مه را دید</p><p>گفتم که بدید و مه ز مه می‌پرسید</p><p>گفتا که ز ماه عید می‌پرسم من</p><p>گفتم که بلی عید همی‌پرسد عید</p><h2><a id="poem-30039" href="https://ganjoor.net/moulavi/shams/robaeesh/sh581">رباعی شمارهٔ ۵۸۱</a></h2>
<p>برقی که ز میغ آن جهان روی نمود</p><p>چون سوخته‌ای نیست کرا دارد سود</p><p>از هر دو جهان سوخته‌ای میبایست</p><p>کان برق که می‌جهد در او گیرد زود</p><h2><a id="poem-30040" href="https://ganjoor.net/moulavi/shams/robaeesh/sh582">رباعی شمارهٔ ۵۸۲</a></h2>
<p>بر گور من آن کو گذرد مست شود</p><p>ور ایست کند تا بابد مست شود</p><p>در بحر رود بحر به مد مست شود</p><p>در خاک رود گور و لحد مست شود</p><h2><a id="poem-30041" href="https://ganjoor.net/moulavi/shams/robaeesh/sh583">رباعی شمارهٔ ۵۸۳</a></h2>
<p>بر یار نظر کنم خجل میگردد</p><p>ور ننگرمش آفت دل میگردد</p><p>در آب رخش ستارگان پیدایند</p><p>بی‌آب وی آبم همه گل میگردد</p><h2><a id="poem-30042" href="https://ganjoor.net/moulavi/shams/robaeesh/sh584">رباعی شمارهٔ ۵۸۴</a></h2>
<p>بس درمانها کان مدد درد شود</p><p>بس دولتها که روی از آن زرد شود</p><p>خوف حق آن بود کز آن گرم شوی</p><p>خوف آن نبود که گرم از آن سرد شود</p><h2><a id="poem-30043" href="https://ganjoor.net/moulavi/shams/robaeesh/sh585">رباعی شمارهٔ ۵۸۵</a></h2>
<p>بسیار ترا خسته روان باید شد</p><p>و انگشت نمای این و آن باید شد</p><p>گر آدمیی بساز با آدمیان</p><p>ور خود ملکی بر آسمان باید شد</p><h2><a id="poem-30044" href="https://ganjoor.net/moulavi/shams/robaeesh/sh586">رباعی شمارهٔ ۵۸۶</a></h2>
<p>بشنو اگرت تاب شنیدن باشد</p><p>پیوستن او ز خود بریدن باشد</p><p>خاموش کن آنجا که جهان نظر است</p><p>چون گفتن ایشان همه دیدن باشد</p><h2><a id="poem-30045" href="https://ganjoor.net/moulavi/shams/robaeesh/sh587">رباعی شمارهٔ ۵۸۷</a></h2>
<p>بعضی به صفات حیدر کرارند</p><p>بعضی دیگر ز زخم تو بیمارند</p><p>عشقت گوید درست خواهم در راه</p><p>گوئی تو که نی شکستگان بسیارند</p><h2><a id="poem-30046" href="https://ganjoor.net/moulavi/shams/robaeesh/sh588">رباعی شمارهٔ ۵۸۸</a></h2>
<p>بویت آمد گریز را روی نماند</p><p>پرهیز و گریز جز بدانسوی نماند</p><p>از بوی تو رنگ و بوی مامید زدند</p><p>تا کار چنان شد که ز ما بوی نماند</p><h2><a id="poem-30047" href="https://ganjoor.net/moulavi/shams/robaeesh/sh589">رباعی شمارهٔ ۵۸۹</a></h2>
<p>بوی دم مقبلان چو گل خوش باشد</p><p>بدبخت چو خار تیز و سرکش باشد</p><p>از صحبت گل خار ز آتش برهد</p><p>وز صحبت خار گل در آتش باشد</p><h2><a id="poem-30048" href="https://ganjoor.net/moulavi/shams/robaeesh/sh590">رباعی شمارهٔ ۵۹۰</a></h2>
<p>بی‌بحر صفا گوهر ما سنگ آمد</p><p>بی‌جان جهان جان و جهان تنگ آمد</p><p>چون صحبت دوست صیقل جان و دلست</p><p>در جان گیرش که رافع زنگ آمد</p><h2><a id="poem-30049" href="https://ganjoor.net/moulavi/shams/robaeesh/sh591">رباعی شمارهٔ ۵۹۱</a></h2>
<p>بی‌تو جانا قرار نتوانم کرد</p><p>احسان ترا شمار نتوانم کرد</p><p>گر بر تن من شود زبان هر موئی</p><p>یک شکر تو از هزار نتوانم کرد</p><h2><a id="poem-30050" href="https://ganjoor.net/moulavi/shams/robaeesh/sh592">رباعی شمارهٔ ۵۹۲</a></h2>
<p>بیت و غزل و شعر مرا آب ببرد</p><p>رختی که نداشتیم سیلاب ببرد</p><p>نیک و بد زهد و پارسائیرا</p><p>مهتاب بداد و باز مهتاب ببرد</p><h2><a id="poem-30051" href="https://ganjoor.net/moulavi/shams/robaeesh/sh593">رباعی شمارهٔ ۵۹۳</a></h2>
<p>بیدار شو ای دل که جهان می‌گذرد</p><p>وین مایهٔ عمر رایگان می‌گذرد</p><p>در منزل تن مخسب و غافل منشین</p><p>کز منزل عمر کاروان می‌گذرد</p><h2><a id="poem-30052" href="https://ganjoor.net/moulavi/shams/robaeesh/sh594">رباعی شمارهٔ ۵۹۴</a></h2>
<p>پیران خرابات غمت بسیارند</p><p>چون چشم تو هم خفته و هم بیدارند</p><p>بفرست شراب کاندلشدگان</p><p>نه مست حقیقتند و نی هشیارند</p><h2><a id="poem-30053" href="https://ganjoor.net/moulavi/shams/robaeesh/sh595">رباعی شمارهٔ ۵۹۵</a></h2>
<p>بی‌زارم از آن آب که آتش نشود</p><p>در زلف مشوشی مشوش نشود</p><p>معشوقهٔ ما خوش است بیخوش نشود</p><p>آن سر دارد که هیچ سرکش نشود</p><h2><a id="poem-30054" href="https://ganjoor.net/moulavi/shams/robaeesh/sh596">رباعی شمارهٔ ۵۹۶</a></h2>
<p>بی‌زارم از آن لعل که پیروزه بود</p><p>بی‌زارم از آن عشق که سه روزه بود</p><p>بی‌زارم از آن ملک که دریوزه بود</p><p>بی‌زارم از آن عید که در روزه بود</p><h2><a id="poem-30055" href="https://ganjoor.net/moulavi/shams/robaeesh/sh597">رباعی شمارهٔ ۵۹۷</a></h2>
<p>بی‌عشق نشاط و طرب افزون نشود</p><p>بی‌عشق وجود خوب و موزون نشود</p><p>صد قطره ز ابر اگر به دریا بارد</p><p>بی‌جنبش عشق در مکنون نشود</p><h2><a id="poem-30056" href="https://ganjoor.net/moulavi/shams/robaeesh/sh598">رباعی شمارهٔ ۵۹۸</a></h2>
<p>بیمارم و غم در امتحانم دارد</p><p>اما غم او تر و جوانم دارد</p><p>این طرفه نگر که هرچه در رنجوری</p><p>بیرون ز غمش خورم زیانم دارد</p><h2><a id="poem-30057" href="https://ganjoor.net/moulavi/shams/robaeesh/sh599">رباعی شمارهٔ ۵۹۹</a></h2>
<p>بی‌من به زبان من سخن می‌آید</p><p>من بی‌خبرم از آنکه می‌فرماید</p><p>زهر و شکر آرزوی من می‌آید</p><p>ز آینده که داند چه کرا میشاید</p><h2><a id="poem-30058" href="https://ganjoor.net/moulavi/shams/robaeesh/sh600">رباعی شمارهٔ ۶۰۰</a></h2>
<p>پیوسته سرت سبز و لبت خندان باد</p><p>جان و دل عاشقان ز تو شادان باد</p><p>آنکس که ترا بیند و شادی نکند</p><p>سر زیر و سیه گلیم و سرگردان باد</p><h2><a id="poem-30059" href="https://ganjoor.net/moulavi/shams/robaeesh/sh601">رباعی شمارهٔ ۶۰۱</a></h2>
<p>بی‌یاری تو دل بسوی یار نشد</p><p>تا لطف غمت ندیده غمخوار نشد</p><p>هرچیز که بسیار شود خار شود</p><p>غمهای تو بسیار شد و خوار شد</p><h2><a id="poem-30060" href="https://ganjoor.net/moulavi/shams/robaeesh/sh602">رباعی شمارهٔ ۶۰۲</a></h2>
<p>تا با غم عشق تو مرا کار افتاد</p><p>بیچاره دلم در غم بسیار افتاد</p><p>بسیار فتاده بود اندر غم عشق</p><p>اما نه چنین زار که این بار افتاد</p><h2><a id="poem-30061" href="https://ganjoor.net/moulavi/shams/robaeesh/sh603">رباعی شمارهٔ ۶۰۳</a></h2>
<p>تا بنده ز خود فانی مطلق نشود</p><p>توحید به نزد او محقق نشود</p><p>توحید حلول نیست نابودن تست</p><p>ورنه به گزاف باطلی حق نشود</p><h2><a id="poem-30062" href="https://ganjoor.net/moulavi/shams/robaeesh/sh604">رباعی شمارهٔ ۶۰۴</a></h2>
<p>تا تو بخودی ترا به خود ره ندهد</p><p>چون مست شدی ز دیده بیرون نجهند</p><p>چون پاک آئی ز هر دو عالم به یقین</p><p>آنگه بنشان نفرت انگشت نهند</p><h2><a id="poem-30063" href="https://ganjoor.net/moulavi/shams/robaeesh/sh605">رباعی شمارهٔ ۶۰۵</a></h2>
<p>تا در دل من عشق تو اندوخته شد</p><p>جز عشق تو هر چه داشتم سوخته شد</p><p>عقل و سبق و کتاب بر طاق نهاد</p><p>شعر و غزل دوبیتی آموخته شد</p><h2><a id="poem-30064" href="https://ganjoor.net/moulavi/shams/robaeesh/sh606">رباعی شمارهٔ ۶۰۶</a></h2>
<p>تا در طلب مات همی کام بود</p><p>هر دم که برون ز ما زنی دام بود</p><p>آن دل که در او عشق دلارام بود</p><p>گر زندگی از جان طلبد خام بود</p><h2><a id="poem-30065" href="https://ganjoor.net/moulavi/shams/robaeesh/sh607">رباعی شمارهٔ ۶۰۷</a></h2>
<p>تا رهبر تو طبع بدآموز بود</p><p>بخت تو مپندار که پیروز بود</p><p>تو خفته به صبح و شب عمرت کوتاه</p><p>ترسم که چو بیدار شوی روز بود</p><h2><a id="poem-30066" href="https://ganjoor.net/moulavi/shams/robaeesh/sh608">رباعی شمارهٔ ۶۰۸</a></h2>
<p>تا سر نشود یقین که سرکش نشود</p><p>وان دلبر برگزیده سرکش نشود</p><p>آن چشمه آبست چه آن آب حیات</p><p>آب حیوان نگردد آتش نشود</p><h2><a id="poem-30067" href="https://ganjoor.net/moulavi/shams/robaeesh/sh609">رباعی شمارهٔ ۶۰۹</a></h2>
<p>تا گوهر جان در این طبایع افتاد</p><p>همسایه شدند با وی این چار فساد</p><p>زان گور بدان گور از آن رنگ گرفت</p><p>همسایهٔ بدخدای کس را ندهاد</p><h2><a id="poem-30068" href="https://ganjoor.net/moulavi/shams/robaeesh/sh610">رباعی شمارهٔ ۶۱۰</a></h2>
<p>تا مدرسه و مناره ویران نشود</p><p>اسباب قلندری بسامان نشود</p><p>تا ایمان کفر و کفر ایمان نشود</p><p>یک بندهٔ حق به حق مسلمان نشود</p><h2><a id="poem-30069" href="https://ganjoor.net/moulavi/shams/robaeesh/sh611">رباعی شمارهٔ ۶۱۱</a></h2>
<p>نایی ببرید از نیستان استاد</p><p>با نه سوراخ و آدمش نام نهاد</p><p>ای نی تو از این لب آمدی در فریاد</p><p>آن لب را بین که این لبت را دم داد</p><h2><a id="poem-30070" href="https://ganjoor.net/moulavi/shams/robaeesh/sh612">رباعی شمارهٔ ۶۱۲</a></h2>
<p>بانگ مستی ز آسمان می‌آید</p><p>مستی ز فلک نعره‌زنان می‌آید</p><p>از نعرهٔ او جان جهان می‌شورد</p><p>کان جان جهان از آن جهان می‌آید</p><h2><a id="poem-30071" href="https://ganjoor.net/moulavi/shams/robaeesh/sh613">رباعی شمارهٔ ۶۱۳</a></h2>
<p>تنها بمرو که رهزنان بسیارند</p><p>یک جان داری و خصم جان بسیارند</p><p>خصم جان را جان و جهان میخوانی</p><p>گولان چو تو در این جهان بسیارند</p><h2><a id="poem-30072" href="https://ganjoor.net/moulavi/shams/robaeesh/sh614">رباعی شمارهٔ ۶۱۴</a></h2>
<p>تو جانی و هر زنده غم جان بکشد</p><p>هر کان دارد منت آن بکشد</p><p>هرجان که چو کارد با تو در بند زر است</p><p>گر تیغ زنی از بن دندان بکشد</p><h2><a id="poem-30073" href="https://ganjoor.net/moulavi/shams/robaeesh/sh615">رباعی شمارهٔ ۶۱۵</a></h2>
<p>تو هیچ نه‌ای و هیچ توبه ز وجود</p><p>تو غرق زیانی و زیانت همه سود</p><p>گوئیکه مرا نیست به جز خاک بدست</p><p>ای بر سر خاک جمله افلاک چه سود</p><h2><a id="poem-30074" href="https://ganjoor.net/moulavi/shams/robaeesh/sh616">رباعی شمارهٔ ۶۱۶</a></h2>
<p>تیری ز کمانچهٔ ربابی بجهید</p><p>از چنبر تن گذشت و بر قلب رسید</p><p>آن پوست نگر که مغزها را بخلید</p><p>و آن پرده نگر که پرده‌ها را بدرید</p><h2><a id="poem-30075" href="https://ganjoor.net/moulavi/shams/robaeesh/sh617">رباعی شمارهٔ ۶۱۷</a></h2>
<p>جامی که بگیرم میش انوار بود</p><p>بینی که بگویم همه اسرار بود</p><p>در هر طرفی که بنگرد دیدهٔ من</p><p>بی‌پرده مرا ضیاء دلدار بود</p><h2><a id="poem-30076" href="https://ganjoor.net/moulavi/shams/robaeesh/sh618">رباعی شمارهٔ ۶۱۸</a></h2>
<p>جانا تبش عشق به غایت برسید</p><p>از شوق تو کارم به شکایت برسید</p><p>ارزانکه نخواهی که بنالم سحری</p><p>دریاب که هنگام عنایت برسید</p><h2><a id="poem-30077" href="https://ganjoor.net/moulavi/shams/robaeesh/sh619">رباعی شمارهٔ ۶۱۹</a></h2>
<p>جان باز که وصل او به دستان ندهند</p><p>شیر از قدح شرع به مستان ندهند</p><p>آنجا که مجردان بهم می‌نوشند</p><p>یک جرعه به خویشتن‌پرستان ندهند</p><h2><a id="poem-30078" href="https://ganjoor.net/moulavi/shams/robaeesh/sh620">رباعی شمارهٔ ۶۲۰</a></h2>
<p>جان چو سمندرم نگاری دارد</p><p>در آتش او چه خوش قراری دارد</p><p>زان بادهٔ لبهاش بگردان ساقی</p><p>کز وی سر من عجب خماری دارد</p><h2><a id="poem-30079" href="https://ganjoor.net/moulavi/shams/robaeesh/sh621">رباعی شمارهٔ ۶۲۱</a></h2>
<p>جان را جستم ببحر مرجان آمد</p><p>در زیر کفی قلزم پنهان آمد</p><p>اندر دل تاریک به راه باریک</p><p>رفتم رفتم یکی بیابان آمد</p><h2><a id="poem-30080" href="https://ganjoor.net/moulavi/shams/robaeesh/sh622">رباعی شمارهٔ ۶۲۲</a></h2>
<p>جان روی به عالم همایون آورد</p><p>وز چون و چگونه دل به بیچون آورد</p><p>آن راز که تاکنون همی بود نهان</p><p>از زیر هزار پرده بیرون آورد</p><h2><a id="poem-30081" href="https://ganjoor.net/moulavi/shams/robaeesh/sh623">رباعی شمارهٔ ۶۲۳</a></h2>
<p>جان کیست که او بدیده کار تو کند</p><p>یا دیده و دل که او شکار تو کند</p><p>گر از سر گور من برآید خاری</p><p>آن خار به عشق خار خار تو کند</p><h2><a id="poem-30082" href="https://ganjoor.net/moulavi/shams/robaeesh/sh624">رباعی شمارهٔ ۶۲۴</a></h2>
<p>جان محرم درگاه همی باید برد</p><p>دل پر غم و پر آه همی باید برد</p><p>از خویش به ما راه نیابی هرگز</p><p>از ما سوی ما راه همی باید برد</p><h2><a id="poem-30083" href="https://ganjoor.net/moulavi/shams/robaeesh/sh625">رباعی شمارهٔ ۶۲۵</a></h2>
<p>جانم ز هواهای تو یادی دارد</p><p>بیرون ز مرادها مرادی دارد</p><p>بر باد دهم خویش در این بادهٔ عشق</p><p>کاین باده ز سودای تو بادی دارد</p><h2><a id="poem-30084" href="https://ganjoor.net/moulavi/shams/robaeesh/sh626">رباعی شمارهٔ ۶۲۶</a></h2>
<p>جانیکه در او از تو خیالی باشد</p><p>کی آن جان را نقل و زوالی باشد</p><p>مه در نقصان گرچه هلالی باشد</p><p>نقصان وی آغاز کمالی باشد</p><h2><a id="poem-30085" href="https://ganjoor.net/moulavi/shams/robaeesh/sh627">رباعی شمارهٔ ۶۲۷</a></h2>
<p>جائیکه در او چون نگاری باشد</p><p>کفر است که آنجای قراری باشد</p><p>عقلی که ترا بیند و از سر نرود</p><p>سر کوفته به که زشت ماری باشد</p><h2><a id="poem-30086" href="https://ganjoor.net/moulavi/shams/robaeesh/sh628">رباعی شمارهٔ ۶۲۸</a></h2>
<p>جز دمدمهٔ عشق تو در گوش نماند</p><p>جان را ز حلاوت ازل هوش نماند</p><p>بی‌رنگی عشق رنگها را آمیخت</p><p>وز قالب بی‌رنگ فراموش نماند</p><h2><a id="poem-30087" href="https://ganjoor.net/moulavi/shams/robaeesh/sh629">رباعی شمارهٔ ۶۲۹</a></h2>
<p>جز صحبت عاشقان و مستان مپسند</p><p>دل در هوس قوم فرومایه مبند</p><p>هر طایفه‌ات بجانب خویش کشند</p><p>زاغت سوی ویرانه و طوطی سوی قند</p><h2><a id="poem-30088" href="https://ganjoor.net/moulavi/shams/robaeesh/sh630">رباعی شمارهٔ ۶۳۰</a></h2>
<p>چشمت صنما هزار دلدار کشد</p><p>آن نالهٔ زیر او همه زار کشد</p><p>شاهان زمانه خصم بردار کنند</p><p>آن نرگس بیدار تو بیدار کشد</p><h2><a id="poem-30089" href="https://ganjoor.net/moulavi/shams/robaeesh/sh631">رباعی شمارهٔ ۶۳۱</a></h2>
<p>چشم تو هزار سحر مطلق دارد</p><p>هر گوشه هزار جان معلق دارد</p><p>زلفت کفر است و دین رخ چون قمرست</p><p>از کفر نگر که دین چه رونق دارد</p><h2><a id="poem-30090" href="https://ganjoor.net/moulavi/shams/robaeesh/sh632">رباعی شمارهٔ ۶۳۲</a></h2>
<p>چشمی که نظر بدان گل و لاله کند</p><p>این گنبد چرخ را پر از ناله کند</p><p>میهای هزارساله هرگز نکنند</p><p>دیوانگیی که عشق یکساله کند</p><h2><a id="poem-30091" href="https://ganjoor.net/moulavi/shams/robaeesh/sh633">رباعی شمارهٔ ۶۳۳</a></h2>
<p>جودت همه آن کند که دریا نکند</p><p>این دم کرمت وعده به فردا نکند</p><p>حاجت نبود از تو تقاضا کردن</p><p>کز شمس کسی نور تقاضا نکند</p><h2><a id="poem-30092" href="https://ganjoor.net/moulavi/shams/robaeesh/sh634">رباعی شمارهٔ ۶۳۴</a></h2>
<p>جوزی که درونش مغز شیرین باشد</p><p>درجی که در او در خوش آیین باشد</p><p>چندین ز حسد شکستن آن مطلب</p><p>گر بشکنیش هزار چندین باشد</p><h2><a id="poem-30093" href="https://ganjoor.net/moulavi/shams/robaeesh/sh635">رباعی شمارهٔ ۶۳۵</a></h2>
<p>چون بدنامی بروزگاری افتد</p><p>مرد آن نبود که نامداری افتد</p><p>گر در خواهی ز قعر دریا بطلب</p><p>کان کف باشد که بر کناری افتد</p><h2><a id="poem-30094" href="https://ganjoor.net/moulavi/shams/robaeesh/sh636">رباعی شمارهٔ ۶۳۶</a></h2>
<p>چون خمر تو در ساغر ما در ریزند</p><p>پنهان شدگان این جهان برخیزند</p><p>هم امت پرهیز ز ما پرهیزند</p><p>هم اهل خرابات ز ما بگریزند</p><h2><a id="poem-30095" href="https://ganjoor.net/moulavi/shams/robaeesh/sh637">رباعی شمارهٔ ۶۳۷</a></h2>
<p>چون دیده بر آن عارض چون سیم افتاد</p><p>جان در لب تو چو دیدهٔ میم افتاد</p><p>نمرود صفت ز دیدگان رفت دلم</p><p>در آتش سودای براهیم افتاد</p><h2><a id="poem-30096" href="https://ganjoor.net/moulavi/shams/robaeesh/sh638">رباعی شمارهٔ ۶۳۸</a></h2>
<p>چون دیده برفت توتیای تو چه سود</p><p>چون دل همه گشت خون وفای تو چه سود</p><p>چون جان و جگر سوخت تمام از غم تو</p><p>آنگاه سخنان جانفزای تو چه سود</p><h2><a id="poem-30097" href="https://ganjoor.net/moulavi/shams/robaeesh/sh639">رباعی شمارهٔ ۶۳۹</a></h2>
<p>چون روز وصال یار ما نیست پدید</p><p>اندک اندک ز عشق باید ببرید</p><p>میگفت دلم که این محالست محال</p><p>سر پیش فکنده زیر لب میخندید</p><h2><a id="poem-30098" href="https://ganjoor.net/moulavi/shams/robaeesh/sh640">رباعی شمارهٔ ۶۴۰</a></h2>
<p>چون زیر افکند در عراق آمیزد</p><p>دل عقل کند رها ز تن بگریزد</p><p>من آتشم و چو درد می برخیزم</p><p>هر آتش را که درد می‌برخیزد</p><h2><a id="poem-30099" href="https://ganjoor.net/moulavi/shams/robaeesh/sh641">رباعی شمارهٔ ۶۴۱</a></h2>
<p>چون شاهد پوشیده خرامان گردد</p><p>هر پوشیده ز جامه عریان گردد</p><p>بس رخت به خیل کاو گروگان گردد</p><p>گر سنگ بود چو کان زرافشان گردد</p><h2><a id="poem-30100" href="https://ganjoor.net/moulavi/shams/robaeesh/sh642">رباعی شمارهٔ ۶۴۲</a></h2>
<p>چون صبح ولای حق دمیدن گیرد</p><p>جان در تن زندگان پریدن گیرد</p><p>حایی برسد مرد که در هر نفسی</p><p>بی‌زحمت چشم دوست دیدن گیرد</p><h2><a id="poem-30101" href="https://ganjoor.net/moulavi/shams/robaeesh/sh643">رباعی شمارهٔ ۶۴۳</a></h2>
<p>چون صورت تو در دل ما بازآید</p><p>مسکین دل گمگشته بجا بازآید</p><p>گر عمر گذشت و یک نفس بیش نماند</p><p>چون او برسد گذشته‌ها بازآید</p><h2><a id="poem-30102" href="https://ganjoor.net/moulavi/shams/robaeesh/sh644">رباعی شمارهٔ ۶۴۴</a></h2>
<p>چون نیستی تو محض اقرار بود</p><p>هستی تو سرمایهٔ انکار بود</p><p>هرکس که ز نیستی ندارد بوئی</p><p>کافر میرد اگرچه دیندار بود</p><h2><a id="poem-30103" href="https://ganjoor.net/moulavi/shams/robaeesh/sh645">رباعی شمارهٔ ۶۴۵</a></h2>
<p>حاشا که دل از عشق جهانرا نگرد</p><p>خود چیست به جز عشق که آنرا نگرد</p><p>بیزار شوم ز چشم در روز اجل</p><p>گر عشق رها کند که جانرا نگرد</p><h2><a id="poem-30104" href="https://ganjoor.net/moulavi/shams/robaeesh/sh646">رباعی شمارهٔ ۶۴۶</a></h2>
<p>خاک توام و خدای حق میداند</p><p>واجب نبود که از منت بستاند</p><p>ور بستاند دعا گری پیشه کنم</p><p>تا رحم کند پیش منت بنشاند</p><h2><a id="poem-30105" href="https://ganjoor.net/moulavi/shams/robaeesh/sh647">رباعی شمارهٔ ۶۴۷</a></h2>
<p>خاموش مراز گفت و گفتار تو کرد</p><p>بیکار مرا حلاوت کار تو کرد</p><p>بگریختم از دام تو در خانهٔ دل</p><p>دل دام شد و مرا گرفتار تو کرد</p><h2><a id="poem-30106" href="https://ganjoor.net/moulavi/shams/robaeesh/sh648">رباعی شمارهٔ ۶۴۸</a></h2>
<p>خوابم ز خیال روی تو پشت بداد</p><p>وز تو ز خیال تو همی خواهم داد</p><p>خوابم بشد ودست بدامان تو زد</p><p>خوابم خود مرد چون خیال تو بزاد</p><h2><a id="poem-30107" href="https://ganjoor.net/moulavi/shams/robaeesh/sh649">رباعی شمارهٔ ۶۴۹</a></h2>
<p>خواهم گردی که از هوای تو رسد</p><p>باشد که به دیده خاک پای تو رسد</p><p>جانم ز جفا خرم و خندان باشد</p><p>زیرا ز جفا بوی وفای تو رسد</p><h2><a id="poem-30108" href="https://ganjoor.net/moulavi/shams/robaeesh/sh650">رباعی شمارهٔ ۶۵۰</a></h2>
<p>خواهم که دلم با غم هم‌خو باشد</p><p>گر دست دهد غمش چه نیکو باشد</p><p>هان ای دل بی‌دل غم او دربر گیر</p><p>تا چشم زنی خود غم او او باشد</p><h2><a id="poem-30109" href="https://ganjoor.net/moulavi/shams/robaeesh/sh651">رباعی شمارهٔ ۶۵۱</a></h2>
<p>خورشید که باشد که بروی تو رسد</p><p>یا باد سبک سر که به موی تو رسد</p><p>عقلی که کند خواجه گهی شهر وجود</p><p>دیوانه شود چون سر کوی تو رسد</p><h2><a id="poem-30110" href="https://ganjoor.net/moulavi/shams/robaeesh/sh652">رباعی شمارهٔ ۶۵۲</a></h2>
<p>خورشید که در خانه بقا می نکند</p><p>می‌گردد جابجا و جا می نکند</p><p>آن نرو به جز قصد هوا می‌نکند</p><p>می‌گوید کاصل ما خطا می نکند</p><h2><a id="poem-30111" href="https://ganjoor.net/moulavi/shams/robaeesh/sh653">رباعی شمارهٔ ۶۵۳</a></h2>
<p>خورشید مگر بسته به پیشت میرد</p><p>وان ماه جگر خسته به پیشت میرد</p><p>وان سرو و گل رسته به پیشت میرد</p><p>وین دلشده پیوسته به پیشت میرد</p><h2><a id="poem-30112" href="https://ganjoor.net/moulavi/shams/robaeesh/sh654">رباعی شمارهٔ ۶۵۴</a></h2>
<p>خوش عادت خوش خو که محمد دارد</p><p>ما را شب تیره بینوا نگذارد</p><p>بنوازد آن رباب را تا به سحر</p><p>ور خواب آید گلوش را بفشارد</p><h2><a id="poem-30113" href="https://ganjoor.net/moulavi/shams/robaeesh/sh655">رباعی شمارهٔ ۶۵۵</a></h2>
<p>خون دل عاشقان چو جیحون گردد</p><p>عاشق چو کفی بر سر آن خون گردد</p><p>جسم تو چو آسیا و آبش عشق است</p><p>چون آب نباشد آسیا چون گردد</p><h2><a id="poem-30114" href="https://ganjoor.net/moulavi/shams/robaeesh/sh656">رباعی شمارهٔ ۶۵۶</a></h2>
<p>دامان جلال تو ز دستم نشود</p><p>سودای تو از دماغ مستم نشود</p><p>گوئیکه مرا چنانکه هستی بنمای</p><p>گر بنمایم چنانکه هستم نشود</p><h2><a id="poem-30115" href="https://ganjoor.net/moulavi/shams/robaeesh/sh657">رباعی شمارهٔ ۶۵۷</a></h2>
<p>دانی صوفی بهر چه بسیار خورد</p><p>زیرا که بایام یکی بار خورد</p><p>بگذار که تا این گل و گلزار خورد</p><p>تا چند چو اشتران ز غم خار خورد</p><h2><a id="poem-30116" href="https://ganjoor.net/moulavi/shams/robaeesh/sh658">رباعی شمارهٔ ۶۵۸</a></h2>
<p>در باغ آیید و سبز پوشان نگرید</p><p>هر گوشه دکان گل فروشان نگرید</p><p>میخندد گل به بلبلان می‌گوید</p><p>خاموش شوید و در خموشان نگرید</p><h2><a id="poem-30117" href="https://ganjoor.net/moulavi/shams/robaeesh/sh659">رباعی شمارهٔ ۶۵۹</a></h2>
<p>در باغ هزار شاهد مهرو بود</p><p>گلها و بنفشه‌های مشکین بو بود</p><p>وان آب زره زره که اندر جو بود</p><p>این جمله بهانه بود و او خود او بود</p><h2><a id="poem-30118" href="https://ganjoor.net/moulavi/shams/robaeesh/sh660">رباعی شمارهٔ ۶۶۰</a></h2>
<p>در بندم از آن دو زلف بند اندر بند</p><p>در ناله‌ام از لبان قند اندر قند</p><p>هر وعدهٔ دیدار تو هیچ اندر هیچ</p><p>آخر غم هجران تو چند اندر چند</p><h2><a id="poem-30119" href="https://ganjoor.net/moulavi/shams/robaeesh/sh661">رباعی شمارهٔ ۶۶۱</a></h2>
<p>در حضرت حق ستوده درویشانند</p><p>در صدر بزرگی همه بیخویشانند</p><p>خواهی که مس وجود تو زر گردد</p><p>با ایشان باش کیمیا ایشانند</p><h2><a id="poem-30120" href="https://ganjoor.net/moulavi/shams/robaeesh/sh662">رباعی شمارهٔ ۶۶۲</a></h2>
<p>در خدمتت ای جان چو بدن می‌افتد</p><p>زان سجده به بخت خویشتن می‌افتد</p><p>هر بار که اندر قدمت می‌افتم</p><p>جان در باطن به پای من می‌افتد</p><h2><a id="poem-30121" href="https://ganjoor.net/moulavi/shams/robaeesh/sh663">رباعی شمارهٔ ۶۶۳</a></h2>
<p>درد و زخم ار زلف تو در چنگ آید</p><p>از حال بهشتیان مرا ننگ آید</p><p>گوئیکه به صحرای بهشتم ببرند</p><p>صحرای بهشت بر دلم تنگ آید</p><h2><a id="poem-30122" href="https://ganjoor.net/moulavi/shams/robaeesh/sh664">رباعی شمارهٔ ۶۶۴</a></h2>
<p>در راه طلب رسیده‌ای میباید</p><p>دامان ز جهان کشیده‌ای میباید</p><p>بی‌چشمی خویش را دوا کنی ور نی</p><p>عالم همه او است دیده‌ای میباشد</p><h2><a id="poem-30123" href="https://ganjoor.net/moulavi/shams/robaeesh/sh665">رباعی شمارهٔ ۶۶۵</a></h2>
<p>در سلسله‌ات هر آنکه پا بست شود</p><p>گر فانی و گر نیست بود هست شود</p><p>می‌فرمائی که بی‌خود و مست مشو</p><p>ناچار هر آنکه می‌خورد مست شود</p><h2><a id="poem-30124" href="https://ganjoor.net/moulavi/shams/robaeesh/sh666">رباعی شمارهٔ ۶۶۶</a></h2>
<p>در سینهٔ هر که ذره‌ای دل باشد</p><p>بی‌مهر تو زندگیش مشکل باشد</p><p>با زلف چو زنجیر گره بر گرهت</p><p>دیوانه کسی بود که عاقل باشد</p><h2><a id="poem-30125" href="https://ganjoor.net/moulavi/shams/robaeesh/sh667">رباعی شمارهٔ ۶۶۷</a></h2>
<p>در صحبت حق خموش میباید بود</p><p>بی‌چشم و زبان و گوش میباید بود</p><p>خواهی که خلاص یابی از زنده دلی</p><p>با زنده‌دلان به هوش میباید بود</p><h2><a id="poem-30126" href="https://ganjoor.net/moulavi/shams/robaeesh/sh668">رباعی شمارهٔ ۶۶۸</a></h2>
<p>در عشق اگرچه خرده بینم کردند</p><p>در پیشروی اگر گزینم کردند</p><p>آمد سرما و پوستینیم نشد</p><p>گرچه همه شهر پوستینم کردند</p><h2><a id="poem-30127" href="https://ganjoor.net/moulavi/shams/robaeesh/sh669">رباعی شمارهٔ ۶۶۹</a></h2>
<p>در عشق توام نصیحت و پند چه سود</p><p>زهراب چشیده‌ام مرا قند چه سود</p><p>گویند مرا که بند بر پاش نهید</p><p>دیوانه دلست پای در بند چه سود</p><h2><a id="poem-30128" href="https://ganjoor.net/moulavi/shams/robaeesh/sh670">رباعی شمارهٔ ۶۷۰</a></h2>
<p>در عشق توام وفا قرین میباید</p><p>وصل تو گمانست و یقین میباید</p><p>کار من و دل خاصه در حضرت تو</p><p>بد نیست و لیکن به از این میباید</p><h2><a id="poem-30129" href="https://ganjoor.net/moulavi/shams/robaeesh/sh671">رباعی شمارهٔ ۶۷۱</a></h2>
<p>در عشق تو عقل ذوفنون میخسبد</p><p>مشتاق در آتش درون میخسبد</p><p>بی‌دیده و دل اگر نخسبم چه عجب</p><p>خون گشته مرا دو دیده چون میخسبد</p><h2><a id="poem-30130" href="https://ganjoor.net/moulavi/shams/robaeesh/sh672">رباعی شمارهٔ ۶۷۲</a></h2>
<p>در عشق اگر دمی قرارت باشد</p><p>اندر صف عاشقان چه کارت باشد</p><p>سر تیز چو خار باش تا یار چو گل</p><p>گه در برو گاه بر کنارت باشد</p><h2><a id="poem-30131" href="https://ganjoor.net/moulavi/shams/robaeesh/sh673">رباعی شمارهٔ ۶۷۳</a></h2>
<p>در عشق نه پستی نه بلندی باشد</p><p>نی بیهشی نه هوشمندی باشد</p><p>قرائی و شیخی و مریدی نبود</p><p>قلاشی و کم‌زنی و رندی باشد</p><h2><a id="poem-30132" href="https://ganjoor.net/moulavi/shams/robaeesh/sh674">رباعی شمارهٔ ۶۷۴</a></h2>
<p>در عشق هزار جان و دل بس نکند</p><p>دل خود چه بود حدیث جان کس نکند</p><p>این راه کسی رود که در هر قدمی</p><p>صد جان بدهد که روی واپس نکند</p><h2><a id="poem-30133" href="https://ganjoor.net/moulavi/shams/robaeesh/sh675">رباعی شمارهٔ ۶۷۵</a></h2>
<p>در کام دل آنچه بود نفسم همه راند</p><p>هرگز نفسی نامه شرم نه بخواند</p><p>نفس بد من مرا بدین روز نشاند</p><p>من ماندم و فضل تو دگر هیچ نماند</p><h2><a id="poem-30134" href="https://ganjoor.net/moulavi/shams/robaeesh/sh676">رباعی شمارهٔ ۶۷۶</a></h2>
<p>در گریهٔ خون مرا شکر خند تو کرد</p><p>بی‌بند مرا از این جهان بند تو کرد</p><p>می‌فرمائی که عهد و سوگند تو کو</p><p>بی‌عهد مرا نه عهد و سوگند تو کرد</p><h2><a id="poem-30135" href="https://ganjoor.net/moulavi/shams/robaeesh/sh677">رباعی شمارهٔ ۶۷۷</a></h2>
<p>در کوی خرابات تکبر نخرند</p><p>مردی ز سر کوی خرابات برند</p><p>آنجا چو رسی مقامری باید کرد</p><p>یا مات شوی یا ببری یا ببرند</p><h2><a id="poem-30136" href="https://ganjoor.net/moulavi/shams/robaeesh/sh678">رباعی شمارهٔ ۶۷۸</a></h2>
<p>در لشکر عشق چونکه خونریز کنند</p><p>شمشیر ز پاره‌های ما تیز کنند</p><p>من غرقهٔ آن سینهٔ دریا صفتم</p><p>یاران مرا بگو که پرهیز کنند</p><h2><a id="poem-30137" href="https://ganjoor.net/moulavi/shams/robaeesh/sh679">رباعی شمارهٔ ۶۷۹</a></h2>
<p>در مدرسهٔ عشق اگر قال بود</p><p>کی فرق میان قال با حال بود</p><p>در عشق نداد هیچ مفتی فتوی</p><p>در عشق زبان مفتیان لال بود</p><h2><a id="poem-30138" href="https://ganjoor.net/moulavi/shams/robaeesh/sh680">رباعی شمارهٔ ۶۸۰</a></h2>
<p>در می‌طلبی ز چشمه در بر ناید</p><p>جوینده در به قعر دریا باید</p><p>این گوهر قیمتی کسی را شاید</p><p>کز آب حیات تشنه بیرون آید</p><h2><a id="poem-30139" href="https://ganjoor.net/moulavi/shams/robaeesh/sh681">رباعی شمارهٔ ۶۸۱</a></h2>
<p>در معنی هست و در عیان نیست که دید</p><p>در دل پیدا و در زبان نیست که دید</p><p>هستی جهان و در جهان نیست که دید</p><p>در هستی و نیستی چنان نیست که دید</p><h2><a id="poem-30140" href="https://ganjoor.net/moulavi/shams/robaeesh/sh682">رباعی شمارهٔ ۶۸۲</a></h2>
<p>در مغز فلک چو عشق تو جا گیرد</p><p>تا عرش همه فتنه و غوغا گیرد</p><p>چون روح شود جهان نه بالا و نه زیر</p><p>چون عشق تو روح را ز بالا گیرد</p><h2><a id="poem-30141" href="https://ganjoor.net/moulavi/shams/robaeesh/sh683">رباعی شمارهٔ ۶۸۳</a></h2>
<p>ای دل، اثر صبح، گه شام که دید</p><p>یک عاشق صادق نکونام که دید</p><p>فریاد همی زنی که من سوخته‌ام</p><p>فریاد مکن، سوختهٔ خام که دید</p><h2><a id="poem-30142" href="https://ganjoor.net/moulavi/shams/robaeesh/sh684">رباعی شمارهٔ ۶۸۴</a></h2>
<p>در نفی تو عقل را امان نتوان دید</p><p>جز در ره اثبات تو جان نتوان داد</p><p>با اینکه ز تو هیچ مکان خالی نیست</p><p>در هیچ مکان ترا نشان نتوان داد</p><h2><a id="poem-30143" href="https://ganjoor.net/moulavi/shams/robaeesh/sh685">رباعی شمارهٔ ۶۸۵</a></h2>
<p>درویش که اسرار جهان می‌بخشد</p><p>هردم ملکی به رایگان می‌بخشد</p><p>درویش کسی نیست که نان می‌طلبد</p><p>درویش کسی بود که جان می‌بخشد</p><h2><a id="poem-30144" href="https://ganjoor.net/moulavi/shams/robaeesh/sh686">رباعی شمارهٔ ۶۸۶</a></h2>
<p>در عشق توم وفا قرین می‌باید</p><p>وصل تو گمانست، یقین می‌باید</p><p>کار من دل خواسته در خدمت تو</p><p>بد نیست ولیکن به ازین می‌باید</p><h2><a id="poem-30145" href="https://ganjoor.net/moulavi/shams/robaeesh/sh687">رباعی شمارهٔ ۶۸۷</a></h2>
<p>دریا نکند سیر مرا جو چه کند</p><p>گلشن چو نباشدم مرا بو چه کند</p><p>گر یار کرانه کرد او معذور است</p><p>من ماندم و صبر نیز تا او چه کند</p><h2><a id="poem-30146" href="https://ganjoor.net/moulavi/shams/robaeesh/sh688">رباعی شمارهٔ ۶۸۸</a></h2>
<p>دردی داری که بحر را پر دارد</p><p>دردی که هزار بحر پر در دارد</p><p>خواهی که بیا پیش فرود آی ز خر</p><p>زانروی که روی خر به آخر دارد</p><h2><a id="poem-30147" href="https://ganjoor.net/moulavi/shams/robaeesh/sh689">رباعی شمارهٔ ۶۸۹</a></h2>
<p>دست تو به جود طعنه بر میغ زند</p><p>در معرکه تیغ گوهر آمیغ زند</p><p>از کار تو آفتاب را شرمی باد</p><p>کو تیغ تو دیده صبحدم تیغ زند</p><h2><a id="poem-30148" href="https://ganjoor.net/moulavi/shams/robaeesh/sh690">رباعی شمارهٔ ۶۹۰</a></h2>
<p>دشنام که از لب تو مهوش باشد</p><p>چون لعل بود که اصلش آتش باشد</p><p>بر گوی که دشنام تو دلکش باشد</p><p>هر باد که بر گل گذرد خوش باشد</p><h2><a id="poem-30149" href="https://ganjoor.net/moulavi/shams/robaeesh/sh691">رباعی شمارهٔ ۶۹۱</a></h2>
<p>دل با هوس تو زاد و بودی دارد</p><p>با سایهٔ تو گفت و شنودی دارد</p><p>لاحول همی کنم ولیکن لاحول</p><p>در عشق گمان مکن که سودی دارد</p><h2><a id="poem-30150" href="https://ganjoor.net/moulavi/shams/robaeesh/sh692">رباعی شمارهٔ ۶۹۲</a></h2>
<p>دلتنگ مشو که دلگشائی آمد</p><p>دل نیک نواز با نوائی آمد</p><p>غم را چو مگس شکست اکنون پر و بال</p><p>کز جانب قاف جان همائی آمد</p><h2><a id="poem-30151" href="https://ganjoor.net/moulavi/shams/robaeesh/sh693">رباعی شمارهٔ ۶۹۳</a></h2>
<p>دل جمله حکایت از بهار تو کند</p><p>جان جمله حدیث لاله‌زار تو کند</p><p>مستی ز دو چشم پرخمار تو کند</p><p>تا خدمت لعل آبدار تو کند</p><h2><a id="poem-30152" href="https://ganjoor.net/moulavi/shams/robaeesh/sh694">رباعی شمارهٔ ۶۹۴</a></h2>
<p>دل داد مرا که دلستان را بزدم</p><p>آن را که نواختم همان را بزدم</p><p>جانیکه بر آن زنده‌ام و خندانم</p><p>دیوانه شدم چنانکه جان را بزدم</p><h2><a id="poem-30153" href="https://ganjoor.net/moulavi/shams/robaeesh/sh695">رباعی شمارهٔ ۶۹۵</a></h2>
<p>دلدار ابد گرد دلم میگردد</p><p>گرد دل و جان خجلم میگردد</p><p>زین گل چو درخت سر برآرم خندان</p><p>کاب حیوان گرد گلم میگردد</p><h2><a id="poem-30154" href="https://ganjoor.net/moulavi/shams/robaeesh/sh696">رباعی شمارهٔ ۶۹۶</a></h2>
<p>دل در پی دلدار بسی تاخت و نشد</p><p>هر خشک و تری که داشت درباخت و نشد</p><p>بیچاره به کنج سینه بنشست بمکر</p><p>هر حیله و فن که داشت پرداخت و نشد</p><h2><a id="poem-30155" href="https://ganjoor.net/moulavi/shams/robaeesh/sh697">رباعی شمارهٔ ۶۹۷</a></h2>
<p>دل دوش در این عشق حریف ما بود</p><p>شب تا به سحرگاه نخفت و ناسود</p><p>چون صبح دمید سوی تو آمد زود</p><p>با چهرهٔ زرد و دیدهٔ خون‌آلود</p><h2><a id="poem-30156" href="https://ganjoor.net/moulavi/shams/robaeesh/sh698">رباعی شمارهٔ ۶۹۸</a></h2>
<p>دل را بدهم پند که عمدا نرود</p><p>پیش بت شنگ من از آنجا نرود</p><p>لب می‌گزد آن بت که کجا افتادی</p><p>او کیست که باشد که رود یا نرود</p><h2><a id="poem-30157" href="https://ganjoor.net/moulavi/shams/robaeesh/sh699">رباعی شمارهٔ ۶۹۹</a></h2>
<p>دل‌ها به سماع بیقرار افتادند</p><p>چون ابر بهار پر شرار افتادند</p><p>ای زهرهٔ عیش کف رحمت بگشای</p><p>کاین مطرب و کف و دف ز کار افتادند</p><h2><a id="poem-30158" href="https://ganjoor.net/moulavi/shams/robaeesh/sh700">رباعی شمارهٔ ۷۰۰</a></h2>
<p>دل هرچه در آشکار و پنهان گوید</p><p>زانموی چو مشک عنبرافشان گوید</p><p>این آشفته است و او پریشان دانم</p><p>کاشفته سخنهای پریشان گوید</p><h2><a id="poem-30159" href="https://ganjoor.net/moulavi/shams/robaeesh/sh701">رباعی شمارهٔ ۷۰۱</a></h2>
<p>دوش آن بت من همچو مه گردون بود</p><p>نی نی که به حسن از آفتاب افزون بود</p><p>از دایرهٔ خیال ما بیرون بود</p><p>دانم که نکو بود ندانم چه بود</p><h2><a id="poem-30160" href="https://ganjoor.net/moulavi/shams/robaeesh/sh702">رباعی شمارهٔ ۷۰۲</a></h2>
<p>دوش از قمر تو آسمان مینوشید</p><p>وز آب حیات تو جهان مینوشید</p><p>زان آب حیاتی که حیاتست مزید</p><p>در هرچه حیات بود آن مینوشید</p><h2><a id="poem-30161" href="https://ganjoor.net/moulavi/shams/robaeesh/sh703">رباعی شمارهٔ ۷۰۳</a></h2>
<p>دو کون خیال خانه‌ای بیش نبود</p><p>وامد شد ما بهانه‌ای بیش نبود</p><p>عمریست که قصه‌ای ز جان می‌شنوی</p><p>قصه چه کنم فسانه‌ای بیش نبود</p><h2><a id="poem-30162" href="https://ganjoor.net/moulavi/shams/robaeesh/sh704">رباعی شمارهٔ ۷۰۴</a></h2>
<p>دی باغ ز وی شکر سلامت میکرد</p><p>بر روی شکوفه‌ها علامت میکرد</p><p>آن سرو چمن دعوی قامت میکرد</p><p>گل خنده‌زنان بر او قیامت میکرد</p><h2><a id="poem-30163" href="https://ganjoor.net/moulavi/shams/robaeesh/sh705">رباعی شمارهٔ ۷۰۵</a></h2>
<p>دی بنده بر آن قمر جانی شد</p><p>یک نکته بگفت و بحث را بانی شد</p><p>میخواست که مدعاش ثابت گردد</p><p>ثابت نشد آن و مدعی فانی شد</p><h2><a id="poem-30164" href="https://ganjoor.net/moulavi/shams/robaeesh/sh706">رباعی شمارهٔ ۷۰۶</a></h2>
<p>دی چشم تو رای سحر مطلق میزد</p><p>روی تو ره گنبد از رق میزد</p><p>تا داشتی آفتاب در سایهٔ زلف</p><p>جان بر صفت ذره معلق میزد</p><h2><a id="poem-30165" href="https://ganjoor.net/moulavi/shams/robaeesh/sh707">رباعی شمارهٔ ۷۰۷</a></h2>
<p>دیدم رخت از غم سر موئیم نماند</p><p>جز بندگی روی تو روئیم نماند</p><p>با دل گفتم که آرزوئی در خواه</p><p>دل گفت که هیچ آرزوئیم نماند</p><h2><a id="poem-30166" href="https://ganjoor.net/moulavi/shams/robaeesh/sh708">رباعی شمارهٔ ۷۰۸</a></h2>
<p>دی می‌رفتی بر تو نظر می‌کردند</p><p>آنانکه به مذهب تناسخ فردند</p><p>سوگند به اعتقاد خود می‌خوردند</p><p>کاین یوسف ثانیست که باز آوردند</p><h2><a id="poem-30167" href="https://ganjoor.net/moulavi/shams/robaeesh/sh709">رباعی شمارهٔ ۷۰۹</a></h2>
<p>دیوانه میان خلق پیدا باشد</p><p>زیرا که سوار اسب سودا باشد</p><p>دیوانه کسی بود که او را نشناخت</p><p>دیوانه به نزد ما شناسا باشد</p><h2><a id="poem-30168" href="https://ganjoor.net/moulavi/shams/robaeesh/sh710">رباعی شمارهٔ ۷۱۰</a></h2>
<p>رفتم بدر خانهٔ آنخوش پیوند</p><p>بیرون آمد بنزد من خنداخند</p><p>اندر بر خود کشید نیکم چون قند</p><p>کای عاشق و ای عارف و ای دانشمند</p><h2><a id="poem-30169" href="https://ganjoor.net/moulavi/shams/robaeesh/sh711">رباعی شمارهٔ ۷۱۱</a></h2>
<p>رو دیده بدوز تا دلت دیده شود</p><p>زاندیده جهان دگرت دیده شود</p><p>گر تو ز پسند خویش بیرون آئی</p><p>کارت همه سر بسر پسندیده شود</p><h2><a id="poem-30170" href="https://ganjoor.net/moulavi/shams/robaeesh/sh712">رباعی شمارهٔ ۷۱۲</a></h2>
<p>روز آمد و غوغای تو در بردارد</p><p>شب آمد و سودای تو بر سر دارد</p><p>کار شب و روز نیست این کار منست</p><p>کی دو خر لنگ بار من بردارد</p><h2><a id="poem-30171" href="https://ganjoor.net/moulavi/shams/robaeesh/sh713">رباعی شمارهٔ ۷۱۳</a></h2>
<p>روز شادیست غم چرا باید خورد</p><p>امروز می از جام وفا باید خورد</p><p>چند از کف خباز و سفا رزق خوریم</p><p>یکچند هم از کف خدا باید خورد</p><h2><a id="poem-30172" href="https://ganjoor.net/moulavi/shams/robaeesh/sh714">رباعی شمارهٔ ۷۱۴</a></h2>
<p>روز محک محتشم و دون آمد</p><p>زنهار مگو چونکه ز بیچون آمد</p><p>روزیست که از ورای گردون آمد</p><p>زان روز بهی که روزافزون آمد</p><h2><a id="poem-30173" href="https://ganjoor.net/moulavi/shams/robaeesh/sh715">رباعی شمارهٔ ۷۱۵</a></h2>
<p>روزیکه بود دلت ز جان پر از درد</p><p>شکرانه هزاران جان فدا باید کرد</p><p>کاندر ره عشق و عاشقی ای سره مرد</p><p>بیشکر قفای نیکوان نتوان کرد</p><h2><a id="poem-30174" href="https://ganjoor.net/moulavi/shams/robaeesh/sh716">رباعی شمارهٔ ۷۱۶</a></h2>
<p>روزی که جمال آن صنم دیده شود</p><p>از فرق سرم تا به قدم دیده شود</p><p>تا من به هزار دیده بینم او را</p><p>کارم بدو دیده کسی پسندیده شود</p><h2><a id="poem-30175" href="https://ganjoor.net/moulavi/shams/robaeesh/sh717">رباعی شمارهٔ ۷۱۷</a></h2>
<p>روزی که خیال دلستان رقص کند</p><p>یک جان چکند که صد جهان رقص کند</p><p>هر پرده که میزنند در خانهٔ دل</p><p>مسکین تن بینوا همان رقص کند</p><h2><a id="poem-30176" href="https://ganjoor.net/moulavi/shams/robaeesh/sh718">رباعی شمارهٔ ۷۱۸</a></h2>
<p>روزی که ز کار کمترک می‌آید</p><p>در دیده خیال آن بتک می‌آید</p><p>از نادره‌گی و از غریبی که ویست</p><p>در عین دلست و دل به شک می‌آید</p><h2><a id="poem-30177" href="https://ganjoor.net/moulavi/shams/robaeesh/sh719">رباعی شمارهٔ ۷۱۹</a></h2>
<p>روزیکه مرا عشق تو دیوانه کند</p><p>دیوانگی کنم که دیو آن نکند</p><p>حکم مژه تو آن کند با دل من</p><p>کز نوک قلم خواجهٔ دیوان نکند</p><h2><a id="poem-30178" href="https://ganjoor.net/moulavi/shams/robaeesh/sh720">رباعی شمارهٔ ۷۲۰</a></h2>
<p>روزیکه وجودها تولد گیرد</p><p>روزیکه عدم جانب اعلا گیرد</p><p>تا قبضهٔ شمشیر که آلاید خون</p><p>تا آتش اقبال که بالا گیرد</p><h2><a id="poem-30179" href="https://ganjoor.net/moulavi/shams/robaeesh/sh721">رباعی شمارهٔ ۷۲۱</a></h2>
<p>رو نیکی کن که دهر نیکی داند</p><p>او نیکی را از نیکوان نستاند</p><p>مال از همه ماند و از تو هم خواهد ماند</p><p>آن به که بجای مال نیکی ماند</p><h2><a id="poem-30180" href="https://ganjoor.net/moulavi/shams/robaeesh/sh722">رباعی شمارهٔ ۷۲۲</a></h2>
<p>زان آب که چرخ از آن بسر می‌گردد</p><p>استارهٔ جانم چو قمر می‌گردد</p><p>بحریست محیط و در وی این خلق مقیم</p><p>تا کیست کز این بحر گهر میگردد</p><h2><a id="poem-30181" href="https://ganjoor.net/moulavi/shams/robaeesh/sh723">رباعی شمارهٔ ۷۲۳</a></h2>
<p>زان مقصد صنع تو یکی نی ببرید</p><p>از بهر لب چون شکر خود بگزید</p><p>وان نی ز تو از بسکه می لب نوشید</p><p>هم بر لب تو مست شد و بخروشید</p><h2><a id="poem-30182" href="https://ganjoor.net/moulavi/shams/robaeesh/sh724">رباعی شمارهٔ ۷۲۴</a></h2>
<p>ز اول که مرا عشق نگارم بربود</p><p>همسایهٔ من ز نالهٔ من نغنود</p><p>اکنون کم شد ناله عشقم بفزود</p><p>آتش چو هوا گرفت کم گردد دود</p><h2><a id="poem-30183" href="https://ganjoor.net/moulavi/shams/robaeesh/sh725">رباعی شمارهٔ ۷۲۵</a></h2>
<p>زلفت چو بر آن لعل شکرخای زند</p><p>در بردن جان بندگان رای زند</p><p>دست خوش خویش را کس از دست دهد؟</p><p>افتادهٔ خویش را کسی پای زند؟</p><h2><a id="poem-30184" href="https://ganjoor.net/moulavi/shams/robaeesh/sh726">رباعی شمارهٔ ۷۲۶</a></h2>
<p>زلف تو به حسن ذوفنون‌ها برزد</p><p>در مالش عنبر آستین‌ها برزد</p><p>مشکش گفتم از این سخن تاب آورد</p><p>در هم شد و خویشتن زمین‌ها برزد</p><h2><a id="poem-30185" href="https://ganjoor.net/moulavi/shams/robaeesh/sh727">رباعی شمارهٔ ۷۲۷</a></h2>
<p>زندان تو از نجات خوشتر باشد</p><p>نفرین تو از نبات خوشتر باشد</p><p>شمشیر تو از حیات خوشتر باشد</p><p>ناسور تو از نوات خوشتر باشد</p><h2><a id="poem-30186" href="https://ganjoor.net/moulavi/shams/robaeesh/sh728">رباعی شمارهٔ ۷۲۸</a></h2>
<p>زنهار مگو که رهروان نیز نیند</p><p>کامل صفتان بی‌نشان نیز نیند</p><p>ز اینگونه که تو محرم اسرار نه‌ای</p><p>میپنداری که دیگران نیز نیند</p><h2><a id="poem-30187" href="https://ganjoor.net/moulavi/shams/robaeesh/sh729">رباعی شمارهٔ ۷۲۹</a></h2>
<p>سر دل عاشقان ز مطرب شنوید</p><p>با نالهٔ او بگرد دلها بروید</p><p>در پرده چه گفت اگر بدو میگروید</p><p>یعنی که ز پرده هیچ بیرون نروید</p><h2><a id="poem-30188" href="https://ganjoor.net/moulavi/shams/robaeesh/sh730">رباعی شمارهٔ ۷۳۰</a></h2>
<p>سر مستان را ز محتسب ترسانند</p><p>شد محتسب مست همه میدانند</p><p>این مردم شهر ما اگر مردانند</p><p>این مستان را چرا گرو نستانند</p><h2><a id="poem-30189" href="https://ganjoor.net/moulavi/shams/robaeesh/sh731">رباعی شمارهٔ ۷۳۱</a></h2>
<p>سرویکه ز باغ پاکبازان باشد</p><p>هم سرکش و هم سرخوش و نازان باشد</p><p>گر سر کشد او ز سرکشان میرسدش</p><p>کاندر سر او غرور بازان باشد</p><h2><a id="poem-30190" href="https://ganjoor.net/moulavi/shams/robaeesh/sh732">رباعی شمارهٔ ۷۳۲</a></h2>
<p>سرهای درختان گل تر می‌چینند</p><p>و اندر دل خود کان گهر می‌بینند</p><p>چون بر سر پایند که با بی‌برگی</p><p>نومید نگردند و ز پا می‌شینند</p><h2><a id="poem-30191" href="https://ganjoor.net/moulavi/shams/robaeesh/sh733">رباعی شمارهٔ ۷۳۳</a></h2>
<p>سرهای درختان گل رعنا چیدند</p><p>آن یعقوبان یوسف خود را دیدند</p><p>ایام زمستان چو سیه پوشیدند</p><p>آخر ز پس نوحه‌گری خندیدند</p><h2><a id="poem-30192" href="https://ganjoor.net/moulavi/shams/robaeesh/sh734">رباعی شمارهٔ ۷۳۴</a></h2>
<p>سودای ترا بهانه‌ای بس باشد</p><p>مستان ترا ترانه‌ای بس باشد</p><p>در کشتن ما چه میزنی تیغ جفا</p><p>ما را سر تازیانه‌ای بس باشد</p><h2><a id="poem-30193" href="https://ganjoor.net/moulavi/shams/robaeesh/sh735">رباعی شمارهٔ ۷۳۵</a></h2>
<p>سوز دل عاشقان شررها دارد</p><p>درد دل بی‌دلان اثرها دارد</p><p>نشنیدستی که آه دلسوختگان</p><p>بر حضرت رحمت گذرها دارد</p><h2><a id="poem-30194" href="https://ganjoor.net/moulavi/shams/robaeesh/sh736">رباعی شمارهٔ ۷۳۶</a></h2>
<p>شاد آنکه جمال ماهتابش ببرد</p><p>ساقی کرم مست و خرابش ببرد</p><p>می‌آید آب دیده می‌ناید خواب</p><p>ترسد که اگر بیاید آبش ببرد</p><h2><a id="poem-30195" href="https://ganjoor.net/moulavi/shams/robaeesh/sh737">رباعی شمارهٔ ۷۳۷</a></h2>
<p>شاد آنکه ز دور ما یار ما بنماید</p><p>چون بچهٔ خرد آستین برخاید</p><p>چون دید مرا کنار را بگشاید</p><p>چون باز جهد مرغ دلم برباید</p><h2><a id="poem-30196" href="https://ganjoor.net/moulavi/shams/robaeesh/sh738">رباعی شمارهٔ ۷۳۸</a></h2>
<p>شادی همه طالبان که مطلوب رسید</p><p>داد ای همه عاشقان که محبوب رسید</p><p>آن صحت رنجهای ایوب رسید</p><p>آن یوسف صد هزار یعقوب رسید</p><h2><a id="poem-30197" href="https://ganjoor.net/moulavi/shams/robaeesh/sh739">رباعی شمارهٔ ۷۳۹</a></h2>
<p>شادم که غم تو در دل من گنجد</p><p>زیرا که غمت بجای روشن گنجد</p><p>آن غم که نگنجد در افلاک و زمین</p><p>اندر دل چون چشمهٔ سوزن گنجد</p><h2><a id="poem-30198" href="https://ganjoor.net/moulavi/shams/robaeesh/sh740">رباعی شمارهٔ ۷۴۰</a></h2>
<p>شادی زمانه با غمم برنامد</p><p>جز از غم دوست مرهمم برنامد</p><p>گفتم که به بینمش چه دمها دهمش</p><p>چون راست بدیدمش دمم برنامد</p><h2><a id="poem-30199" href="https://ganjoor.net/moulavi/shams/robaeesh/sh741">رباعی شمارهٔ ۷۴۱</a></h2>
<p>شاهیست که تو هرچه بپوشی داند</p><p>بی‌کام و زبان گر بخروشی داند</p><p>هر کس هوس سخن فروشی داند</p><p>من بندهٔ آنم که خموشی داند</p><h2><a id="poem-30200" href="https://ganjoor.net/moulavi/shams/robaeesh/sh742">رباعی شمارهٔ ۷۴۲</a></h2>
<p>شب چون دل عاشقان پر از سودا شد</p><p>از چشم بد و نیک جهان تنها شد</p><p>با خون دلم چون سفر پنهانی</p><p>گویند اشارتی که وقت آنها شد</p><h2><a id="poem-30201" href="https://ganjoor.net/moulavi/shams/robaeesh/sh743">رباعی شمارهٔ ۷۴۳</a></h2>
<p>شب رفت کجا رفت همانجای که بود</p><p>تا خانه رود باز یقین هر موجود</p><p>ای شب چو روی بدان مقام موعود</p><p>از من برسان که آن فلانی چون بود</p><h2><a id="poem-30202" href="https://ganjoor.net/moulavi/shams/robaeesh/sh744">رباعی شمارهٔ ۷۴۴</a></h2>
<p>شب گشت که خلقان همه در خواب روند</p><p>مانندهٔ ماهی همه در آب روند</p><p>چون روز شود جانب اسباب روند</p><p>قوم دگری بسوی وهاب روند</p><h2><a id="poem-30203" href="https://ganjoor.net/moulavi/shams/robaeesh/sh745">رباعی شمارهٔ ۷۴۵</a></h2>
<p>شور آوردم که گاو گردون نکشد</p><p>دیوانگیی که صد چو مجنون نکشد</p><p>هم من بکشم که شور تو جان منست</p><p>جان خود را بگو کسی چون نکشد</p><h2><a id="poem-30204" href="https://ganjoor.net/moulavi/shams/robaeesh/sh746">رباعی شمارهٔ ۷۴۶</a></h2>
<p>شور عجبی در سر ما میگردد</p><p>دل مرغ شده است و در هوا میگردد</p><p>هر ذرهٔ ما جدا جدا میگردد</p><p>دلدار مگر در همه جا میگردد</p><h2><a id="poem-30205" href="https://ganjoor.net/moulavi/shams/robaeesh/sh747">رباعی شمارهٔ ۷۴۷</a></h2>
<p>شیرین سخنی در دل ما میخندد</p><p>بر خسرو شیرین سخنی می‌بندد</p><p>گه تند کند مرا و او رام شود</p><p>گه رام کند مرا و او می‌تندد</p><h2><a id="poem-30206" href="https://ganjoor.net/moulavi/shams/robaeesh/sh748">رباعی شمارهٔ ۷۴۸</a></h2>
<p>صافی صفت و پاک نظر باید بود</p><p>وز هرچه جز اوست بیخبر باید بود</p><p>هر لحظه اگر هزار دردت باشد</p><p>در آرزوی درد دگر باید بود</p><h2><a id="poem-30207" href="https://ganjoor.net/moulavi/shams/robaeesh/sh749">رباعی شمارهٔ ۷۴۹</a></h2>
<p>صبح آمد و وقت روشنائی آمد</p><p>شبخیزان را دم جدائی آمد</p><p>آن چشم چو پاسبان فروبست بخواب</p><p>وقت هوس شکر ربائی آمد</p><h2><a id="poem-30208" href="https://ganjoor.net/moulavi/shams/robaeesh/sh750">رباعی شمارهٔ ۷۵۰</a></h2>
<p>صبح است و صبا مشک فشان می‌گذرد</p><p>دریاب که از کوی فلان می‌گذرد</p><p>برخیز چه خسبی که جهان می‌گذرد</p><p>بوئی بستان که کاروان می‌گذرد</p>
</body></html>