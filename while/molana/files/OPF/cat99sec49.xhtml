<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴۹</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4901" href="https://ganjoor.net/moulavi/shams/ghazalsh/sh2277">غزل شمارهٔ ۲۲۷۷</a></h2>
<p>یک چند رندند این طرف در ظل دل پنهان شده</p><p>و آن آفتاب از سقف دل بر جانشان تابان شده</p><p>هر نجم ناهیدی شده هر ذره خورشیدی شده</p><p>خورشید و اختر پیششان چون ذره سرگردان شده</p><p>آن عقل و دل گم کردگان جان سوی کیوان بردگان</p><p>بی‌چتر و سنجق هر یکی کیخسرو و سلطان شده</p><p>بسیار مرکب کشته‌ای گرد جهان برگشته‌ای</p><p>در جان سفر کن درنگر قومی سراسر جان شده</p><p>با این عطای ایزدی با این جمال و شاهدی</p><p>فرمان پرستان را نگر مستغرق فرمان شده</p><p>چون آینه آن سینه شان آن سینه بی‌کینه شان</p><p>دلشان چو میدان فلک سلطان سوی میدان شده</p><p>از هیهی و هیهایشان وز لعل شکرخایشان</p><p>نقل و شراب و آن دگر در شهر ما ارزان شده</p><p>چون دوش اگر بی‌خویشمی از فتنه من نندیشمی</p><p>باقی این را بودمی بی‌خویشتن گویان شده</p><p>این دم فروبندم دهن زیرا به خویشم مرتهن</p><p>تا آن زمانی که دلم باشد از او سکران شده</p><p>سلطان سلطانان جان شمس الحق تبریزیان</p><p>هر جان از او دریا شده هر جسم از او مرجان شده</p><h2><a id="poem-4902" href="https://ganjoor.net/moulavi/shams/ghazalsh/sh2278">غزل شمارهٔ ۲۲۷۸</a></h2>
<p>این کیست این این کیست این شیرین و زیبا آمده</p><p>سرمست و نعلین در بغل در خانه ما آمده</p><p>خانه در او حیران شده اندیشه سرگردان شده</p><p>صد عقل و جان اندر پیش بی‌دست و بی‌پا آمده</p><p>آمد به مکر آن لعل لب کفچه به کف آتش طلب</p><p>تا خود که را سوزد عجب آن یار تنها آمده</p><p>ای معدن آتش بیا آتش چه می‌جویی ز ما</p><p>والله که مکر است و دغا ای ناگه این جا آمده</p><p>روپوش چون پوشد تو را ای روی تو شمس الضحی</p><p>ای کنج و خانه از رخت چون دشت و صحرا آمده</p><p>ای یوسف از بالای چه بر آب چه زد عکس تو</p><p>آن آب چه از عشق تو جوشیده بالا آمده</p><p>شاد آمدی شاد آمدی جادو و استاد آمدی</p><p>چون هدهد پیغامبری از پیش عنقا آمده</p><p>ای آب حیوان در جگر هر جور تو صد من شکر</p><p>هر لحظه‌ای شکلی دگر از رب اعلا آمده</p><p>ای دلنواز و دلبری کاندرنگنجی در بری</p><p>ای چشم ما از گوهرت افزون ز دریا آمده</p><p>چرخ و زمین آیینه‌ای وز عکس ماه روی تو</p><p>آن آینه زنده شده و اندر تماشا آمده</p><p>خاموش کن خاموش کن از راه دیگر جوش کن</p><p>ای دود آتش‌های تو سودای سرها آمده</p><h2><a id="poem-4903" href="https://ganjoor.net/moulavi/shams/ghazalsh/sh2279">غزل شمارهٔ ۲۲۷۹</a></h2>
<p>این کیست این این کیست این در حلقه ناگاه آمده</p><p>این نور اللهی است این از پیش الله آمده</p><p>این لطف و رحمت را نگر وین بخت و دولت را نگر</p><p>در چاره بداختران با روی چون ماه آمده</p><p>لیلی زیبا را نگر خوش طالب مجنون شده</p><p>و آن کهربای روح بین در جذب هر کاه آمده</p><p>از لذت بوهای او وز حسن و از خوهای او</p><p>وز قل تعالوهای او جان‌ها به درگاه آمده</p><p>صد نقش سازد بر عدم از چاکر و صاحب علم</p><p>در دل خیالات خوشش زیبا و دلخواه آمده</p><p>تخییل‌ها را آن صمد روزی حقیقت‌ها کند</p><p>تا دررسد در زندگی اشکال گمراه آمده</p><p>از چاه شور این جهان در دلو قرآن رو برآ</p><p>ای یوسف آخر بهر توست این دلو در چاه آمده</p><p>کی باشد ای گفت زبان من از تو مستغنی شده</p><p>با آفتاب معرفت در سایه شاه آمده</p><p>یا رب مرا پیش از اجل فارغ کن از علم و عمل</p><p>خاصه ز علم منطقی در جمله افواه آمده</p><h2><a id="poem-4904" href="https://ganjoor.net/moulavi/shams/ghazalsh/sh2280">غزل شمارهٔ ۲۲۸۰</a></h2>
<p>ای عاشقان ای عاشقان دیوانه‌ام کو سلسله</p><p>ای سلسله جنبان جان عالم ز تو پرغلغله</p><p>زنجیر دیگر ساختی در گردنم انداختی</p><p>وز آسمان درتاختی تا رهزنی بر قافله</p><p>برخیز ای جان از جهان برپر ز خاک خاکدان</p><p>کز بهر ما بر آسمان گردان شده‌ست این مشعله</p><p>آن را که باشد درد دل کی رهزند باران گل</p><p>از عشق باشد او بحل کو را نشد که خردله</p><p>روزی مخنث بانگ زد گفتا که ای چوبان بد</p><p>آن بز عجب ما را گزد در من نظر کرد از گله</p><p>گفتا مخنث را گزد هم بکشدش زیر لگد</p><p>اما چه غم زو مرد را گفتا نکو گفتی هله</p><p>کو عقل تا گویا شوی کو پای تا پویا شوی</p><p>وز خشک در دریا شوی ایمن شوی از زلزله</p><p>سلطان سلطانان شوی در ملک جاویدان شوی</p><p>بالاتر از کیوان شوی بیرون شوی زین مزبله</p><p>چون عقل کل صاحب عمل جوشان چو دریای عسل</p><p>چون آفتاب اندر حمل چون مه به برج سنبله</p><p>صد زاغ و جغد و فاخته در تو نواها ساخته</p><p>بشنیدیی اسرار دل گر کم شدی این مشغله</p><p>بی‌دل شو ار صاحب دلی دیوانه شو گر عاقلی</p><p>کاین عقل جزوی می‌شود در چشم عشقت آبله</p><p>تا صورت غیبی رسد وز صورتت بیرون کشد</p><p>کز جعد پیچاپیچ او مشکل شده‌ست این مسله</p><p>اما در این راه از خوشی باید که دامن برکشی</p><p>زیرا ز خون عاشقان آغشته‌ست این مرحله</p><p>رو رو دلا با قافله تنها مرو در مرحله</p><p>زیرا که زاید فتنه‌ها این روزگار حامله</p><p>از رنج‌ها مطلق روی اندر امان حق روی</p><p>در بحر چون زورق روی رفتی دلا رو بی‌گله</p><p>چون دل ز جان برداشتی رستی ز جنگ و آشتی</p><p>آزاد و فارغ گشته‌ای هم از دکان هم از غله</p><p>ز اندیشه جانت رسته شد راه خطرها بسته شد</p><p>آن کو به تو پیوسته شد پیوسته باشد در چله</p><p>در روز چون ایمن شدی زین رومی باعربده</p><p>شب هم مکن اندیشه‌ای زین زنگی پرزنگله</p><p>خامش کن ای شیرین لقا رو مشک بربند ای سقا</p><p>زیرا نگنجد موج‌ها اندر سبو و بلبله</p><h2><a id="poem-4905" href="https://ganjoor.net/moulavi/shams/ghazalsh/sh2281">غزل شمارهٔ ۲۲۸۱</a></h2>
<p>ای از تو خاکی تن شده تن فکرت و گفتن شده</p><p>وز گفت و فکرت بس صور در غیب آبستن شده</p><p>هر صورتی پرورده‌ای معنی است لیک افسرده‌ای</p><p>صورت چو معنی شد کنون آغاز را روشن شده</p><p>یخ را اگر بیند کسی و آن کس نداند اصل یخ</p><p>چون دید کآخر آب شد در اصل یخ بی‌ظن شده</p><p>اندیشه جز زیبا مکن کو تار و پود صورت است</p><p>ز اندیشه‌ای احسن تند هر صورتی احسن شده</p><p>زان سوی کاندازی نظر آن جنس می‌آید صور</p><p>پس از نظر آید صور اشکال مرد و زن شده</p><p>با آن نشین کو روشن است کز دل سوی دل روزن است</p><p>خاک از چه ورد و سوسن است کش آب هم مسکن شده</p><p>ور همنشین حق شوی جان خوش مطلق شوی</p><p>یا رب چه بارونق شوی ای جان جان من شده</p><p>از جا به بی‌جا آمده اه رفته هیهای آمده</p><p>بی‌دست و بی‌پای آمده چون ماه خوش خرمن شده</p><p>یا رب که چون می‌بینمش ای بنده جان و دینمش</p><p>خود چیست این تمکینمش ای عقل از این امکن شده</p><p>هر ذره‌ای را محرم او هر خوش دمی را همدم او</p><p>نادیده زو زاهد شده زو دیده تردامن شده</p><p>ای عشق حق سودای او آن او است او جویای او</p><p>وی می‌دمد در وای او ای طالب معدن شده</p><p>هم طالب و مطلوب او هم عاشق و معشوق او</p><p>هم یوسف و یعقوب او هم طوق و هم گردن شده</p><p>اوصافت ای کس کم چو تو پایان ندارد همچو تو</p><p>چند آب و روغن می‌کنم ای آب من روغن شده</p><h2><a id="poem-4906" href="https://ganjoor.net/moulavi/shams/ghazalsh/sh2282">غزل شمارهٔ ۲۲۸۲</a></h2>
<p>ای جان و دل از عشق تو در بزم تو پا کوفته</p><p>سرها بریده بی‌عدد در رزم تو پا کوفته</p><p>چون عزم میدان زمین کردی تو ای روح امین</p><p>ذرات خاک این زمین از عزم تو پا کوفته</p><p>فرمان خرمشاهیت در خون دل توقیع شد</p><p>کف کرد خون بر روی خون از جزم تو پا کوفته</p><p>ای حزم جمله خسروان از عهد آدم تا کنون</p><p>بستان گرو از من به جان کز حزم تو پا کوفته</p><p>خوارزمیان منکر شده دیدار بی‌چون را ولی</p><p>از بینش بی‌چون تو خوارزم تو پا کوفته</p><p>ای آفتاب روی تو کرده هزیمت ماه را</p><p>و آن ماه در راه آمده از هزم تو پا کوفته</p><p>چون شمس تبریزی کند در مصحف دل یک نظر</p><p>اعراب او رقصان شده هم جزم تو پا کوفته</p><h2><a id="poem-4907" href="https://ganjoor.net/moulavi/shams/ghazalsh/sh2283">غزل شمارهٔ ۲۲۸۳</a></h2>
<p>ساقی فرخ رخ من جام چو گلنار بده</p><p>بهر من ار می‌ندهی بهر دل یار بده</p><p>ساقی دلدار تویی چاره بیمار تویی</p><p>شربت شادی و شفا زود به بیمار بده</p><p>باده در آن جام فکن گردن اندیشه بزن</p><p>هین دل ما را مشکن ای دل و دلدار بده</p><p>باز کن آن میکده را ترک کن این عربده را</p><p>عاشق تشنه زده را از خم خمار بده</p><p>جان بهار و چمنی رونق سرو و سمنی</p><p>هین که بهانه نکنی ای بت عیار بده</p><p>پای چو در حیله نهی وز کف مستان بجهی</p><p>دشمن ما شاد شود کوری اغیار بده</p><p>غم مده و آه مده جز به طرب راه مده</p><p>آه ز بیراه بود ره بگشا بار بده</p><p>ما همه مخمور لقا تشنه سغراق بقا</p><p>بهر گرو پیش سقا خرقه و دستار بده</p><p>تشنه دیرینه منم گرم دل و سینه منم</p><p>جام و قدح را بشکن بی‌حد و بسیار بده</p><p>خود مه و مهتاب تویی ماهی این آب منم</p><p>ماه به ماهی نرسد پس ز مه ادرار بده</p><h2><a id="poem-4908" href="https://ganjoor.net/moulavi/shams/ghazalsh/sh2284">غزل شمارهٔ ۲۲۸۴</a></h2>
<p>باده بده باد مده وز خودمان یاد مده</p><p>روز نشاط است و طرب برمنشین داد مده</p><p>آمده‌ام مست لقا کشته شمشیر فنا</p><p>گر نه چنینم تو مرا هیچ دل شاد مده</p><p>خواجه تو عارف بده‌ای نوبت دولت زده‌ای</p><p>کامل جان آمده‌ای دست به استاد مده</p><p>در ده ویرانه تو گنج نهان است ز هو</p><p>هین ده ویران تو را نیز به بغداد مده</p><p>والله تیره شب تو به ز دو صد روز نکو</p><p>شب مده و روز مجو عاج به شمشاد مده</p><p>غیر خدا نیست کسی در دو جهان همنفسی</p><p>هر چه وجود است تو را جز که به ایجاد مده</p><p>گر چه در این خیمه دری دانک تو با خیمه گری</p><p>لیک طناب دل خود جز که به اوتاد مده</p><p>ساقی جان صرفه مکن روز ببردی به سخن</p><p>مال یتیمان بمخور دست به فریاد مده</p><p>ای صنم خفته ستان در چمن و لاله ستان</p><p>باده ز مستان مستان در کف آحاد مده</p><p>دانه به صحرا مکشان بر سر زاغان مفشان</p><p>جوهر فردیت خود هرزه به افراد مده</p><p>چون بود ای دلشده چون نقد بر از کن فیکون</p><p>نقد تو نقد است کنون گوش به میعاد مده</p><p>هم تو تویی هم تو منم هیچ مرو از وطنم</p><p>مرغ تویی چوژه منم چوزه به هر خاد مده</p><p>آنک به خویش است گرو علم و فریبش مشنو</p><p>هست تو را دانش نو هوش به اسناد مده</p><p>خسرو جانی و جهان وز جهت کوهکنان</p><p>با تو کلندی است گران جز که به فرهاد مده</p><p>بس کن کاین نطق خرد جنبش طفلانه بود</p><p>عارف کامل شده را سبحه عباد مده</p><h2><a id="poem-4909" href="https://ganjoor.net/moulavi/shams/ghazalsh/sh2285">غزل شمارهٔ ۲۲۸۵</a></h2>
<p>یا رجلا حصیده مجبنه و مبخله</p><p>لیس یلذک الهوی لیس لفیک حوصله</p><p>معتمد الهوی معی مستندی و سیدی</p><p>لا کرجاک ضایع یطلبه به غربله</p><p>ای گله بیش کرده تو سیر نگشتی از گله</p><p>چون بکری است این دکان چاره نباشد از غله</p><p>حج پیاده می‌روی تا سر حاجیان شوی</p><p>جامه چرا دری اگر شد کف پات آبله</p><p>از پی نیم آبله شرم نیایدت که تو</p><p>هر قدمی درافکنی غلغله ای به قافله</p><p>کشتی نفس آدمی لنگری است و سست رو</p><p>زین دریا بنگذرد بی ز کشاکش و خله</p><p>گر نبدی چنین چرا جهد و جهاد آمدی</p><p>صوم و صلات و شب روی حج و مناسک و چله</p><p>صبر سوی نران رود نوحه سوی زنان رود</p><p>گردن اسب شاه را ننگ بود ز زنگله</p><p>خوش به میان صف درآ تنگ میا و دلگشا</p><p>هست ز تنگ آمدن بانگ گلوی بلبله</p><p>خاص احد چه غم خورد از بد و نیک عام خس</p><p>کوه احد چه برتپد از سر سیل و زلزله</p><p>دل مطپان به خیر و شر جانب غیب درنگر</p><p>کلکله ملایکه روح میان کلکله</p><p>عزت زر بود اگر محنت او شود شرر</p><p>هیبت و بیم شیر دان بستن او به سلسله</p><p>کم نشود انار اگر بهر شراب بفشری</p><p>بهر فضیلتی بود کوفتگی آمله</p><p>حامله است تن ز جان درد زه است رنج تن</p><p>آمدن جنین بود درد و عذاب حامله</p><p>تلخی باده را مبین عشرت مستیان نگر</p><p>محنت حامله مبین بنگر امید قابله</p><p>هست بلادر این ستم پیش بلا و پس دری</p><p>هست سر محاسبه جبر و پیش مقابله</p><p>زر به کسی به قرض ده کش بود آسیا و رز</p><p>با خلجی و مفلسی هیچ مکن معامله</p><p>نه فلک چو آسیا ملک کیست غیر حق</p><p>باغ و چراگه زمین پر ز شبان و از گله</p><p>قرض بدو ده ای پسر نفس و نفس زر و درم</p><p>گنج و گهر ستان از او از پی فرض و نافله</p><p>لب بگشاد ناطقی تا که بیان این کند</p><p>کان زر او است و نقد او فکرت خلق ناقله</p><h2><a id="poem-4910" href="https://ganjoor.net/moulavi/shams/ghazalsh/sh2286">غزل شمارهٔ ۲۲۸۶</a></h2>
<p>ای تو برای آبرو آب حیات ریخته</p><p>زهر گرفته در دهان قند و نبات ریخته</p><p>مست و خراب این چنین چرخ ندانی از زمین</p><p>از پی آب پارگین آب فرات ریخته</p><p>همچو خران به کاه و جو نیست روا چنین مرو</p><p>بر فقرا تو درنگر زر صدقات ریخته</p><p>روح شو و جهت مجو ذات شو و صفت مگو</p><p>زان شه بی‌جهت نگر جمله جهات ریخته</p><p>آه دریغ مغز تو در ره پوست باخته</p><p>آه دریغ شاه تو در غم مات ریخته</p><p>از غم مات شاه دل خانه به خانه می‌دود</p><p>رنگ رخ و پیاده‌ها بهر نجات ریخته</p><p>جسته برات جان از او باز چو دیده روی او</p><p>کیسه دریده پیش او جمله برات ریخته</p><p>از صفتش صفات ما خارشناس گل شده</p><p>باز صفات ما چو گل در ره ذات ریخته</p><p>بال و پری که او تو را برد و اسیر دام کرد</p><p>بال و پری است عاریت روز وفات ریخته</p><h2><a id="poem-4911" href="https://ganjoor.net/moulavi/shams/ghazalsh/sh2287">غزل شمارهٔ ۲۲۸۷</a></h2>
<p>آمد یار و بر کفش جام میی چو مشعله</p><p>گفت بیا حریف شو گفتم آمدم هله</p><p>جام میی که تابشش جان ببرد ز مشتری</p><p>چرخ زند ز بوی او بر سر چرخ سنبله</p><p>کوه از او سبک شده مغز از او گران شده</p><p>روح سبوکشش شده عقل شکسته بلبله</p><p>پاک نی و پلید نی در دو جهان بدید نی</p><p>قفل گشا کلید نی کنده هزار سلسله</p><p>تازه کند ملول را مایه دهد فضول را</p><p>آنک زند ز بی‌رهه راه هزار قافله</p><p>پیش رو بدان شده رهزن زاهدان شده</p><p>دایه شاهدان شده مایه بانگ و غلغله</p><p>هر کی خورد ز نیک و بد مست بمانده تا ابد</p><p>هر که نخورد تا رود جانب غصه بی‌گله</p><p>غرقه شو اندر آب حق مست شو از شراب حق</p><p>نیست شو و خراب حق ای دل تنگ حوصله</p><p>هر کی بدان گمان برد از کف مرگ جان برد</p><p>آنک نگویم آن برد اینت عظیم منزله</p><h2><a id="poem-4912" href="https://ganjoor.net/moulavi/shams/ghazalsh/sh2288">غزل شمارهٔ ۲۲۸۸</a></h2>
<p>شحنه عشق می‌کشد از دو جهان مصادره</p><p>دیده و دل گرو کنم بهر چنان مصادره</p><p>از سبب مصادره شحنه عشق رهزند</p><p>پس بر عاشقان شود راحت جان مصادره</p><p>داد جگر مصادره از خود لعل پاره‌ها</p><p>جانب دیده پاره‌ای رفت از آن مصادره</p><p>عشق شهی است چون قمر کیسه گشا و سیم بر</p><p>سیم بده به سیم بر نیست زیان مصادره</p><p>هر چه برد مصادره از تن عاشقان گرو</p><p>بازرسد به کوی دل نورفشان مصادره</p><p>فصل بهار را ببین جمله به باغ وادهد</p><p>آنچ ز باغ برده بد ظلم خزان مصادره</p><p>بخشش آفتاب بین بازدهد قماش مه</p><p>هر چه ز ماه می‌ستد دور زمان مصادره</p><p>دیده و عقل و هوش را شب به مصادره برد</p><p>صبحدمی ندا کند بازستان مصادره</p><p>نور سحر بریخته زنگیکان گریخته</p><p>گر چه شب آفتاب را کرد نهان مصادره</p><h2><a id="poem-4913" href="https://ganjoor.net/moulavi/shams/ghazalsh/sh2289">غزل شمارهٔ ۲۲۸۹</a></h2>
<p>دایم پیش خود نهی آینه را هرآینه</p><p>ز آنک نظیر نیستت جز که درون آینه</p><p>در تو کجا رسم تو را همچو خیال روی تو</p><p>در دل و جان و در نظر منظره هست و جای نه</p><p>هم تو منزهی ز جا هم همه جای حاضری</p><p>آیت بی چگونگی در تو و در معاینه</p><p>از سوی تو موحدی از سوی من مشبهی</p><p>جانب تو مواصله جانب من مباینه</p><h2><a id="poem-4914" href="https://ganjoor.net/moulavi/shams/ghazalsh/sh2290">غزل شمارهٔ ۲۲۹۰</a></h2>
<p>کجا شد عهد و پیمانی که کردی دوش با بنده</p><p>که بادا عهد و بدعهدی و حسنت هر سه پاینده</p><p>ز بدعهدی چه غم دارد شهنشاهی که برباید</p><p>جهانی را به یک غمزه قرانی را به یک خنده</p><p>بخواه ای دل چه می‌خواهی عطا نقد است و شه حاضر</p><p>که آن مه رو نفرماید که رو تا سال آینده</p><p>به جان شه که نشنیدم ز نقدش وعده فردا</p><p>شنیدی نور رخ نسیه ز قرص ماه تابنده</p><p>کجا شد آن عنایت‌ها کجا شد آن حکایت‌ها</p><p>کجا شد آن گشایش‌ها کجا شد آن گشاینده</p><p>همه با ماست چه با ما که خود ماییم سرتاسر</p><p>مثل گشته‌ست در عالم که جوینده‌ست یابنده</p><p>چه جای ما که ما مردیم زیر پای عشق او</p><p>غلط گفتم کجا میرد کسی کو شد بدو زنده</p><p>خیال شه خرامان شد کلوخ و سنگ باجان شد</p><p>درخت خشک خندان شد سترون گشت زاینده</p><p>خیالش چون چنین باشد جمالش بین که چون باشد</p><p>جمالش می‌نماید در خیال نانماینده</p><p>خیالش نور خورشیدی که اندر جان‌ها افتد</p><p>جمالش قرص خورشیدی به چارم چرخ تازنده</p><p>نمک را در طعام آن کس شناسد در گه خوردن</p><p>که تنها خورده‌ست آن را و یا بوده‌ست ساینده</p><p>عجایب غیر و لاغیری که معشوق است با عاشق</p><p>وصال بوالعجب دارد زدوده با زداینده</p><h2><a id="poem-4915" href="https://ganjoor.net/moulavi/shams/ghazalsh/sh2291">غزل شمارهٔ ۲۲۹۱</a></h2>
<p>بر آنم کز دل و دیده شوم بیزار یک باره</p><p>چو آمد آفتاب جان نخواهم شمع و استاره</p><p>دلا نقاش را بنگر چه بینی نقش گرمابه</p><p>مه و خورشید را بنگر چه گردی گرد مه پاره</p><p>نهادی سیر بر بینی نسیم گل همی‌جویی</p><p>زهی بی‌رزق کو جوید ز هر بیچاره‌ای چاره</p><p>بجز نقاش را منگر که نقش غم کند شادی</p><p>که از اکسیر لطف او عقیق و لعل شد خاره</p><p>اگر مخمور اگر مستی به بزم او رو و رستی</p><p>که شد عمری که در غربت ز خان و مانی آواره</p><p>مگر غول بیابانی ره مدین نمی‌دانی</p><p>که فوق سقف گردونی تو را قصر است و درساره</p><p>نه هر قصری که تو دیدی از آن قیصری بود آن</p><p>نه هر بامی و هر برجی ز بنایی است همواره</p><p>هزاران گل در این پستی به وعده شاد می‌خندد</p><p>هزاران شمع بر بالا به امر او است سیاره</p><p>زهی سلطان زهی نجده سری بخشد به یک سجده</p><p>اسیر او شوی بهتر کاسیر نفس مکاره</p><p>ز علم او است هر مغزی پر از اندیشه و حیله</p><p>ز لطف او است هر چشمی که مخمور است و سحاره</p><p>خری کو در کلم زاری درافتاد و نمی‌ترسد</p><p>برون رانندش از حایط بریده دم و لت خواره</p><p>مگو ای عشق با تن تو حدیث عشق زیرا او</p><p>نفاقی می‌کند با تو ولیکن نیست این کاره</p><p>به پیشت دست می‌بندد ولیکن بر تو می‌خندد</p><p>به گورستان رو و بنگر فغان از نفس اماره</p><h2><a id="poem-4916" href="https://ganjoor.net/moulavi/shams/ghazalsh/sh2292">غزل شمارهٔ ۲۲۹۲</a></h2>
<p>به لاله دوش نسرین گفت برخیزیم مستانه</p><p>به دامان گل تازه درآویزیم مستانه</p><p>چو باده بر سر باده خوریم از گلرخ ساده</p><p>بیا تا چون گل و لاله درآمیزیم مستانه</p><p>چو نرگس شوخ چشم آمد سمن را رشک و خشم آمد</p><p>به نسرین گفت تا ما هم براستیزیم مستانه</p><p>بت گلروی چون شکر چو غنچه بسته بود آن در</p><p>چو در بگشاد وقت آمد که درریزیم مستانه</p><p>که جان‌ها کز الست آمد بسی بی‌خویش و مست آمد</p><p>از آن در آب و گل هر دم همی‌لغزیم مستانه</p><p>دلا تو اندر این شادی ز سرو آموز آزادی</p><p>که تا از جرم و از توبه بپرهیزیم مستانه</p><p>صلاح دیده ره بین صلاح الدین صلاح الدین</p><p>برای او ز خود شاید که بگریزیم مستانه</p><h2><a id="poem-4917" href="https://ganjoor.net/moulavi/shams/ghazalsh/sh2293">غزل شمارهٔ ۲۲۹۳</a></h2>
<p>یکی ماهی همی‌بینم برون از دیده در دیده</p><p>نه او را دیده‌ای دیده نه او را گوش بشنیده</p><p>زبان و جان و دل را من نمی‌بینم مگر بیخود</p><p>از آن دم که نظر کردم در آن رخسار دزدیده</p><p>گر افلاطون بدیدستی جمال و حسن آن مه را</p><p>ز من دیوانه‌تر گشتی ز من بتر بشوریده</p><p>قدم آیینه حادث حدث آیینه قدمت</p><p>در آن آیینه این هر دو چو زلفینش بپیچیده</p><p>یکی ابری ورای حس که بارانش همه جان است</p><p>نثار خاک جسم او چه باران‌ها بباریده</p><p>قمررویان گردونی بدیده عکس رخسارش</p><p>خجل گشته از آن خوبی پس گردن بخاریده</p><p>ابد دست ازل بگرفت سوی قصر آن مه برد</p><p>بدیده هر دو را غیرت بدین هر دو بخندیده</p><p>که گرداگرد قصر او چه شیرانند کز غیرت</p><p>به قصد خون جانبازان و صدیقان بغریده</p><p>به ناگه جست از لفظم که آن شه کیست شمس الدین</p><p>شه تبریز و خون من در این گفتن بجوشیده</p><h2><a id="poem-4918" href="https://ganjoor.net/moulavi/shams/ghazalsh/sh2294">غزل شمارهٔ ۲۲۹۴</a></h2>
<p>ز بردابرد عشق او چو بشنید این دل پاره</p><p>برآمد از وجود خویش و هر دو کون یک باره</p><p>به بحر نیستی درشد همه هستی محقر شد</p><p>به ناگه شعله‌ای برشد شگرف از جان خون خواره</p><p>کجا اسراربین آمد دمی کز کبر و کین آمد</p><p>حیاتی کز زمین آمد بود در بحر بیچاره</p><p>الا ای جان انسانی چو از اقلیم نقصانی</p><p>به شب هنگام ظلمانی چو اختر باش سیاره</p><p>چو از مردان مدد یابی یکی عیش ابد یابی</p><p>سپاه بی‌عدد یابی به قهر نفس اماره</p><p>چو هستی را همی‌روبی سر هر نفس می‌کوبی</p><p>بدید آید یکی خوبی نه رو باشد نه رخساره</p><p>چه باشد صد قمر آن جا شود هر خاک زر آن جا</p><p>به غیر دل مبر آن جا که آن جا هست دل پاره</p><p>زهی دربخش دریایی برای جان بینایی</p><p>شمار ریگ هر جایی ز عشقش هست آواره</p><p>خوشا مشکا که می‌بیزی به راه شمس تبریزی</p><p>زهی باده که می‌ریزی برای جان میخواره</p><h2><a id="poem-4919" href="https://ganjoor.net/moulavi/shams/ghazalsh/sh2295">غزل شمارهٔ ۲۲۹۵</a></h2>
<p>سراندازان همی‌آیی نگارین جگرخواره</p><p>دلم بردی نمی‌دانم چه آوردی دگرباره</p><p>فغان از چشم مکارت کز اول بود این کارت</p><p>که پاره پاره پیش آیی و بربایی دل پاره</p><p>برای ماه بی‌چون را کشیدی جور گردون را</p><p>مسلم گشت مجنون را که عاقل نیست این کاره</p><p>بیار آن جام پرآتش که تا ما درکشیمش خوش</p><p>به عشق روی آن مه وش برون از چرخ و استاره</p><p>بزن آتش به کشت من فکن از بام طشت من</p><p>که کار عشق این باشد که باشد عاشق آواره</p><p>اگر زخمی زنی از کین به قصد این دل مسکین</p><p>بزن که زخم بردارد چه باید کرد بیچاره</p><p>دلم شد جای اندیشه و یا دکان پرشیشه</p><p>بگو ای شمس تبریزی دلت سنگ است یا خاره</p><h2><a id="poem-4920" href="https://ganjoor.net/moulavi/shams/ghazalsh/sh2296">غزل شمارهٔ ۲۲۹۶</a></h2>
<p>مرا گویی که چونی تو لطیف و لمتر و تازه</p><p>مثال حسن و احسانت برون از حد و اندازه</p><p>خوش آن باشد که می‌راند به سوی اصل شیرینی</p><p>در آن سیران سقط کرده هزاران اسب و جمازه</p><p>همی‌کوشم به خاموشی ولیکن از شکرنوشی</p><p>شدم همخوی آن غمزه که آن غمزه‌ست غمازه</p><p>دلا سرسخت و پاسستی چنین باشند در مستی</p><p>ولی بشتاب لنگانه که می‌بندند دروازه</p><p>بدان صبح نجاتی رو بدان بحر حیاتی رو</p><p>بزن سنگی بر این کوزه بزن نفطی در آن کازه</p><p>بهل می را به میخواران بهل تب را به غمخواران</p><p>که این را جملگی نقش است و آن را جمله آوازه</p><p>که کنزا کنت مخفیا فاحببت بان اعرف</p><p>برای جان مشتاقان به رغم نفس طنازه</p><p>تعالوا یا موالینا الی اعلی معالینا</p><p>فان الجسم کالاعمی و ان الحس عکازه</p><p>الی نور هو الله تری فی ضؤ لقیاه</p><p>کمال البدر نقصانا و عین الشمس خبازه</p><h2><a id="poem-4921" href="https://ganjoor.net/moulavi/shams/ghazalsh/sh2297">غزل شمارهٔ ۲۲۹۷</a></h2>
<p>چو در دل پای بنهادی بشد از دست اندیشه</p><p>میان بگشاد اسرار و میان بربست اندیشه</p><p>به پیش جان درآمد دل که اندر خود مکن منزل</p><p>گران جان دید مر جان را سبک برجست اندیشه</p><p>رسید از عشق جاسوسش که بسم الله زمین بوسش</p><p>در این اندیشه بیخود شد به حق پیوست اندیشه</p><p>خرابات بتان درشد حریف رطل و ساغر شد</p><p>همه غیبش مصور شد زهی سرمست اندیشه</p><p>برست او از خوداندیشی چنان آمد ز بی‌خویشی</p><p>که از هر کس همی‌پرسد عجب خود هست اندیشه</p><p>فلک از خوف دل کم زد دو دست خویش بر هم زد</p><p>که از من کس نرست آخر چگونه رست اندیشه</p><p>چنین اندیشه را هر کس نهد دامی به پیش و پس</p><p>گمان دارد که درگنجد به دام و شست اندیشه</p><p>چو هر نقشی که می‌جوید ز اندیشه همی‌روید</p><p>تو مر هر نقش را مپرست و خود بپرست اندیشه</p><p>جواهر جمله ساکن بد همه همچون اماکن بد</p><p>شکافید این جواهر را و بیرون جست اندیشه</p><p>جهان کهنه را بنگر گهی فربه گهی لاغر</p><p>که درد کهنه زان دارد که نوزاد است اندیشه</p><p>که درد زه ازان دارد که تا شه زاده‌ای زاید</p><p>نتیجه سربلند آمد چو شد سربست اندیشه</p><p>چو دل از غم رسول آمد بر دل جبرئیل آمد</p><p>چو مریم از دو صد عیسی شده‌ست آبست اندیشه</p><p>چو شهد شمس تبریزی فزاید در مزاجم خون</p><p>از آن چون زخم فصادی رگ دل خست اندیشه</p><h2><a id="poem-4922" href="https://ganjoor.net/moulavi/shams/ghazalsh/sh2298">غزل شمارهٔ ۲۲۹۸</a></h2>
<p>زهی بزم خداوندی زهی می‌های شاهانه</p><p>زهی یغما که می‌آرد شه قفجاق ترکانه</p><p>دلم آهن همی‌خاید از آن لعلین لبی که او</p><p>کنار لطف بگشاید میان حلقه مستانه</p><p>هر آن جانی که شد مجنون به عشق حالت بی‌چون</p><p>کجا گیرد قرار اکنون بدین افسون و افسانه</p><p>چو او طره برافشاند سوی عاشق همی‌داند</p><p>که از زنجیر جنبیدن بجنبد شور دیوانه</p><p>به عشق طره‌های او که جعد و شاخ شاخ آمد</p><p>دل من شاخ شاخ آید چو دندان در سر شانه</p><p>چه برهم گشته‌اند این دم حریفان دل از مستی</p><p>برای جانت ای مه رو سری درکن در این خانه</p><p>اگر ساقی ندادت می دلا در گل چه افتادی</p><p>وگر آن مشک نگشاد او چرا پر گشت پیمانه</p><p>خداوندا در این بیشه چه گم گشته‌ست اندیشه</p><p>تنی تن کجا ماند میان جان و جانانه</p><p>بیا ای شمس تبریزی که در رفعت سلیمانی</p><p>که از عشقت همه مرغان شدند از دام و از دانه</p><h2><a id="poem-4923" href="https://ganjoor.net/moulavi/shams/ghazalsh/sh2299">غزل شمارهٔ ۲۲۹۹</a></h2>
<p>سراندازان همی‌آیی ز راه سینه در دیده</p><p>فسونگرم می‌خوانی حکایت‌های شوریده</p><p>به دم در چرخ می‌آری فلک‌ها را و گردون را</p><p>چه باشد پیش افسونت یکی ادراک پوسیده</p><p>گناه هر دو عالم را به یک توبه فروشویی</p><p>چرایی زلت ما را تو در انگشت پیچیده</p><p>تو را هر گوشه ایوبی به هر اطراف یعقوبی</p><p>شکسته عشق درهاشان قماش از خانه دزدیده</p><p>خرامان شو به گورستان ندایی کن بدان بستان</p><p>که خیز ای مرده کهنه برقص ای جسم ریزیده</p><p>همان دم جمله گورستان شود چون شهر آبادان</p><p>همه رقصان همه شادان قضا از جمله گردیده</p><p>گزافه این نمی‌لافم خیالی بر نمی‌بافم</p><p>که صد ره دیده‌ام این را نمی‌گویم ز نادیده</p><p>کسی کز خلق می‌گوید که من بگریختم رفتم</p><p>صدق گو گر گریبانش پس پشت است بدریده</p><p>خمش کن بشنو ای ناطق غم معشوق با عاشق</p><p>که تا طالب بود جویان بود مطلب ستیزیده</p><h2><a id="poem-4924" href="https://ganjoor.net/moulavi/shams/ghazalsh/sh2300">غزل شمارهٔ ۲۳۰۰</a></h2>
<p>با زر غم و بی‌زر غم آخر غم با زر به</p><p>چون راهروی باری راهی که برد تا ده</p><p>بشنو سخن یاران بگریز ز طراران</p><p>از جمع مکش خود را استیزه مکن مسته</p><p>آدم ز چه عریان شد دنیا ز چه ویران شد</p><p>چون بود که طوفان شد ز استیزه که با مه</p><p>تا شمع نمی‌گرید آن شعله نمی‌خندد</p><p>تا جسم نمی‌کاهد جان می‌نشود فربه</p><p>خوی ملکی بگزین بر دیو امیری کن</p><p>گاو تو چو شد قربان پا بر سر گردون نه</p><h2><a id="poem-4925" href="https://ganjoor.net/moulavi/shams/ghazalsh/sh2301">غزل شمارهٔ ۲۳۰۱</a></h2>
<p>من سرخوش و تو دلخوش غم بی‌دل و بی‌سر به</p><p>دل می‌ده و بر می‌خور از دلبر و دل بر به</p><p>عالم همه چون دریا تن چون صدف جویا</p><p>جان وصف گهر گویا زین‌ها همه گوهر به</p><p>صورت مثل چادر جان رفته به چادر در</p><p>بی‌صورت و بی‌پیکر وز هر چه مصور به</p><p>تو پرده تن دیدی از سینه بنشنیدی</p><p>آن زخمه که دل می‌زد کان پرده دیگر به</p><p>از چهره تو زر می‌زن با چهره زر می‌گو</p><p>با زر غم و بی‌زر غم آخر غم با زر به</p><h2><a id="poem-4926" href="https://ganjoor.net/moulavi/shams/ghazalsh/sh2302">غزل شمارهٔ ۲۳۰۲</a></h2>
<p>هشیار شدم ساقی دستار به من واده</p><p>یا مشک سقا پر کن یا مشک به سقا ده</p><p>نیمی بخور ای ساقی ما را بده آن باقی</p><p>والله که غلط گفتم نی نی همه ما را ده</p><p>ای فتنه مرد و زن امشب در من بشکن</p><p>رخت من و نقد من بردار و به یغما ده</p><p>خواهی که همه دریا آب حیوان گردد</p><p>از جام شراب خود یک جرعه به دریا ده</p><p>خواهی که مه و زهره چون مرغ فرود آید</p><p>زان می که به کف داری یک رطل به بالا ده</p><h2><a id="poem-4927" href="https://ganjoor.net/moulavi/shams/ghazalsh/sh2303">غزل شمارهٔ ۲۳۰۳</a></h2>
<p>ناگاه درافتادم زان قصر و سراپرده</p><p>در قعر چنین چاهی ناخورده و نابرده</p><p>دنیا نبود عیدم من زشتی او دیدم</p><p>گلگونه نهد بر رو آن روسپی زرده</p><p>گلگونه چه آراید آن خاربن بد را</p><p>آن خار فرورفته در هر جگر و گرده</p><p>با تارک گل آمد موبند فروهشته</p><p>ابروی خود از وسمه آن کور سیه کرده</p><p>منگر تو به خلخالش ساق سیهش را بین</p><p>خوش آید شب بازی لیک از سپس پرده</p><p>رو دست بشو از وی ای صوفی روشسته</p><p>دل را بستر از وی ای مرد سراسترده</p><p>بدبخت و گران جانی کو بخت از او جوید</p><p>دربند بزرگی شد می‌سوزد چون خرده</p><p>فریاد رس ای جانان ما را ز گران جانان</p><p>ای از عدمی ما را در چرخ درآورده</p><p>خاموش سخن می‌ران زان خوش دم بی‌پایان</p><p>تا چند سخن سازی تو زین دم بشمرده</p><h2><a id="poem-4928" href="https://ganjoor.net/moulavi/shams/ghazalsh/sh2304">غزل شمارهٔ ۲۳۰۴</a></h2>
<p>هر روز پری زادی از سوی سراپرده</p><p>ما را و حریفان را در چرخ درآورده</p><p>صوفی ز هوای او پشمینه شکافیده</p><p>عالم ز بلای او دستار کشان کرده</p><p>سالوس نتان کردن مستور نتان بودن</p><p>از دست چنین رندی سغراق رضا خورده</p><p>دی رفت سوی گوری در مرده زد او شوری</p><p>معذورم آخر من کمتر نیم از مرده</p><p>هر روز برون آید ساغر به کف و گوید</p><p>والله که بنگذارم در شهر یک افسرده</p><p>ای مونس و ای جانم چندانت بپیچانم</p><p>تا شهد و شکر گردی ای سرکه پرورده</p><p>خستم جگرت را من بستان جگری دیگر</p><p>همچون جگر شیران ای گربه پژمرده</p><p>همرنگ دل من شو زیرا که نمی‌شاید</p><p>من سرخ و سپید ای جان تو زرد و سیه چرده</p><p>خامش کن و خامش کن دررو به حریم دل</p><p>کاندر حرمین دل نبود دل آزرده</p><p>شمس الحق تبریزی بادا دل بدخواهت</p><p>بر گرد جهان گردان در طمع یکی گرده</p><h2><a id="poem-4929" href="https://ganjoor.net/moulavi/shams/ghazalsh/sh2305">غزل شمارهٔ ۲۳۰۵</a></h2>
<p>کی باشد من با تو باده به گرو خورده</p><p>تو برده و من مانده من خرقه گرو کرده</p><p>در می شده من غرقه چون ساغر و چون کوزه</p><p>با یار درافتاده بی‌حاجب و بی‌پرده</p><p>صد نوش تو نوشیده تشریف تو پوشیده</p><p>صد جوش بجوشیده این عالم افسرده</p><p>از نور تو روشن دل چون ماه ز نور خور</p><p>وز بوی گلت خوشدل چون روغن پرورده</p><p>تا خود چه فسون گفتی با گل که شد او خندان</p><p>تا خود چه جفا گفتی با خارک پژمرده</p><p>یک لحظه بخندانی یک لحظه بگریانی</p><p>ای نادره صنعت‌ها در صنع درآورده</p><p>عاقل ز تو نازارد زان روی که زشت آید</p><p>ظلمت ز مه آشفته خاری ز گل آزرده</p><p>بس غصه رسول آمد از منعم و می‌گوید</p><p>ده مرده شکر خوردی بگذار یکی مرده</p><p>پس فکر چو بحر آمد حکمت مثل ماهی</p><p>در فکر سخن زنده در گفت سخن مرده</p><p>نی فکر چو دام آمد دریا پس این دام است</p><p>در دام کجا گنجد جز ماهی بشمرده</p><p>پس دل چو بهشتی دان گفتار زبان دوزخ</p><p>وین فکر چو اعرافی جای گنه و خرده</p><h2><a id="poem-4930" href="https://ganjoor.net/moulavi/shams/ghazalsh/sh2306">غزل شمارهٔ ۲۳۰۶</a></h2>
<p>ناموس مکن پیش آ ای عاشق بیچاره</p><p>تا مرد نظر باشی نی مردم نظاره</p><p>ای عاشق الاهو ز استاره بگیر این خو</p><p>خورشید چو درتابد فانی شود استاره</p><p>آن‌ها که قوی دستند دست تو چرا بستند</p><p>زیرا تو کنون طفلی وین عالم گهواره</p><p>چون در سخن‌ها سفت و الارض مهادا گفت</p><p>ای میخ زمین گشته وز شهر دل آواره</p><p>ای بنده شیر تن هستی تو اسیر تن</p><p>دندان خرد بنما نعمت خور همواره</p><p>تا طفل بود سلطان دایه کندش زندان</p><p>تا شیر خورد ز ایشان نبود شه میخواره</p><p>از سنگ سبو ترسد اما چو شود چشمه</p><p>هر لحظه سبو آید تازان به سوی خاره</p><p>گوید که اگر زین پس او بشکندم شادم</p><p>جان داد مرا آبش یک باره و صد باره</p><p>گر در ره او مردم هم زنده بدو گردم</p><p>خود پاره دهم او را تا او کندم پاره</p><h2><a id="poem-4931" href="https://ganjoor.net/moulavi/shams/ghazalsh/sh2307">غزل شمارهٔ ۲۳۰۷</a></h2>
<p>بربند دهان از نان کآمد شکر روزه</p><p>دیدی هنر خوردن بنگر هنر روزه</p><p>آن شاه دو صد کشور تاجیت نهد بر سر</p><p>بربند میان زوتر کآمد کمر روزه</p><p>زین عالم چون سجین برپر سوی علیین</p><p>بستان نظر حق بین زود از نظر روزه</p><p>ای نقره باحرمت در کوره این مدت</p><p>آتش کندت خدمت اندر شرر روزه</p><p>روزه نم زمزم شد در عیسی مریم شد</p><p>بر طارم چارم شد او در سفر روزه</p><p>کو پر زدن مرغان کو پر ملک ای جان</p><p>این هست پر چینه و آن هست پر روزه</p><p>گر روزه ضرر دارد صد گونه هنر دارد</p><p>سودای دگر دارد سودای سر روزه</p><p>این روزه در این چادر پنهان شده چون دلبر</p><p>از چادر او بگذر واجو خبر روزه</p><p>باریک کند گردن ایمن کند از مردن</p><p>تخمه اثر خوردن مستی اثر روزه</p><p>سی روز در این دریا پا سر کنی و سر پا</p><p>تا دررسی ای مولا اندر گهر روزه</p><p>شیطان همه تدبیرش و آن حیله و تزویرش</p><p>بشکست همه تیرش پیش سپر روزه</p><p>روزه کر و فر خود خوشتر ز تو برگوید</p><p>دربند در گفتن بگشای در روزه</p><p>شمس الحق تبریزی هم صبری و پرهیزی</p><p>هم عید شکرریزی هم کر و فر روزه</p><h2><a id="poem-4932" href="https://ganjoor.net/moulavi/shams/ghazalsh/sh2308">غزل شمارهٔ ۲۳۰۸</a></h2>
<p>یا رب چه کس است آن مه یا رب چه کس است آن مه</p><p>کز چهره بزد آتش در خیمه و در خرگه</p><p>اندر ذقن یوسف چاهی چه عجب چاهی</p><p>صد یوسف کنعانی اندر تک آن خوش چه</p><p>آخر چه کند یوسف کز چاه بپرهیزد</p><p>کو دیده ربودستش و آن چاه میان ره</p><p>آن کس که ربود از رخ مر کاه ربایان را</p><p>انصاف بده آخر با او چه کند یک که</p><p>زنهار نگهدارید زان غمزه زبان‌ها را</p><p>کو مست بود خفته از حال همه آگه</p><p>شطرنج همی‌بازد با بنده و این طرفه</p><p>کاندر دو جهان شه او وز بنده بخواهد شه</p><p>جان بخشد و جان بخشد چندانک فناها را</p><p>در خانه و مان افتد هم ماتم و هم آوه</p><p>او جان بهاران است جان‌هاست درختانش</p><p>جان‌ها شود آبستن هم نسل دهد هم زه</p><p>هر آینه کو بیند شمس الحق تبریزی</p><p>هم آینه برسوزد هم آینه گوید خه</p><h2><a id="poem-4933" href="https://ganjoor.net/moulavi/shams/ghazalsh/sh2309">غزل شمارهٔ ۲۳۰۹</a></h2>
<p>من بی‌خود و تو بی‌خود ما را که برد خانه؟</p><p>من چند تو را گفتم کم خور دو سه پیمانه؟</p><p>در شهر یکی کس را هشیار نمی‌بینم</p><p>هر یک بتر از دیگر شوریده و دیوانه</p><p>جانا به خرابات آ تا لذتِ جان بینی</p><p>جان را چه خوشی باشد بی صحبتِ جانانه؟</p><p>هر گوشه یکی مستی دستی زبرِ دستی</p><p>و آن ساقیِ هر هستی با ساغرِ شاهانه</p><p>تو وقفِ خراباتی دخلت می و خرجت می</p><p>زین وقف به هشیاران مسپار یکی دانه</p><p>ای لولیِ بربط‌زن تو مست‌تری یا من؟</p><p>ای پیشِ چو تو مستی افسونِ من افسانه</p><p>از خانه برون رفتم مستیم به پیش آمد</p><p>در هر نظرش مضمر صد گلشن و کاشانه</p><p>چون کشتیِ بی‌لنگر کژ می‌شد و مژ می‌شد</p><p>وز حسرتِ او مرده صد عاقل و فرزانه</p><p>گفتم: ز کجایی تو؟ تسخر زد و گفت: ای جان</p><p>نیمیم ز ترکستان نیمیم ز فرغانه</p><p>نیمیم ز آب و گِل نیمیم ز جان و دل</p><p>نیمیم لبِ دریا نیمی همه دردانه</p><p>گفتم که: رفیقی کن با من که منم خویشت</p><p>گفتا که: بنشناسم من خویش ز بیگانه</p><p>من بی‌دل و دستارم در خانهٔ خمّارم</p><p>یک سینه سخن دارم هین شرح دهم یا نه؟</p><p>در حلقهٔ لنگانی می‌باید لنگیدن</p><p>این پند ننوشیدی از خواجهٔ علیانه</p><p>سرمستِ چنان خوبی کی کم بود از چوبی؟</p><p>برخاست فغان آخر از استن حنانه</p><p>شمس‌الحقِ تبریزی از خلق چه پرهیزی؟</p><p>اکنون که درافکندی صد فتنهٔ فتانه</p><h2><a id="poem-4934" href="https://ganjoor.net/moulavi/shams/ghazalsh/sh2310">غزل شمارهٔ ۲۳۱۰</a></h2>
<p>ای غایب از این محضر از مات سلام الله</p><p>وی از همه حاضرتر از مات سلام الله</p><p>ای نور پسندیده وی سرمه هر دیده</p><p>احسنت زهی منظر از مات سلام الله</p><p>ای صورت روحانی وی رحمت ربانی</p><p>بر مؤمن و بر کافر از مات سلام الله</p><p>چون ماه تمام آیی و آن گاه ز بام آیی</p><p>ای ماه تو را چاکر از مات سلام الله</p><p>ای غایب بس حاضر بر حال همه ناظر</p><p>وی بحر پر از گوهر از مات سلام الله</p><p>ای شاهد بی‌نقصان وی روح ز تو رقصان</p><p>وی مستی تو در سر از مات سلام الله</p><p>ای جوشش می از تو وی شکر نی از تو</p><p>وز هر دو تویی خوشتر از مات سلام الله</p><p>شمس الحق تبریزی در لخلخه آمیزی</p><p>هم مشکی و هم عنبر از مات سلام الله</p><h2><a id="poem-4935" href="https://ganjoor.net/moulavi/shams/ghazalsh/sh2311">غزل شمارهٔ ۲۳۱۱</a></h2>
<p>از انبهی ماهی دریا به نهان گشته</p><p>انبه شده قالب‌ها تا پرده جان گشته</p><p>از فرقت آن دریا چون زهر شده شکر</p><p>زهر از هوس دریا آب حیوان گشته</p><p>در عشرت آن دریا نی این و نه آن بوده</p><p>بر ساحل این خشکی این گشته و آن گشته</p><p>اندر هوس دریا ای جان چو مرغابی</p><p>چندان تو چنین گفته کز عشق چنان گشته</p><p>دوش از شکم دریا برخاست یکی صورت</p><p>و آن غمزه‌اش از دریا بس سخته کمان گشته</p><p>دل گفت به زیر لب من جان نبرم از وی</p><p>سوگند به جان دل کان کار چنان گشته</p><p>از غمزه غمازی وز طرفه بغدادی</p><p>دل گشته چنان شادی جانم همدان گشته</p><p>در بیشه درافتاده در نیم شبی آتش</p><p>در پختن این شیران تا مغز پزان گشته</p><p>از شعله آن بیشه تابان شده اندیشه</p><p>تا قالب جان پیشه بی‌جا و مکان گشته</p><p>گرمابه روحانی آوخ چه پری خوان است</p><p>وین عالم گورستان چون جامه کنان گشته</p><p>از بهر چنین سری در سوسن‌ها بنگر</p><p>دستوری گفتن نی سر جمله زبان گشته</p><p>شمس الحق تبریزی درتافته از روزن</p><p>تا آنچ نیارم گفت چون ماه عیان گشته</p><h2><a id="poem-4936" href="https://ganjoor.net/moulavi/shams/ghazalsh/sh2312">غزل شمارهٔ ۲۳۱۲</a></h2>
<p>دیدم رخ ترسا را با ما چو گل اشکفته</p><p>هم خلوت و هم بی‌گه در دیر صفا رفته</p><p>با آن مه بی‌نقصان سرمست شده رقصان</p><p>دستی سر زلف او دستی می بگرفته</p><p>در رسته بازاری هر جا بده اغیاری</p><p>در جانش زده ناری آن خونی آشفته</p><p>و آن لعل چو بگشاید تا قند شکر خاید</p><p>از عرش نثار آید بس گوهر ناسفته</p><p>دل دزدد و بستاند وز سر دلت داند</p><p>تا جمله فروخواند پنهانی ناگفته</p><p>از حسن پری زاده صد بی‌دل و دل داده</p><p>در هر طرف افتاده هم یک یک و هم جفته</p><p>نوری که از او تابد هر چشم که برتابد</p><p>بیدار ابد یابد در کالبد خفته</p><p>از هفت فلک بیرون وز هر دو جهان افزون</p><p>وین طرفه که آن بی‌چون اندر دل بنهفته</p><p>از بهر چنین مشکل تبریز شده حاصل</p><p>و اندر پی شمس الدین پای دل من کفته</p><h2><a id="poem-4937" href="https://ganjoor.net/moulavi/shams/ghazalsh/sh2313">غزل شمارهٔ ۲۳۱۳</a></h2>
<p>ای جان تو جانم را از خویش خبر کرده</p><p>اندیشه تو هر دم در بنده اثر کرده</p><p>ای هر چه بیندیشی در خاطر تو آید</p><p>بر بنده همان لحظه آن چیز گذر کرده</p><p>از شیوه و ناز تو مشغول شده جانم</p><p>مکر تو به پنهانی خود کار دگر کرده</p><p>بر یاد لب تو نی هر صبح بنالیده</p><p>عشقت دهن نی را پرقند و شکر کرده</p><p>از چهره چون ماهت وز قد و کمرگاهت</p><p>چون ماه نو این جانم خود را چو قمر کرده</p><p>خود را چو کمر کردم باشد به میان آیی</p><p>ای چشم تو سوی من از خشم نظر کرده</p><p>از خشم نظر کردی دل زیر و زبر کردی</p><p>تا این دل آواره از خویش سفر کرده</p><h2><a id="poem-4938" href="https://ganjoor.net/moulavi/shams/ghazalsh/sh2314">غزل شمارهٔ ۲۳۱۴</a></h2>
<p>ای روی تو رویم را چون روی قمر کرده</p><p>اجزای مرا چشمت اصحاب نظر کرده</p><p>باد تو درختم را در رقص درآورده</p><p>یاد تو دهانم را پرشهد و شکر کرده</p><p>دانی که درخت من در رقص چرا آید</p><p>ای شاخ و درختم را پربرگ و ثمر کرده</p><p>از برگ نمی‌نازد وز میوه نمی‌یازد</p><p>ای صبر درختم را تو زیر و زبر کرده</p><h2><a id="poem-4939" href="https://ganjoor.net/moulavi/shams/ghazalsh/sh2315">غزل شمارهٔ ۲۳۱۵</a></h2>
<p>دل دست به یک کاسه با شهره صنم کرده</p><p>انگشت برآورده اندر دهنم کرده</p><p>دل از سر غمازی یک وعده از او گفته</p><p>درخواسته من از وی او نیز کرم کرده</p><p>عشقش ز پی غیرت گفتا که عوض جان ده</p><p>این گفت به جان رفته جان نیز نعم کرده</p><p>از بعد چنان شهدی وز بعد چنان عهدی</p><p>لشکرکش هجرانت بر بنده ستم کرده</p><p>از هجر عجب نبود این ظلم و ستم کردن</p><p>کو پرچم عشاقان صد گونه علم کرده</p><p>ای آنک ز یک برقی از حسن جمال خود</p><p>این جمله هستی را در حال عدم کرده</p><p>وآنگه ز وجود تو برساخته هستی را</p><p>تا جمله حوادث را انوار قدم کرده</p><p>ده چشم شده جان‌ها چون نای بنالیده</p><p>چون چنگ شده تن‌ها هم پشت به خم کرده</p><p>بس شادی در شادی کان را تو به جان دادی</p><p>وز بهر حسودان را در صورت غم کرده</p><p>اندر پی مخدومی شمس الحق تبریزی</p><p>کی باشد تن چون دل از دیده قدم کرده</p><h2><a id="poem-4940" href="https://ganjoor.net/moulavi/shams/ghazalsh/sh2316">غزل شمارهٔ ۲۳۱۶</a></h2>
<p>امروز بت خندان می‌بخش کند خنده</p><p>عالم همه خندان شد بگذشت ز حد خنده</p><p>پیوسته حسد بودی پرغصه ولیک این دم</p><p>می‌جوشد و می‌روید از عین حسد خنده</p><p>در من بنگر ای جان تا هر دو سلف خندیم</p><p>کان خنده بی‌پایان آورد مدد خنده</p><p>بربسته و بررسته غرقند در این رسته</p><p>تا با همگان باشد از عین ابد خنده</p><p>تا چند نهان خندم پنهان نکنم زین پس</p><p>هر چند نهان دارم از من بجهد خنده</p><p>ور تو پنهان داری ناموس تو من دانم</p><p>کاندر سر هر مویت درجست دو صد خنده</p><p>هر ذره که می‌پوید بی‌خنده نمی‌روید</p><p>از نیست سوی هستی ما را کی کشد خنده</p><p>خنده پدر و مادر در چرخ درآوردت</p><p>بنمود به هر طورت الطاف احد خنده</p><p>آن دم که دهان خندد در خنده جان بنگر</p><p>کان خنده بی‌دندان در لب بنهد خنده</p><h2><a id="poem-4941" href="https://ganjoor.net/moulavi/shams/ghazalsh/sh2317">غزل شمارهٔ ۲۳۱۷</a></h2>
<p>ای خاک کف پایت رشک فلکی بوده</p><p>جان من و جان تو در اصل یکی بوده</p><p>در خانه نقشینی دیدم صنم چینی</p><p>خون خواره صد آدم جان ملکی بوده</p><p>صد ماه یقینم شد اندر دل شب پنهان</p><p>صد نور یقین دیدم مشتاق شکی بوده</p><p>گفتم به ایاز ای حر محمود شدی آخر</p><p>در شاه چه جا کردی ای آیبکی بوده</p><p>ای سگ که ز اصحابی در کهف تو در خوابی</p><p>چون شیر خدا گشتی اول سگکی بوده</p><p>ای ماهی در آتش تو جانب دریا کش</p><p>ای پیشتر از عالم در وی سمکی بوده</p><p>شمس الحق تبریزم همرنگ تو می‌خیزم</p><p>من مرده تو گرد من بحر نمکی بوده</p><h2><a id="poem-4942" href="https://ganjoor.net/moulavi/shams/ghazalsh/sh2318">غزل شمارهٔ ۲۳۱۸</a></h2>
<p>مستی ده و هستی ده ای غمزه خماره</p><p>تو دلبر و استادی ما عاشق و این کاره</p><p>ما بر سر هر پشته گم کرده سر رشته</p><p>بیچاره تو گشته تو چاره بیچاره</p><p>صد چشمه بجوشانی در سینه چون مرمر</p><p>ای آب روان کرده از مرمر و از خاره</p><p>ای سنگ سیه را تو کرده مدد دیده</p><p>وی از پس نومیدی بشکفته گل از ساره</p><p>ای نور روان کرده از پیه دو چشم ما</p><p>و اندیشه روان کرده از خون دل پاره</p><h2><a id="poem-4943" href="https://ganjoor.net/moulavi/shams/ghazalsh/sh2319">غزل شمارهٔ ۲۳۱۹</a></h2>
<p>آن یار غریب من آمد به سوی خانه</p><p>امروز تماشا کن اشکال غریبانه</p><p>یاران وفا را بین اخوان صفا را بین</p><p>در رقص که بازآمد آن گنج به ویرانه</p><p>ای چشم چمن می‌بین وی گوش سخن می‌چین</p><p>بگشای لب نوشین ای یار خوش افسانه</p><p>امروز می باقی بی‌صرفه ده ای ساقی</p><p>از بحر چه کم گردد زین یک دو سه پیمانه</p><p>پیمانه و پیمانه در باده دوی نبود</p><p>خواهی که یکی گردد بشکن تو دو پیمانه</p><p>من باز شکارم جان دربند مدارم جان</p><p>زین بیش نمی‌باشم چون جغد به ویرانه</p><p>قانع نشوم با تو صبر از دل من گم شد</p><p>رو با دگری می‌گو من نشنوم افسانه</p><p>من دانه افلاکم یک چند در این خاکم</p><p>چون عدل بهار آمد سرسبز شود دانه</p><p>تو آفت مرغانی زان دانه که می‌دانی</p><p>یک مشت برافشانی ز انبار پر از دانه</p><p>ای داده مرا رونق صد چون فلک ازرق</p><p>ای دوست بگو مطلق این هست چنین یا نه</p><p>بار دگر ای جان تو زنجیر بجنبان تو</p><p>وز دور تماشا کن در مردم دیوانه</p><p>خود گلشن بخت است این یا رب چه درخت است این</p><p>صد بلبل مست این جا هر لحظه کند لانه</p><p>جان گوش کشان آید دل سوی خوشان آید</p><p>زیرا که بهار آمد شد آن دی بیگانه</p><h2><a id="poem-4944" href="https://ganjoor.net/moulavi/shams/ghazalsh/sh2320">غزل شمارهٔ ۲۳۲۰</a></h2>
<p>بی‌برگی بستان بین کآمد دی دیوانه</p><p>خوبان چمن رفتند از باغ سوی خانه</p><p>زردی رخ بستان کز فرقت آن خوبان</p><p>بستان شده گورستان زندان شده کاشانه</p><p>ترکان پری چهره نک عزم سفر کردند</p><p>یک یک به سوی قشلق از غارت بیگانه</p><p>کی باشد کاین ترکان از قشلق بازآیند</p><p>چون گنج بدید آید زین گوشه ویرانه</p><p>کی باشد کاین مستان آیند سوی بستان</p><p>سرسبز و خوش و حیران رقصان شده مستانه</p><p>ز انبار تهی گردد پر گردد پیمانه</p><p>آن عالم انبار است وین عالم پیمانه</p><p>پیمانه چو شد خالی ز انبار بباید جست</p><p>ز انبار نهان کان جا پوسیده نشد دانه</p><h2><a id="poem-4945" href="https://ganjoor.net/moulavi/shams/ghazalsh/sh2321">غزل شمارهٔ ۲۳۲۱</a></h2>
<p>ای دل به کجایی تو آگاه هیی یا نه</p><p>از سر تو برون کن هی سودای گدایانه</p><p>در بزم چنان شاهی در نور چنان ماهی</p><p>خط در دو جهان درکش چه جای یکی خانه</p><p>در دولت سلطانی گر یاوه شود جانی</p><p>یک جان چه محل دارد در خدمت جانانه</p><p>گر جان بداندیشت گوید بد شه پیشت</p><p>ده بر دهن او زن تا کم کند افسانه</p><p>یک دانه به یک بستان بیع است بده بستان</p><p>و آن گاه چو سرمستان می‌گو که زهی دانه</p><p>شاهی نگری خندان چون ماه و دو صد چندان</p><p>بی‌ناز خوشاوندان بی‌زحمت بیگانه</p><p>شمس الحق تبریزی آن کو به تو بازآید</p><p>آن باز بود عرشی بر عرش کند لانه</p><h2><a id="poem-4946" href="https://ganjoor.net/moulavi/shams/ghazalsh/sh2322">غزل شمارهٔ ۲۳۲۲</a></h2>
<p>هر روز فقیران را هم عید و هم آدینه</p><p>نی عید کهن گشته آدینه دیگینه</p><p>عیدانه بپوشیده همچون مه عید ای جان</p><p>از نور جمال خود نی خرقه پشمینه</p><p>ماننده عقل و دین بیرون و درون شیرین</p><p>نی سیر درآکنده اندر دل گوزینه</p><p>درپوش چنین خرقه می‌گرد در این حلقه</p><p>مانند دل روشن در پیشگه سینه</p><p>در جوی روان ای جان خاشاک کجا پاید</p><p>در جان و روان ای جان چون خانه کند کینه</p><p>در دیده قدس این دم شاخی است تر و تازه</p><p>در دیده حس این دم افسانه دیرینه</p><h2><a id="poem-4947" href="https://ganjoor.net/moulavi/shams/ghazalsh/sh2323">غزل شمارهٔ ۲۳۲۳</a></h2>
<p>ای دل تو بگو هستم چون ماهی بر تابه</p><p>کاستیزه همی‌گیرد او را مگر از لابه</p><p>نی نی تو بنال ای دل زیرا که من مسکین</p><p>بی‌صورت او هستم چون صورت گرمابه</p><p>شد خانه چو زندانم شب خواب نمی‌دانم</p><p>تا او نشود با من همخانه و همخوابه</p><p>حسن تو و عشق من در شهر شده شهره</p><p>برداشته هر مطرب آن بر دف و شبابه</p><p>ای در هوست غرقه هم صوفی و هم خرقه</p><p>هم بنده بیچاره هم خواجه نسابه</p><h2><a id="poem-4948" href="https://ganjoor.net/moulavi/shams/ghazalsh/sh2324">غزل شمارهٔ ۲۳۲۴</a></h2>
<p>روزی تو مرا بینی میخانه درافتاده</p><p>دستار گرو کرده بیزار ز سجاده</p><p>من مست و حریفم مست زلف خوش او در دست</p><p>احسنت زهی شاهد شاباش زهی باده</p><p>لب نیز شده مستک گم کرده ره بوسه</p><p>من مستک و لب مستک و آن بوسه قواده</p><p>این دلبر پرفتنه با جمله دستان‌ها</p><p>خوش خفته و جمله شب این عشرت آماده</p><p>این صورت‌ها جمله از پرتو او باشد</p><p>و آن روح قدس پاک است از صورت‌ها ساده</p><p>شمس الحق تبریزی شرحی است مر این‌ها را</p><p>آن خسرو روحانی شاهنشه شه زاده</p><h2><a id="poem-4949" href="https://ganjoor.net/moulavi/shams/ghazalsh/sh2325">غزل شمارهٔ ۲۳۲۵</a></h2>
<p>امروز من و باده و آن یار پری زاده</p><p>احسنت زهی خرم شاباش زهی باده</p><p>بازیم یکی عشقی در زیر گلیمی به</p><p>بر حلقه هر جمعی بر رسته هر جاده</p><p>این حلقه زرین را در گوش درآویزم</p><p>یعنی که از این خدمت آزادم و آزاده</p><p>عشق من و روی تو از عهد قدم بوده‌ست</p><p>روی من از اول بد بر روی تو بنهاده</p><h2><a id="poem-4950" href="https://ganjoor.net/moulavi/shams/ghazalsh/sh2326">غزل شمارهٔ ۲۳۲۶</a></h2>
<p>ای بر سر بازاری دستار چنان کرده</p><p>رو با دگران کرده ما را نگران کرده</p><p>ما را بگزیده لب کیم بر تو امشب</p><p>و آن خلوت چون شکر یا لب شکران کرده</p><p>با صدق ابوبکری چون جمله همه مکری</p><p>کو زهره که بشمارم این کرده و آن کرده</p><p>زهد از تو مباحی شد تسبیح صراحی شد</p><p>جان را که فلاحی شد با رطل گران کرده</p><p>جان شد چو کبوتر جان زوتر هله زوتر جان</p><p>ای تن تنتن کرده تن را همه جان کرده</p><p>از عشق شب زلفت آن ماه گدازیده</p><p>وز پرتو رخسارت خورشید فغان کرده</p><p>ای دفتر هر سری شمس الحق تبریزی</p><p>ای طرفه بغدادی ما را همدان کرده</p><h2><a id="poem-4951" href="https://ganjoor.net/moulavi/shams/ghazalsh/sh2327">غزل شمارهٔ ۲۳۲۷</a></h2>
<p>ای جنبش هر شاخی از لون دگر میوه</p><p>هر کس ز دگر جامی مستک شده کالیوه</p><p>در پرده دو صد خاتون رخساره دریدستند</p><p>بر روی زنان هر یک از جفت دگر بیوه</p><p>در کامه هر ماهی شستی است ز صیادی</p><p>آن ناله کنان آوه وین ناله کنان ای وه</p><p>جبریل همی‌رقصد در عشق جمال حق</p><p>عفریت همی‌رقصد در عشق یکی دیوه</p><p>ای مطرب مشتاقان شمس الحق تبریزی</p><p>می‌نال در این پرده زنهار همین شیوه</p><h2><a id="poem-4952" href="https://ganjoor.net/moulavi/shams/ghazalsh/sh2328">غزل شمارهٔ ۲۳۲۸</a></h2>
<p>چون عزم سفر کردی فی لطف امان الله</p><p>پیروز تو واگردی فی لطف امان الله</p><p>ای شادکن دل‌ها اندر همه منزل‌ها</p><p>در حسن و وفا فردی فی لطف امان الله</p><p>هم رایت احسان را هم آیت ایمان را</p><p>تا عرش برآوردی فی لطف امان الله</p><p>تو بیش کنی کم را از دل ببری غم را</p><p>از رخ ببری زردی فی لطف امان الله</p><p>از آتش رخسارت وز لعل شکربارت</p><p>در دی نبود سردی فی لطف امان الله</p><p>آگاه تویی در ده احسنت زهی سرده</p><p>هم دادی و هم خوردی فی لطف امان الله</p><p>در عشق خداوندی شمس الحق تبریزی</p><p>چون عشق جوامردی فی لطف امان الله</p><h2><a id="poem-4953" href="https://ganjoor.net/moulavi/shams/ghazalsh/sh2329">غزل شمارهٔ ۲۳۲۹</a></h2>
<p>هر موی من از عشقت بیت و غزلی گشته</p><p>هر عضو من از ذوقت خم عسلی گشته</p><p>خورشید حمل رویت دریای عسل خویت</p><p>هر ذره ز خورشیدت صاحب عملی گشته</p><p>این دل ز هوای تو دل را به هوا داده</p><p>وین جان ز لقای تو برج حملی گشته</p><h2><a id="poem-4954" href="https://ganjoor.net/moulavi/shams/ghazalsh/sh2330">غزل شمارهٔ ۲۳۳۰</a></h2>
<p>آن عشق جگرخواره کز خون شود او فربه</p><p>ای بارخدا بر ما نرمش کن و رحمش ده</p><p>روزی که نریزد خون رنجیش بدید آمد</p><p>جز از جگر عاشق آن رنج نگردد به</p><p>تیر نظرت دیدم جان گفت زهی دولت</p><p>پرم چو کمان پرم من از کشش آن زه</p><p>من خاک دژم بودم در کتم عدم بودم</p><p>آمد به سر گورم عشقت که هلا برجه</p><p>از بانگ تو برجستم در عهد تو بنشستم</p><p>ما را تو تعاهد کن سالار تویی در ده</p><p>بیخود بنشین پیشم بیخود کن و بی‌خویشم</p><p>تا هیچ نیندیشم نی از که نی از مه</p><p>بر نطع پیادستم من اسپ نمی‌خواهم</p><p>من مات توام ای شه رخ بر رخ من برنه</p><p>ای یوسف عیسی دم با زر غم و بی‌زر غم</p><p>پیش آر تو جام جم والله که تویی سرده</p><p>زان می که از او سینه صافی است چو آیینه</p><p>پیش آر و مده وعده بر شنبه و پنجشنبه</p><h2><a id="poem-4955" href="https://ganjoor.net/moulavi/shams/ghazalsh/sh2331">غزل شمارهٔ ۲۳۳۱</a></h2>
<p>ای دلبر بی‌صورت صورتگر ساده</p><p>وی ساغر پرفتنه به عشاق بداده</p><p>از گفتن اسرار دهان را تو ببسته</p><p>و آن در که نمی‌گویم در سینه گشاده</p><p>تا پرده برانداخت جمال تو نهانی</p><p>دل در سر ساقی شد و سر در سر باده</p><p>صبحی که همی‌راند خیال تو سواره</p><p>جان‌های مقدس عدد ریگ پیاده</p><p>و آن‌ها که به تسبیح بر افلاک بنامند</p><p>تسبیح گسستند و گرو کرده سجاده</p><p>جان طاقت رخسار تو بی‌پرده ندارد</p><p>وز هر چه بگوییم جمال تو زیاده</p><p>چون اشتر مست است مرا جان ز پی تو</p><p>بر گردن اشتر تن من بسته قلاده</p><p>شمس الحق تبریز دلم حامله توست</p><p>کی بینم فرزند بر اقبال تو زاده</p><h2><a id="poem-4956" href="https://ganjoor.net/moulavi/shams/ghazalsh/sh2332">غزل شمارهٔ ۲۳۳۲</a></h2>
<p>ای آنک تو را ما ز همه کون گزیده</p><p>بگذاشته ما را تو و در خود نگریده</p><p>تو شرم نداری که تو را آینه ماییم</p><p>تو آینه ناقص کژشکل خریده</p><p>ای بی‌خبر از خویش که از عکس دل تو</p><p>بر عارض جان‌ها گل و گلزار دمیده</p><p>صد روح غلام تو تو هر دم چو کنیزک</p><p>آراسته خود را و به بازار دویده</p><p>بر چرخ ز شادی جمال تو عروسی است</p><p>ای همچو کمان جان تو در غصه خمیده</p><p>صد خرمن نعمت جهت پیشکش تو</p><p>وز بهر یکی دانه در این دام پریده</p><p>ای آنک شنیدی سخن عشق ببین عشق</p><p>کو حالت بشنیده و کو حالت دیده</p><p>در عشق همان کس که تو را دوش بیاراست</p><p>امشب تو به خلوتگه عشق آی جریده</p><p>چون صبر بود از شه شمس الحق تبریز</p><p>ای آب حیات ابد از شاه چشیده</p>
</body></html>