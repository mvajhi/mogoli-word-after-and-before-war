<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4210" href="https://ganjoor.net/moulavi/shams/ghazalsh/sh1586">غزل شمارهٔ ۱۵۸۶</a></h2>
<p>خویش را چون خار دیدم سوی گل بگریختم</p><p>خویش را چون سرکه دیدم در شکر آمیختم</p><p>کاسه پرزهر بودم سوی تریاق آمدم</p><p>ساغری دردی بدم در آب حیوان ریختم</p><p>دیده پردرد بودم دست در عیسی زدم</p><p>خام دیدم خویش را در پخته‌ای آویختم</p><p>خاک کوی عشق را من سرمه جان یافتم</p><p>شعر گشتم در لطافت سرمه را می بیختم</p><p>عشق گوید راست می گویی ولی از خود مبین</p><p>من چو بادم تو چو آتش من تو را انگیختم</p><h2><a id="poem-4211" href="https://ganjoor.net/moulavi/shams/ghazalsh/sh1587">غزل شمارهٔ ۱۵۸۷</a></h2>
<p>عشوه دادستی که من در بی‌وفایی نیستم</p><p>بس کن آخر بس کن آخر روستایی نیستم</p><p>چون جدا کردی به خنجر عاشقان را بند بند</p><p>چون مرا گویی که دربند جدایی نیستم</p><p>من یکی کوهم ز آهن در میان عاشقان</p><p>من ز هر بادی نگردم من هوایی نیستم</p><p>من چو آب و روغنم هرگز نیامیزم به کس</p><p>زانک من جان غریبم این سرایی نیستم</p><p>ای در اندیشه فرورفته که آوه چون کنم</p><p>خود بگو من کدخدایم من خدایی نیستم</p><p>من نگویم چون کنم دریا مرا تا چون برد</p><p>غرقه‌ام در بحر و دربند سقایی نیستم</p><p>در غم آنم که او خود را نماید بی‌حجاب</p><p>هیچ اندربند خویش و خودنمایی نیستم</p><h2><a id="poem-4212" href="https://ganjoor.net/moulavi/shams/ghazalsh/sh1588">غزل شمارهٔ ۱۵۸۸</a></h2>
<p>من سر خم را ببستم باز شد پهلوی خم</p><p>آنک خم را ساخت هم او می شناسد خوی خم</p><p>کوزه‌ها محتاج خم و خم‌ها محتاج جو</p><p>در میان خم چه باشد آنچ دارد جوی خم</p><p>مستیان بس پدید و خمشان را کس ندید</p><p>عالمی زیر و زبر پیچان شده از بوی خم</p><p>گر نبودی بوی آن خم در دماغ خاص و عام</p><p>پس به هر محفل چرا دارند گفت و گوی خم</p><p>بوی خمش خلق را در کوزه فقاع کرد</p><p>شد هزاران ترک و رومی بنده و هندوی خم</p><p>جادوی بر خم نشیند می دواند شهر شهر</p><p>جادوان را ریش خندی می کند جادوی خم</p><p>در سر خود پیچ ای دل مست و بیخود چون شراب</p><p>همچنین می رو خراب از بوی خم تا روی خم</p><p>تا ببینی ناگهان مستی رمیده از جهان</p><p>نزد خم ای جان عمم که منم خالوی خم</p><p>روی از آن سو کن کز این سو گفت و گو را راه نیست</p><p>چون ز شش سو وارهیدی بازیابی سوی خم</p><h2><a id="poem-4213" href="https://ganjoor.net/moulavi/shams/ghazalsh/sh1589">غزل شمارهٔ ۱۵۸۹</a></h2>
<p>چشم بگشا جان نگر کش سوی جانان می برم</p><p>پیش آن عید ازل جان بهر قربان می برم</p><p>چون کبوترخانه جان‌ها از او معمور گشت</p><p>پس چرا این زیره را من سوی کرمان می برم</p><p>زانک هر چیزی به اصلش شاد و خندان می رود</p><p>سوی اصل خویش جان را شاد و خندان می برم</p><p>زیر دندان تا نیاید قند شیرین کی بود</p><p>جان همچون قند را من زیر دندان می برم</p><p>تا که زر در کان بود او را نباشد رونقی</p><p>سوی زرگر اندک اندک زودش از کان می برم</p><p>دود آتش کفر باشد نور او ایمان بود</p><p>شمع جان را من ورای کفر و ایمان می برم</p><p>سوی هر ابری که او منکر شود خورشید را</p><p>آفتابی زیر دامن بهر برهان می برم</p><p>شمس تبریز ارمغانم گوهر بحر دل است</p><p>من ز شرم جان پاکت همچو عمان می برم</p><h2><a id="poem-4214" href="https://ganjoor.net/moulavi/shams/ghazalsh/sh1590">غزل شمارهٔ ۱۵۹۰</a></h2>
<p>چون ز صورت برتر آمد آفتاب و اخترم</p><p>از معانی در معانی تا روم من خوشترم</p><p>در معانی گم شدستم همچنین شیرینتر است</p><p>سوی صورت بازنایم در دو عالم ننگرم</p><p>در معانی می گدازم تا شوم همرنگ او</p><p>زانک معنی همچو آب و من در او چون شکرم</p><p>دل نگیرد هیچ کس را از حیات جان خویش</p><p>من از این معنی ز صورت یاد نارم لاجرم</p><p>می خرامم من به باغ از باغ با روحانیان</p><p>چون گل سرخ لطیف و تازه چون نیلوفرم</p><p>کشتی تن را چو موجم تخته تخته بشکنم</p><p>خویشتن را بسکلم چون خویشتن را لنگرم</p><p>ور من از سختی دل در کار خود سستی کنم</p><p>زود از دریا برآید شعله‌های آذرم</p><p>همچو زر خندان خوشم اندر میان آتشش</p><p>زانک گر ز آتش برآیم همچو زر من بفسرم</p><p>من ز افسونی چو ماری سر نهادم بر خطش</p><p>تا چه افتد ای برادر از خط او بر سرم</p><p>من ز صورت سیر گشتم آمدم سوی صفات</p><p>هر صفت گوید درآ این جا که بحر اخضرم</p><p>چون سکندر ملک دارم شمس تبریزی ز لطف</p><p>سوی لشکرهای معنی لاجرم سرلشکرم</p><h2><a id="poem-4215" href="https://ganjoor.net/moulavi/shams/ghazalsh/sh1591">غزل شمارهٔ ۱۵۹۱</a></h2>
<p>وقت آن آمد که من سوگندها را بشکنم</p><p>بندها را بردرانم پندها را بشکنم</p><p>چرخ بدپیوند را من برگشایم بند بند</p><p>همچو شمشیر اجل پیوندها را بشکنم</p><p>پنبه‌ای از لاابالی در دو گوش دل نهم</p><p>پند نپذیرم ز صبر و بندها را بشکنم</p><p>مهر برگیرم ز قفل و در شکرخانه روم</p><p>تا ز شاخی زان شکر این قندها را بشکنم</p><p>تا به کی از چند و چون آخر ز عشقم شرم باد</p><p>کی ز چونی برتر آیم چندها را بشکنم</p><h2><a id="poem-4216" href="https://ganjoor.net/moulavi/shams/ghazalsh/sh1592">غزل شمارهٔ ۱۵۹۲</a></h2>
<p>نی تو گفتی از جفای آن جفاگر نشکنم</p><p>نی تو گفتی عالمی در عشق او برهم زنم</p><p>نی تو دست او گرفتی عهد کردی دو به دو</p><p>کز پی آن جان و دل این جان و دل را برکنم</p><p>نور چشمت چون منم دورم مبین ای نور چشم</p><p>سوی بالا بنگر آخر زانک من بر روزنم</p><p>ای سررشته طرب‌ها عیسی دوران تویی</p><p>سر از این روزن فروکن گر چه من چون سوزنم</p><p>عشق را روز قیامت آتش و دودی بود</p><p>نور آن آتش تو باشی دود آن آتش منم</p><p>تا نبینم روی چون گلزار آن صد نوبهار</p><p>همچو لاله من سیه دل صدزبان چون سوسنم</p><p>شاه شمس الدین تبریزی منت عاشق بسم</p><p>روز بزمت همچو مومم روز رزمت آهنم</p><h2><a id="poem-4217" href="https://ganjoor.net/moulavi/shams/ghazalsh/sh1593">غزل شمارهٔ ۱۵۹۳</a></h2>
<p>روی نیکت بد کند من نیک را بر بد نهم</p><p>عاشقی بس پخته‌ام این ننگ را بر خود نهم</p><p>ننگ عاشق ننگ دارد از همه فخر جهان</p><p>ننگ را من بر سر آن عشرت بی‌حد نهم</p><p>علم چون چادر گشاید در برم گیرد به لطف</p><p>حرف‌های علم را بر گردن ابجد نهم</p><p>تاج زرین چون نهد از عاشقی بر فرق من</p><p>تخت خود را من برآرم بر سر فرقد نهم</p><p>چون در آب زندگانی صورتم پنهان شود</p><p>صورت خود را به پیش صورت احمد نهم</p><p>نام شمس الدین تبریزی چو بنویسم بدانک</p><p>شکر دلخواه را در اشکم کاغذ نهم</p><h2><a id="poem-4218" href="https://ganjoor.net/moulavi/shams/ghazalsh/sh1594">غزل شمارهٔ ۱۵۹۴</a></h2>
<p>ایها العشاق آتش گشته چون استاره‌ایم</p><p>لاجرم رقصان همه شب گرد آن مه پاره‌ایم</p><p>تا بود خورشید حاضر هست استاره ستیر</p><p>بی‌رخ خورشید ما می دانک ما آواره‌ایم</p><p>الصلا ای عاشقان‌هان الصلا این کاریان</p><p>باده کاری است این جا زانک ما این کاره‌ایم</p><p>هر سحر پیغام آن پیغامبر خوبان رسد</p><p>کالصلا بیچارگان ما عاشقان را چاره‌ایم</p><p>نعره لبیک لبیک از همه برخاسته</p><p>مصحف معنی تویی ما هر یکی سی پاره‌ایم</p><p>خونبهای کشتگان چون غمزه خونی اوست</p><p>در میان خون خود چون طفلک خون خواره‌ایم</p><p>کوه طور از باده‌اش بیخود شد و بدمست شد</p><p>ما چه کوه آهنیم آخر چه سنگ خاره‌ایم</p><p>یک جو از سرش نگوییم ار همه جو جو شویم</p><p>گرد خرمنگاه چرخ ار چه که ما سیاره‌ایم</p><p>همچو مریم حامله نور خدایی گشته‌ایم</p><p>گر چو عیسی بسته این جسم چون گهواره‌ایم</p><p>از درون باره این عقل خود ما را مجو</p><p>زانک در صحرای عشقش ما برون باره‌ایم</p><p>عشق دیوانه‌ست و ما دیوانه دیوانه‌ایم</p><p>نفس اماره‌ست و ما اماره اماره‌ایم</p><p>مفخر تبریز شمس الدین تو بازآ زین سفر</p><p>بهر حق یک بارگی ما عاشق یک باره‌ایم</p><h2><a id="poem-4219" href="https://ganjoor.net/moulavi/shams/ghazalsh/sh1595">غزل شمارهٔ ۱۵۹۵</a></h2>
<p>سر قدم کردیم و آخر سوی جیحون تاختیم</p><p>عالمی برهم زدیم و چست و بیرون تاختیم</p><p>چون براق عشق عرشی بود زیر ران ما</p><p>گنبدی کردیم و سوی چرخ گردون تاختیم</p><p>عالم چون را مثال ذره‌ها برهم زدیم</p><p>تا به پیش تخت آن سلطان بی‌چون تاختیم</p><p>فهم و وهم و عقل انسان جملگی در ره بریخت</p><p>چونک از شش حد انسان سخت افزون تاختیم</p><p>چونک در سینور مجنونان آن لیلی شدیم</p><p>سرکش آمد مرکب و از حد مجنون تاختیم</p><p>نفس چون قارون ز سعی ما درون خاک شد</p><p>بعد از آن مردانه سوی گنج قارون تاختیم</p><p>دشت و هامون روح گیرد گر بیابد ذره‌ای</p><p>ز آنچ ما از نور او در دشت و هامون تاختیم</p><p>بس صدف‌های چو گوهر زیر سنگی کوفتیم</p><p>تا به سوی گنج‌های در مکنون تاختیم</p><p>سوی شمع شمس تبریزی به بیشه شیر جان</p><p>بوده پروانه نپنداری که اکنون تاختیم</p><h2><a id="poem-4220" href="https://ganjoor.net/moulavi/shams/ghazalsh/sh1596">غزل شمارهٔ ۱۵۹۶</a></h2>
<p>چون همه یاران ما رفتند و تنها ماندیم</p><p>یار تنهاماندگان را دم به دم می خواندیم</p><p>جمله یاران چون خیال از پیش ما برخاستند</p><p>ما خیال یار خود را پیش خود بنشاندیم</p><p>ساعتی از جوی مهرش آب بر دل می زدیم</p><p>ساعتی زیر درختش میوه می افشاندیم</p><p>ساعتی می کرد بر ما شکر و گوهر نثار</p><p>ساعتی از شکر او ما مگس می راندیم</p><p>چون خیال او درآمد بر درش دربان شدیم</p><p>چون خیال او برون شد ما در این درماندیم</p><h2><a id="poem-4221" href="https://ganjoor.net/moulavi/shams/ghazalsh/sh1597">غزل شمارهٔ ۱۵۹۷</a></h2>
<p>این چه کژطبعی بود که صد هزاران غم خوریم</p><p>جمع مستان را بخوان تا باده‌ها با هم خوریم</p><p>باده‌ای کابرار را دادند اندر یشربون</p><p>با جنید و بایزید و شبلی و ادهم خوریم</p><p>ابر نبود ماه ما را تا جفای شب کشیم</p><p>مرگ نبود عاشقان را تا غم ماتم خوریم</p><p>نفس ماده کیست تا ما تیغ خود بر وی زنیم</p><p>زخم بر رستم زنیم و زخم از رستم خوریم</p><p>بود مردم خوار عالم خلق عالم را بخورد</p><p>خالق آورده‌ست ما را تا که ما عالم خوریم</p><p>این جهان افسونگرست و وعده فردا دهد</p><p>ما از آن زیرکتریم ای خوش پسر که دم خوریم</p><p>گر پری زادیم شب جمعیت پریان بود</p><p>ور ز آدم زاده‌ایم آن باده با آدم خوریم</p><p>گه از آن کف گوهر هستی و سرمستی بریم</p><p>گه از آن دف نعره و فریاد زیر و بم خوریم</p><p>ماهییم و ساقی ما نیست جز دریای عشق</p><p>هیچ دریا کم شود زان رو که بیش و کم خوریم</p><p>گه چو گردون از مه و خورشید اشکم پر کنیم</p><p>گر چو خورشید آب‌ها را جمله بی‌اشکم خوریم</p><p>شمس تبریزی تو سلطانی و ما بنده توییم</p><p>لاجرم در دور تو باده به جام جم خوریم</p><h2><a id="poem-4222" href="https://ganjoor.net/moulavi/shams/ghazalsh/sh1598">غزل شمارهٔ ۱۵۹۸</a></h2>
<p>ای خوشا روزا که ما معشوق را مهمان کنیم</p><p>دیده از روی نگارینش نگارستان کنیم</p><p>گر ز داغ هجر او دردی است در دل‌های ما</p><p>ز آفتاب روی او آن درد را درمان کنیم</p><p>چون به دست ما سپارد زلف مشک افشان خویش</p><p>پیش مشک افشان او شاید که جان قربان کنیم</p><p>آن سر زلفش که بازی می کند از باد عشق</p><p>میل دارد تا که ما دل را در او پیچان کنیم</p><p>او به آزار دل ما هر چه خواهد آن کند</p><p>ما به فرمان دل او هر چه گوید آن کنیم</p><p>این کنیم و صد چنین و منتش بر جان ماست</p><p>جان و دل خدمت دهیم و خدمت سلطان کنیم</p><p>آفتاب رحمتش در خاک ما درتافته‌ست</p><p>ذره‌های خاک خود را پیش او رقصان کنیم</p><p>ذره‌های تیره را در نور او روشن کنیم</p><p>چشم‌های خیره را در روی او تابان کنیم</p><p>چوب خشک جسم ما را کو به مانند عصاست</p><p>در کف موسی عشقش معجز ثعبان کنیم</p><p>گر عجب‌های جهان حیران شود در ما رواست</p><p>کاین چنین فرعون را ما موسی عمران کنیم</p><p>نیمه‌ای گفتیم و باقی نیم کاران بو برند</p><p>یا برای روز پنهان نیمه را پنهان کنیم</p><h2><a id="poem-4223" href="https://ganjoor.net/moulavi/shams/ghazalsh/sh1599">غزل شمارهٔ ۱۵۹۹</a></h2>
<p>چون بدیدم صبح رویت در زمان برخیستم</p><p>گرم در کار آمدم موقوف مطرب نیستم</p><p>همچو سایه در طوافم گرد نور آفتاب</p><p>گه سجودش می کنم گاهی به سر می ایستم</p><p>گه درازم گاه کوته همچو سایه پیش نور</p><p>جمله فرعونم چو هستم چون نیم موسیستم</p><p>من میان اصبعین حکم حقم چون قلم</p><p>در کف موسی عصا گاهی و گه افعیستم</p><p>عشق را اندیشه نبود زانک اندیشه عصاست</p><p>عقل را باشد عصا یعنی که من اعمیستم</p><p>روح موقوف اشارت می بنالد هر دمی</p><p>بر سر ره منتظر موقوف یک آریستم</p><p>چون از این جا نیستم این جا غریبم من غریب</p><p>چون در این جا بی‌قرارم آخر از جاییستم</p><h2><a id="poem-4224" href="https://ganjoor.net/moulavi/shams/ghazalsh/sh1600">غزل شمارهٔ ۱۶۰۰</a></h2>
<p>از شهنشه شمس دین من ساغری را یافتم</p><p>در درون ساغرش چشمه خوری را یافتم</p><p>تابش سینه و برت را خود ندارد چشم تاب</p><p>شکر ایزد را که من زین دلبری را یافتم</p><p>میرداد قهر چون ماری فروکوبد سرش</p><p>آنک گوید در دو کونش هم سری را یافتم</p><p>چون درون طره‌اش دریافتم دل را عجب</p><p>در درون مشک رفتم عنبری را یافتم</p><p>گر ببینی طوطی جان مرا گرد لبش</p><p>می پرد پرک زنان که شکری را یافتم</p><p>گر بپرسندت حکایت کن که من بر جام لعل</p><p>عاشقی مستی جوانی می خوری را یافتم</p><p>گر کسی منکر شود تو گردن او را ببند</p><p>می کشانش روسیه که منکری را یافتم</p><p>در میان طره‌اش رخسار چون آتش ببین</p><p>گو میان مشک و عنبر مجمری را یافتم</p><p>چون گشاید لعل را او تا نثار در کند</p><p>گو که در خورشید از رحمت دری را یافتم</p><p>چون دکان سرپزان سرها و دل‌ها پیش او</p><p>هست بی‌پایان در آن سرها سری را یافتم</p><p>چون نگه کردم سر من بود پر از عشق او</p><p>من برون از هر دو عالم منظری را یافتم</p><p>من به برج ثور دیدم منکر آن آفتاب</p><p>گاو جستم من ز ثور و خود خری را یافتم</p><p>من صف رستم دلان جستم بدیدم شاه را</p><p>ترک آن کردم چو بی‌صف صفدری را یافتم</p><p>من همی‌کشتی سوی تبریز راندم می نرفت</p><p>پس ز جان بر کشتی خود لنگری را یافتم</p><h2><a id="poem-4225" href="https://ganjoor.net/moulavi/shams/ghazalsh/sh1601">غزل شمارهٔ ۱۶۰۱</a></h2>
<p>بار دیگر از دل و از عقل و جان برخاستیم</p><p>یار آمد در میان ما از میان برخاستیم</p><p>از فنا رو تافتیم و در بقا دربافتیم</p><p>بی‌نشان را یافتیم و از نشان برخاستیم</p><p>گرد از دریا برآوردیم و دود از نه فلک</p><p>از زمان و از زمین و آسمان برخاستیم</p><p>هین که مستان آمدند و راه را خالی کنید</p><p>نی غلط گفتم ز راه و راهبان برخاستیم</p><p>آتش جان سر برآورد از زمین کالبد</p><p>خاست افغان از دل و ما چون فغان برخاستیم</p><p>کم سخن گوییم وگر گوییم کم کس پی برد</p><p>باده افزون کن که ما با کم زنان برخاستیم</p><p>هستی است آن زنان و کار مردان نیستی است</p><p>شکر کاندر نیستی ما پهلوان برخاستیم</p><h2><a id="poem-4226" href="https://ganjoor.net/moulavi/shams/ghazalsh/sh1602">غزل شمارهٔ ۱۶۰۲</a></h2>
<p>می بسازد جان و دل را بس عجایب کان صیام</p><p>گر تو خواهی تا عجب گردی عجایب دان صیام</p><p>گر تو را سودای معراج است بر چرخ حیات</p><p>دانک اسب تازی تو هست در میدان صیام</p><p>هیچ طاعت در جهان آن روشنی ندهد تو را</p><p>چونک بهر دیده دل کوری ابدان صیام</p><p>چونک هست این صوم نقصان حیات هر ستور</p><p>خاص شد بهر کمال معنی انسان صیام</p><p>چون حیات عاشقان از مطبخ تن تیره بود</p><p>پس مهیا کرد بهر مطبخ ایشان صیام</p><p>چیست آن اندر جهان مهلکتر و خون ریزتر</p><p>بر دل و جان و جا خون خواره شیطان صیام</p><p>خدمت خاص نهانی تیزنفع و زودسود</p><p>چیست پیش حضرت درگاه این سلطان صیام</p><p>ماهی بیچاره را آب آن چنان تازه نکرد</p><p>آنچ کرد اندر دل و جان‌های مشتاقان صیام</p><p>در تن مرد مجاهد در ره مقصود دل</p><p>هست بهتر از حیات صد هزاران جان صیام</p><p>گر چه ایمان هست مبنی بر بنای پنج رکن</p><p>لیک والله هست از آن‌ها اعظم الارکان صیام</p><p>لیک در هر پنج پنهان کرده قدر صوم را</p><p>چون شب قدر مبارک هست خود پنهان صیام</p><p>سنگ بی‌قیمت که صد خروار از او کس ننگرد</p><p>لعل گرداند چو خورشیدش درون کان صیام</p><p>شیر چون باشی که تو از روبهی لرزان شوی</p><p>چیره گرداند تو را بر بیشه شیران صیام</p><p>بس شکم خاری کند آن کو شکم خواری کند</p><p>نیست اندر طالع جمع شکم خواران صیام</p><p>خاتم ملک سلیمان است یا تاجی که بخت</p><p>می نهد بر تارک سرهای مختاران صیام</p><p>خنده صایم به است از حال مفطر در سجود</p><p>زانک می بنشاندت بر خوان الرحمان صیام</p><p>در خورش آن بام تون از تو به آلایش بود</p><p>همچو حمامت بشوید از همه خذلان صیام</p><p>شهوت خوردن ستاره نحس دان تاریک دل</p><p>نور گرداند چو ماهت در همه کیوان صیام</p><p>هیچ حیوانی تو دیدی روشن و پرنور علم</p><p>تن چو حیوان است مگذار از پی حیوان صیام</p><p>شهوت تن را تو همچون نیشکر درهم شکن</p><p>تا درون جان ببینی شکر ارزان صیام</p><p>قطره‌ای تو سوی بحری کی توانی آمدن</p><p>سوی بحرت آورد چون سیل و چون باران صیام</p><p>پای خود را از شرف مانند سر گردان به صوم</p><p>زانک هست آرامگاه مرد سرگردان صیام</p><p>خویشتن را بر زمین زن در گه غوغای نفس</p><p>دست و پایی زن که بفروشم چنین ارزان صیام</p><p>گر چه نفست رستمی باشد مسلط بر دلت</p><p>لرز بر وی افکند چون بر گل لرزان صیام</p><p>ظلمتی کز اندرونش آب حیوان می زهد</p><p>هست آن ظلمت به نزد عقل هشیاران صیام</p><p>گر تو خواهی نور قرآن در درون جان خویش</p><p>هست سر نور پاک جمله قرآن صیام</p><p>بر سر خوان‌های روحانی که پاکان شسته اند</p><p>مر تو را همکاسه گرداند بدان پاکان صیام</p><p>روزه چون روزت کند روشن دل و صافی روان</p><p>روز عید وصل شه را ساخته قربان صیام</p><p>در صیام ار پا نهی شادی کنان نه با گشاد</p><p>چون حرام است و نشاید پیش غمناکان صیام</p><p>زود باشد کز گریبان بقا سر برزند</p><p>هر که در سر افکند ماننده دامان صیام</p><h2><a id="poem-4227" href="https://ganjoor.net/moulavi/shams/ghazalsh/sh1603">غزل شمارهٔ ۱۶۰۳</a></h2>
<p>چونک در باغت به زیر سایه طوبیستم</p><p>گرم در کار آمدم موقوف مطرب نیستم</p><p>همچو سایه بر طوافم گرد نور آفتاب</p><p>گه سجودش می کنم گاهی به سر می ایستم</p><p>گه درازم گاه کوته همچو سایه پیش نور</p><p>جمله فرعونم چو هستم چون نیم موسیستم</p><p>من میان اصبعین حکم حقم چون قلم</p><p>در کف موسی عصا گاهی و گه افعیستم</p><p>عشق را اندیشه نبود زانک اندیشه عصاست</p><p>عقل را باشد عصا یعنی که من اعمیستم</p><p>روح موقوف اشارت می بنالد هر دمی</p><p>بر سر ره منتظر موقوف یک آریستم</p><p>چون از این جا نیستم این جا غریبم من غریب</p><p>چون در این جا بی‌قرارم آخر از جاییستم</p><h2><a id="poem-4228" href="https://ganjoor.net/moulavi/shams/ghazalsh/sh1604">غزل شمارهٔ ۱۶۰۴</a></h2>
<p>بده آن باده دوشین که من از نوش تو مستم</p><p>بده ای حاتم عالم قدح زفت به دستم</p><p>ز من ای ساقی مردان نفسی روی مگردان</p><p>دل من مشکن اگر نه قدح و شیشه شکستم</p><p>قدحی بود به دستم بفکندم بشکستم</p><p>کف صد پای برهنه من از آن شیشه بخستم</p><p>تو بدان شیشه پرستی که ز شیشه است شرابت</p><p>می من نیست ز شیره ز چه رو شیشه پرستم</p><p>بکش ای دل می جانی و بخسب ایمن و فارغ</p><p>که سر غصه بریدم ز غم و غصه برستم</p><p>دل من رفت به بالا تن من رفت به پستی</p><p>من بیچاره کجایم نه به بالا نه به پستم</p><p>چه خوش آویخته سیبم که ز سنگت نشکیبم</p><p>ز بلی چون بشکیبم من اگر مست الستم</p><p>تو ز من پرس که این عشق چه گنج است و چه دارد</p><p>تو مرا نیز از او پرس که گوید چه کسستم</p><p>به لب جوی چه گردی بجه از جوی چو مردی</p><p>بجه از جوی و مرا جو که من از جوی بجستم</p><p>فلئن قمت اقمنا و لئن رحت رحلنا</p><p>چو بخوردی تو بخوردم چو نشستی تو نشستم</p><p>منم آن مست دهلزن که شدم مست به میدان</p><p>دهل خویش چو پرچم به سر نیزه ببستم</p><p>چه خوش و بیخود شاهی هله خاموش چو ماهی</p><p>چو ز هستی برهیدم چه کشی باز به هستم</p><h2><a id="poem-4229" href="https://ganjoor.net/moulavi/shams/ghazalsh/sh1605">غزل شمارهٔ ۱۶۰۵</a></h2>
<p>بزن آن پرده نوشین که من از نوش تو مستم</p><p>بده ای حاتم مستان قدح زفت به دستم</p><p>هله ای سرده مستان به غضب روی مگردان</p><p>که من از عربده ناگه قدحی چند شکستم</p><p>چه کم آید قدح آن را که دهد بیست سبوکش</p><p>بشکن شیشه هستی که چو تو نیست پرستم</p><p>تو مپرسم که کیی تو بده آن ساغر شش سو</p><p>چو شدم مست ببینی چه کسستم چه کسستم</p><p>چو من از باده پرستی شده‌ام غرقه مستی</p><p>دگرم خیره چه جویی که من از جوی تو جستم</p><p>بده ای خواجه بابا مکن امروز محابا</p><p>که رگ غصه بریدم ز غم و غصه برستم</p><p>چو منم سایه حسنت بکنم آنچ بکردی</p><p>چو بخوردی تو بخوردم چو نشستی تو نشستم</p><p>منم آن مست دهلزن که شدم مست به میدان</p><p>دهل خویش چو پرچم به سر نیزه ببستم</p><p>خمش ار فانی راهی که فنا خامشی آرد</p><p>چو رهیدیم ز هستی تو مکن باز به هستم</p><h2><a id="poem-4230" href="https://ganjoor.net/moulavi/shams/ghazalsh/sh1606">غزل شمارهٔ ۱۶۰۶</a></h2>
<p>هله دوشت یله کردم شب دوشت یله کردم</p><p>دغل و عشوه که دادی به دل پاک بخوردم</p><p>بده امشب هم از آنم نخورم عشوه من امشب</p><p>تو گر از عهد بگردی من از آن عهد نگردم</p><p>چو همه نور و ضیایی به دل و دیده درآیی</p><p>به دم گرم بپرسی چو شنیدی دم سردم</p><p>نفسی شاخ نباتم نفسی پیش تو ماتم</p><p>چه کنم چاره چه دارم به کفت مهره نردم</p><p>چو روی مست و پیاده قدمت را همه فرشم</p><p>چو روی راه سواره ز پی اسب تو گردم</p><p>مکن ای جان همه ساله تو به فردام حواله</p><p>تو مرا گول گرفتی که سلیمم سره مردم</p><p>خود اگر گول و سلیمم تو روا داری و شاید</p><p>که دل سنگ بسوزد چو شود واقف دردم</p><p>به خدا کت نگذارم کم از این نیز نباشد</p><p>که نهی چهره سرخت نفسی بر رخ زردم</p><p>وگر از لطف درآیی که بر این هم بفزایی</p><p>به یکی بوسه ز شادی دو جهان را بنوردم</p><p>فعلاتن فعلاتن فعلاتن فعلاتن</p><p>تو گمان داشتی ای جان که مگر رفتم و مردم</p><h2><a id="poem-4231" href="https://ganjoor.net/moulavi/shams/ghazalsh/sh1607">غزل شمارهٔ ۱۶۰۷</a></h2>
<p>ز فلک قوت بگیرم دهن از لوت ببندم</p><p>شکم ار زار بگرید من عیار بخندم</p><p>مثل بلبل مستم قفس خویش شکستم</p><p>سوی بالا بپریدم که من از چرخ بلندم</p><p>نه چنان مست و خرابم که خورد آتش و آبم</p><p>همگی غرق جنونم همگی سلسله مندم</p><p>کله ار رفت بر او گو نه کلم سلسله مویم</p><p>خر اگر مرد بر او گو که بر این پشت سمندم</p><p>همه پرباد از آنم که منم نای و تو نایی</p><p>چو تویی خویش من ای جان پی این خویش پسندم</p><p>ز پی قند و نبات تو بسی طبله شکستم</p><p>ز پی آب حیات تو بسی جوی بکندم</p><p>چو تویی روح جهان را جهت چشم بدان را</p><p>اگرم پاک بسوزی سزد ایرا که سپندم</p><p>اگر از سوز چو عودم وگر از ساز چو عیدم</p><p>نه از آن عید بخندم نه از این عود برندم</p><p>سر سودای تو دارم سر اندیشه نخارم</p><p>خبرم نیست که چونم نظرم نیست که چندم</p><p>ترشی نیست در آن خد ترش او کرد به قاصد</p><p>که اگر روترشم من نه همان شهدم و قندم</p><p>چو دلم مست تو باشد همه جان‌هاست غلامم</p><p>وگر از دست تو آید نکند زهر گزندم</p><p>طرف سدره جان را تو فروکش به کفم نه</p><p>سوی آن قلعه عالی تو برانداز کمندم</p><p>نه بر این دخل بچفسم نه از این چرخ بترسم</p><p>چو فزون خرج کنم من نه فزون دخل دهندم</p><h2><a id="poem-4232" href="https://ganjoor.net/moulavi/shams/ghazalsh/sh1608">غزل شمارهٔ ۱۶۰۸</a></h2>
<p>چه کسم من چه کسم من که بسی وسوسه مندم</p><p>گه از آن سوی کشندم گه از این سوی کشندم</p><p>ز کشاکش چو کمانم به کف گوش کشانم</p><p>قدر از بام درافتد چو در خانه ببندم</p><p>مگر استاره چرخم که ز برجی سوی برجی</p><p>به نحوسیش بگریم به سعودیش بخندم</p><p>به سما و به بروجش به هبوط و به عروجش</p><p>نفسی همتک بادم نفسی من هلپندم</p><p>نفسی آتش سوزان نفسی سیل گریزان</p><p>ز چه اصلم ز چه فصلم به چه بازار خرندم</p><p>نفسی فوق طباقم نفسی شام و عراقم</p><p>نفسی غرق فراقم نفسی راز تو رندم</p><p>نفسی همره ماهم نفسی مست الهم</p><p>نفسی یوسف چاهم نفسی جمله گزندم</p><p>نفسی رهزن و غولم نفسی تند و ملولم</p><p>نفسی زین دو برونم که بر آن بام بلندم</p><p>بزن ای مطرب قانون هوس لیلی و مجنون</p><p>که من از سلسله جستم وتد هوش بکندم</p><p>به خدا که نگریزی قدح مهر نریزی</p><p>چه شود ای شه خوبان که کنی گوش به پندم</p><p>هله ای اول و آخر بده آن باده فاخر</p><p>که شد این بزم منور به تو ای عشق پسندم</p><p>بده آن باده جانی ز خرابات معانی</p><p>که بدان ارزد چاکر که از آن باده دهندم</p><p>بپران ناطق جان را تو از این منطق رسمی</p><p>که نمی‌یابد میدان بگو حرف سمندم</p><h2><a id="poem-4233" href="https://ganjoor.net/moulavi/shams/ghazalsh/sh1609">غزل شمارهٔ ۱۶۰۹</a></h2>
<p>چو یکی ساغر مردی ز خم یار برآرم</p><p>دو جهان را و نهان را همه از کار برآرم</p><p>ز پس کوه برآیم علم عشق نمایم</p><p>ز دل خاره و مرمر دم اقرار برآرم</p><p>ز تک چاه کسی را تو به صد سال برآری</p><p>من دیوانه بی‌دل به یکی بار برآرم</p><p>چو از آن کوه بلندم کمر عشق ببندم</p><p>ز کمرگاه منافق سر زنار برآرم</p><p>بر من نیست من و ما عدمم بی‌سر و بی‌پا</p><p>سر و دل زان بنهادم که سر از یار برآرم</p><p>به تو دیوار نمایم سوی خود در بگشایم</p><p>به میان دست نباشد در و دیوار برآرم</p><p>تا چه از کار فزایی سر و دستار نمایی</p><p>که من از هر سر مویی سر و دستار برآرم</p><p>تو ز بی‌گاه چه لنگی ز شب تیره چه ترسی</p><p>که من از جانب مغرب مه انوار برآرم</p><p>تو ز تاتار هراسی که خدا را نشناسی</p><p>که دو صد رایت ایمان سوی تاتار برآرم</p><p>هله این لحظه خموشم چو می عشق بنوشم</p><p>زره جنگ بپوشم صف پیکار برآرم</p><p>هله شمس الحق تبریز ز فراق تو چنانم</p><p>که هیاهوی و فغان از سر بازار برآرم</p><h2><a id="poem-4234" href="https://ganjoor.net/moulavi/shams/ghazalsh/sh1610">غزل شمارهٔ ۱۶۱۰</a></h2>
<p>منم آن عاشق عشقت که جز این کار ندارم</p><p>که بر آن کس که نه عاشق به جز انکار ندارم</p><p>دل غیر تو نجویم سوی غیر تو نپویم</p><p>گل هر باغ نبویم سر هر خار ندارم</p><p>به تو آوردم ایمان دل من گشت مسلمان</p><p>به تو دل گفت که ای جان چو تو دلدار ندارم</p><p>چو تویی چشم و زبانم دو نبینم دو نخوانم</p><p>جز یک جان که تویی آن به کس اقرار ندارم</p><p>چو من از شهد تو نوشم ز چه رو سرکه فروشم</p><p>جهت رزق چه کوشم نه که ادرار ندارم</p><p>ز شکربوره سلطان نه ز مهمانی شیطان</p><p>بخورم سیر بر این خوان سر ناهار ندارم</p><p>نخورم غم نخورم غم ز ریاضت نزنم دم</p><p>رخ چون زر بنگر گر زر بسیار ندارم</p><p>نخورد خسرو دل غم مگر الا غم شیرین</p><p>به چه دل غم خورم آخر دل غمخوار ندارم</p><p>پی هر خایف و ایمن کنمی شرح ولیکن</p><p>ز سخن گفتن باطن دل گفتار ندارم</p><p>تو که بی‌داغ جنونی خبری گوی که چونی</p><p>که من از چون و چگونه دگر آثار ندارم</p><p>چو ز تبریز برآمد مه شمس الحق و دینم</p><p>سر این ماه شبستان سپهدار ندارم</p><h2><a id="poem-4235" href="https://ganjoor.net/moulavi/shams/ghazalsh/sh1611">غزل شمارهٔ ۱۶۱۱</a></h2>
<p>مکن ای دوست غریبم سر سودای تو دارم</p><p>من و بالای مناره که تمنای تو دارم</p><p>ز تو سرمست و خمارم خبر از خویش ندارم</p><p>سر خود نیز نخارم که تقاضای تو دارم</p><p>دل من روشن و مقبل ز چه شد با تو بگویم</p><p>که در این آینه دل رخ زیبای تو دارم</p><p>مکن ای دوست ملامت بنگر روز قیامت</p><p>همه موجم همه جوشم در دریای تو دارم</p><p>مشنو قول طبیبان که شکر زاید صفرا</p><p>به شکر داروی من کن چه که صفرای تو دارم</p><p>هله ای گنبد گردون بشنو قصه‌ام اکنون</p><p>که چو تو همره ماهم بر و پهنای تو دارم</p><p>بر دربان تو آیم ندهد راه و براند</p><p>خبرش نیست که پنهان چه تماشای تو دارم</p><p>ز درم راه نباشد ز سر بام و دریچه</p><p>ستر الله علینا چه علالای تو دارم</p><p>هله دربان عوان خو مدهم راه و سقط گو</p><p>چو دفم می زن بر رو دف و سرنای تو دارم</p><p>چو دف از سیلی مطرب هنرم بیش نماید</p><p>بزن و تجربه می کن همه هیهای تو دارم</p><p>هله زین پس نخروشم نکنم فتنه نجوشم</p><p>به دلم حکم کی دارد دل گویای تو دارم</p><h2><a id="poem-4236" href="https://ganjoor.net/moulavi/shams/ghazalsh/sh1612">غزل شمارهٔ ۱۶۱۲</a></h2>
<p>منم آن کس که نبینم بزنم فاخته گیرم</p><p>من از آن خارکشانم که شود خار حریرم</p><p>به کی مانم به کی مانم که سطرلاب جهانم</p><p>همه اشکال فلک را به یکایک بپذیرم</p><p>ز پس کوه معانی علم عشق برآمد</p><p>چو علمدار برآمد برهاند ز زحیرم</p><p>ز سحر گر بگریزم تو یقین دان که خفاشم</p><p>ز ضرر گر بگریزم تو یقین دان که ضریرم</p><p>چو ز بادی بگریزم چو خسم سخره بادم</p><p>چو دهانم نپذیرد به خدا خام و خمیرم</p><p>نه چو خورشید جهانم شه یک روزه فانی</p><p>که نیندیشد و گوید که چه میرم که بمیرم</p><p>نه چو گردون نه چو چرخم نه چو مرغم نه چو فرخم</p><p>نه چو مریخ سلح کش نه چو مه نیمه و زیرم</p><p>چو منی خوار نباشد که تویی حافظ و یارم</p><p>بر خلق ابن قلیلم بر تو ابن کثیرم</p><p>هنر خویش بپوشم ز همه تا نخرندم</p><p>بدو صد عیب بلنگم که خرد جز تو امیرم</p><p>نخورم جز جگر و دل که جگرگوشه شیرم</p><p>نه چون یوزان خسیسم که بود طعمه پنیرم</p><p>ز شرر زان نگریزم که زرم نی زر قلبم</p><p>ز خطر زان نگریزم که در این ملک خطیرم</p><p>همگان مردنیانند نمایند و نپایند</p><p>تو بیا کآب حیاتی که ز تو نیست گزیرم</p><p>تو مرا جان بقایی که دهی جام حیاتم</p><p>تو مرا گنج عطایی که نهی نام فقیرم</p><p>هله بس کن هله بس کن کم آواز جرس کن</p><p>که کهم من نه صدایم قلمم من نه صریرم</p><p>فعلاتن فعلاتن فعلاتن فعلاتن</p><p>همه می گوی و مزن دم ز شهنشاه شهیرم</p><h2><a id="poem-4237" href="https://ganjoor.net/moulavi/shams/ghazalsh/sh1613">غزل شمارهٔ ۱۶۱۳</a></h2>
<p>به خدا کز غم عشقت نگریزم نگریزم</p><p>وگر از من طلبی جان نستیزم نستیزم</p><p>قدحی دارم بر کف به خدا تا تو نیایی</p><p>هله تا روز قیامت نه بنوشم نه بریزم</p><p>سحرم روی چو ماهت شب من زلف سیاهت</p><p>به خدا بی‌رخ و زلفت نه بخسبم نه بخیزم</p><p>ز جلال تو جلیلم ز دلال تو دلیلم</p><p>که من از نسل خلیلم که در این آتش تیزم</p><p>بده آن آب ز کوزه که نه عشقی است دوروزه</p><p>چو نماز است و چو روزه غم تو واجب و ملزم</p><p>به خدا شاخ درختی که ندارد ز تو بختی</p><p>اگرش آب دهد یم شود او کنده هیزم</p><p>بپر ای دل سوی بالا به پر و قوت مولا</p><p>که در آن صدر معلا چو تویی نیست ملازم</p><p>همگان وقت بلاها بستایند خدا را</p><p>تو شب و روز مهیا چو فلک جازم و حازم</p><p>صفت مفخر تبریز نگویم به تمامت</p><p>چه کنم رشک نخواهد که من آن غالیه بیزم</p><h2><a id="poem-4238" href="https://ganjoor.net/moulavi/shams/ghazalsh/sh1614">غزل شمارهٔ ۱۶۱۴</a></h2>
<p>بزن آن پرده دوشین که من امروز خموشم</p><p>ز تف آتش عشقت من دلسوز خموشم</p><p>منم آن باز که مستم ز کله بسته شدستم</p><p>ز کله چشم فرازم ز کله دوز خموشم</p><p>ز نگار خوش پنهان ز یکی آتش پنهان</p><p>چو دل افروخته گشتم ز دلفروز خموشم</p><p>چو بدیدم که دهانم شد غماز نهانم</p><p>سخن فاش چه گویم که ز مرموز خموشم</p><p>به ره عشق خیالش چو قلاووز من آمد</p><p>ز رهش گویم لیکن ز قلاووز خموشم</p><p>ز غم افروخته گشتم به غم آموخته گشتم</p><p>ز غم ار ناله برآرم ز غم آموز خموشم</p><h2><a id="poem-4239" href="https://ganjoor.net/moulavi/shams/ghazalsh/sh1615">غزل شمارهٔ ۱۶۱۵</a></h2>
<p>من اگر دست زنانم نه من از دستْ زنانم</p><p>نه از اینم نه از آنم من از آن شهر کلانم</p><p>نه پی زمر و قمارم نه پی خمر و عقارم</p><p>نه خمیرم نه خمارم نه چنینم نه چنانم</p><p>من اگر مست و خرابم نه چو تو مست شرابم</p><p>نه ز خاکم نه ز آبم نه از این اهل زمانم</p><p>خرد پوره آدم چه خبر دارد از این دم</p><p>که من از جمله عالم به دو صد پرده نهانم</p><p>مشنو این سخن از من و نه زین خاطر روشن</p><p>که از این ظاهر و باطن نه پذیرم نه ستانم</p><p>رخ تو گر چه که خوب است قفس جان تو چوب است</p><p>برم از من که بسوزی که زبانه‌ست زبانم</p><p>نه ز بویم نه ز رنگم نه ز نامم نه ز ننگم</p><p>حذر از تیر خدنگم که خدایی است کمانم</p><p>نه می خام ستانم نه ز کس وام ستانم</p><p>نه دم و دام ستانم هله ای بخت جوانم</p><p>چو گلستان جنانم طربستان جهانم</p><p>به روان همه مردان که روان است روانم</p><p>شکرستان خیالت بر من گلشکر آرد</p><p>به گلستان حقایق گل صدبرگ فشانم</p><p>چو درآیم به گلستان گل افشان وصالت</p><p>ز سر پا بنشانم که ز داغت به نشانم</p><p>عجب ای عشق چه جفتی چه غریبی چه شگفتی</p><p>چو دهانم بگرفتی به درون رفت بیانم</p><p>چو به تبریز رسد جان سوی شمس الحق و دینم</p><p>همه اسرار سخن را به نهایت برسانم</p><h2><a id="poem-4240" href="https://ganjoor.net/moulavi/shams/ghazalsh/sh1616">غزل شمارهٔ ۱۶۱۶</a></h2>
<p>ز یکی پسته دهانی صنمی بسته دهانم</p><p>چو برویید نباتش چو شکر بست زبانم</p><p>همه خوبی قمر او همه شادی است مگر او</p><p>که از او من تن خود را ز شکر بازندانم</p><p>تو چه پرسی که کدامی تو در این عشق چه نامی</p><p>صنما شاه جهانی ز تو من شاد جهانم</p><p>چو قدح ریخته گشتم به تو آمیخته گشتم</p><p>چو بدیدم که تو جانی مثل جان پنهانم</p><p>وگرم هست اگر من بنه انگشت تو بر من</p><p>که من اندر طلب خود سر انگشت گزانم</p><p>چو از او در تک و تابم ز پیش سخت شتابم</p><p>چو مرا برد به نارم دو چو خود بازستانم</p><p>چو شکرگیر تو گشتم چو من از تیر تو گشتم</p><p>چه شد ار بهر شکارت شکند تیر و کمانم</p><p>چو صلاح دل و دین را مه خورشید یقین را</p><p>به تو افتاد محبت تو شدی جان و روانم</p><h2><a id="poem-4241" href="https://ganjoor.net/moulavi/shams/ghazalsh/sh1617">غزل شمارهٔ ۱۶۱۷</a></h2>
<p>بت بی‌نقش و نگارم جز تو یار ندارم</p><p>تویی آرام دل من مبر ای دوست قرارم</p><p>ز جفای تو حزینم جز عشقت نگزینم</p><p>هوسی نیست جز اینم جز از این کار ندارم</p><p>تو به رخسار چو ماهی چه لطیفی و چه شاهی</p><p>تو مرا پشت و پناهی ز تو آراسته کارم</p><p>جز عشقت نپذیرم جز زلف تو نگیرم</p><p>که در این عهد چو تیرم که بر این چنگ چو تارم</p><p>تن ما را همه جان کن همه را گوهر کان کن</p><p>ز طرب چشمه روان کن به سوی باغ و بهارم</p><h2><a id="poem-4242" href="https://ganjoor.net/moulavi/shams/ghazalsh/sh1618">غزل شمارهٔ ۱۶۱۸</a></h2>
<p>علم عشق برآمد برهانم ز زحیرم</p><p>به لب چشمه حیوان بکشم پای بمیرم</p><p>به که مانم به که مانم که سطرلاب جهانم</p><p>چو قضا حکم روانم نه امیرم نه وزیرم</p><p>بروی ای عالم هستی همه را پای ببستی</p><p>تو اگر جان منستی نپذیرم نپذیرم</p><h2><a id="poem-4243" href="https://ganjoor.net/moulavi/shams/ghazalsh/sh1619">غزل شمارهٔ ۱۶۱۹</a></h2>
<p>تو گواه باش خواجه که ز توبه توبه کردم</p><p>بشکست جام توبه چو شراب عشق خوردم</p><p>به جمال بی‌نظیرت به شراب شیرگیرت</p><p>که به گرد عهد و توبه نروم دگر نگردم</p><p>به لب شکرفشانت به ضمیر غیب دانت</p><p>که نه سخره جهانم نه زبون سرخ و زردم</p><p>به رخ چو آفتابت به حلاوت خطابت</p><p>که هزارساله ره من ز ورای گرم و سردم</p><p>به هوای همچو رخشت به لوای روح بخشت</p><p>که به جز تو کس نداند که کیم چگونه مردم</p><p>به سعادت صباحت به قیامت صبوحت</p><p>که سجل آسمان را به فر تو درنوردم</p><p>هله ای شه مخلد تو بگو به ساقی خود</p><p>چو کسی ترش درآید دهدش ز درد در دم</p><p>هله تا دوی نباشد کهن و نوی نباشد</p><p>که در این مقام عشرت من از آن جمع فردم</p><p>بدهش از آن رحیقی که شود خوشی عشیقی</p><p>که ز مستی و خرابی برهد ز عکس و طردم</p><p>نه در او حسد بماند نه غم جسد بماند</p><p>خوش و پاک بازآید به سوی بساط نردم</p><p>به صفا مثال زهره به رضا به سان مهره</p><p>نه نصیبه جو نه بهره که ببردم و نبردم</p><p>بپریده از زمانه ز هوای دام و دانه</p><p>که در این قمارخانه چو گواه بی‌نبردم</p><p>پس از این خموش باشم همه گوش و هوش باشم</p><p>که نه بلبلم نه طوطی همه قند و شاخ وردم</p><h2><a id="poem-4244" href="https://ganjoor.net/moulavi/shams/ghazalsh/sh1620">غزل شمارهٔ ۱۶۲۰</a></h2>
<p>هوسی است در سر من که سر بشر ندارم</p><p>من از این هوس چنانم که ز خود خبر ندارم</p><p>دو هزار ملک بخشد شه عشق هر زمانی</p><p>من از او به جز جمالش طمعی دگر ندارم</p><p>کمر و کلاه عشقش به دو کون مر مرا بس</p><p>چه شد ار کله بیفتد چه غم ار کمر ندارم</p><p>سحری ببرد عشقش دل خسته را به جایی</p><p>که ز روز و شب گذشتم خبر از سحر ندارم</p><p>سفری فتاد جان را به ولایت معانی</p><p>که سپهر و ماه گوید که چنین سفر ندارم</p><p>ز فراق جان من گر ز دو دیده در فشاند</p><p>تو گمان مبر که از وی دل پرگهر ندارم</p><p>چه شکرفروش دارم که به من شکر فروشد</p><p>که نگفت عذر روزی که برو شکر ندارم</p><p>بنمودمی نشانی ز جمال او ولیکن</p><p>دو جهان به هم برآید سر شور و شر ندارم</p><p>تبریز عهد کردم که چو شمس دین بیاید</p><p>بنهم به شکر این سر که به غیر سر ندارم</p><h2><a id="poem-4245" href="https://ganjoor.net/moulavi/shams/ghazalsh/sh1621">غزل شمارهٔ ۱۶۲۱</a></h2>
<p>چو غلام آفتابم هم از آفتاب گویم</p><p>نه شبم نه شب پرستم که حدیث خواب گویم</p><p>چو رسول آفتابم به طریق ترجمانی</p><p>پنهان از او بپرسم به شما جواب گویم</p><p>به قدم چو آفتابم به خرابه‌ها بتابم</p><p>بگریزم از عمارت سخن خراب گویم</p><p>به سر درخت مانم که ز اصل دور گشتم</p><p>به میانه قشورم همه از لباب گویم</p><p>من اگر چه سیب شیبم ز درخت بس بلندم</p><p>من اگر خراب و مستم سخن صواب گویم</p><p>چو دلم ز خاک کویش بکشیده است بویش</p><p>خجلم ز خاک کویش که حدیث آب گویم</p><p>بگشا نقاب از رخ که رخ تو است فرخ</p><p>تو روا مبین که با تو ز پس نقاب گویم</p><p>چو دلت چو سنگ باشد پر از آتشم چو آهن</p><p>تو چو لطف شیشه گیری قدح و شراب گویم</p><p>ز جبین زعفرانی کر و فر لاله گویم</p><p>به دو چشم ناودانی صفت سحاب گویم</p><p>چو ز آفتاب زادم به خدا که کیقبادم</p><p>نه به شب طلوع سازم نه ز ماهتاب گویم</p><p>اگرم حسود پرسد دل من ز شکر ترسد</p><p>به شکایت اندرآیم غم اضطراب گویم</p><p>بر رافضی چگونه ز بنی قحافه لافم</p><p>بر خارجی چگونه غم بوتراب گویم</p><p>چو رباب از او بنالد چو کمانچه رو درافتم</p><p>چو خطیب خطبه خواند من از آن خطاب گویم</p><p>به زبان خموش کردم که دل کباب دارم</p><p>دل تو بسوزد ار من ز دل کباب گویم</p><h2><a id="poem-4246" href="https://ganjoor.net/moulavi/shams/ghazalsh/sh1622">غزل شمارهٔ ۱۶۲۲</a></h2>
<p>تو ز من ملول گشتی که من از تو ناشتابم</p><p>صنما چه می شتابی که بکشتی از شتابم</p><p>تو رئیسی و امیری دم و پند کس نگیری</p><p>صنما چه زودسیری که ز سیریت خرابم</p><p>چه شود اگر زمانی بدهی مرا امانی</p><p>که نه سیخ سوزد ای جان نه تبه شود کبابم</p><p>چه شود اگر بسازی نشتابی و نتازی</p><p>نشود دلم نمازی چو ببرد یار آبم</p><p>تو چه عاشق فراقی چه ملولی و چه عاقی</p><p>ز کف جز تو ساقی ندهد طرب شرابم</p><p>بتپد دلم که ناگه برود به حجره آن مه</p><p>چو نهان شد آفتابم به دو دیده چون سحابم</p><p>به کمی چو ذره‌هایم من اگر گشاده پایم</p><p>چه کنم وفا ندارد به طلوع آفتابم</p><p>عجب آسمان چه بارد که زمین مطیع نبود</p><p>تو هر آنچ پیشم آری چه کنم که برنتابم</p><p>تو چو من اگر بجویی به شمار خاک یابی</p><p>چو تویی اگر بجویم به چراغ‌ها نیابم</p><p>نفسی وجود دارم که تو را سجود آرم</p><p>که سجود توست جانا دعوات مستجابم</p><p>تو بگفتیم که دل را ز جهانیان فروشو</p><p>دل خود چگونه شویم چو ببرد هجرت آبم</p><p>صنما چو من کم آید به کمی و جان سپاری</p><p>که ز رشک دل کبابم و به اشک چون سحابم</p><p>به سحر تویی صبوحم به سفر تویی فتوحم</p><p>به بدل تویی بهشتم به عمل تویی ثوابم</p><p>تو چو بوبک ربابی به ستیزه تن زدستی</p><p>من خسته از ستیزت به نفیر چون ربابم</p><p>تو نه آن شکرجوابی که جواب من نیایی</p><p>مگر احمقم گرفتی که سکوت شد جوابم</p><h2><a id="poem-4247" href="https://ganjoor.net/moulavi/shams/ghazalsh/sh1623">غزل شمارهٔ ۱۶۲۳</a></h2>
<p>هذیان که گفت دشمن به درون دل شنیدم</p><p>پی من تصوری را که بکرد هم بدیدم</p><p>سگ او گزید پایم بنمود بس جفایم</p><p>نگزم چو سگ من او را لب خویش را گزیدم</p><p>چو به رازهای فردان برسیده‌ام چو مردان</p><p>چه بدین تفاخر آرم که به راز او رسیدم</p><p>همه عیب از من آمد که ز من چنین فن آمد</p><p>که به قصد کزدمی را سوی پای خود کشیدم</p><p>چو بلیس کو ز آدم بندید جز که نقشی</p><p>من از این بلیس ناکس به خدا که نابدیدم</p><p>برسان به همدمانم که من از چه روگرانم</p><p>چو گزید مار رانم ز سیه رسن رمیدم</p><p>خمشان بس خجسته لب و چشم برببسته</p><p>ز رهی که کس نداند به ضمیرشان دویدم</p><p>چو ز دل به جانب دل ره خفیه است و کامل</p><p>ز خزینه‌های دل‌ها زر و نقره برگزیدم</p><p>به ضمیر همچو گلخن سگ مرده درفکندم</p><p>ز ضمیر همچو گلشن گل و یاسمن بچیدم</p><p>بد و نیک دوستان را به کنایت ار بگفتم</p><p>به بهینه پرده آن را چو نساج برتنیدم</p><p>چو دلم رسید ناگه به دلی عظیم و آگه</p><p>ز مهابت دل او به مثال دل طپیدم</p><p>چو به حال خویش شادی تو به من کجا فتادی</p><p>پس کار خویشتن رو که نه شیخ و نه مریدم</p><p>به سوی تو ای برادر نه مسم نه زر سرخم</p><p>ز در خودم برون ران که نه قفل و نه کلیدم</p><p>تو بگیر آن چنانک بنگفتم این سخن هم</p><p>اگرم به یاد بودی به خدا نمی‌چخیدم</p><h2><a id="poem-4248" href="https://ganjoor.net/moulavi/shams/ghazalsh/sh1624">غزل شمارهٔ ۱۶۲۴</a></h2>
<p>خبری اگر شنیدی ز جمال و حسن یارم</p><p>سر مست گفته باشد من از این خبر ندارم</p><p>شب و روز می بکوشم که برهنه را بپوشم</p><p>نه چنان دکان فروشم که دکان نو برآرم</p><p>علمی به دست مستی دو هزار مست با وی</p><p>به میان شهر گردان که خمار شهریارم</p><p>به چه میخ بندم آن را که فقاع از او گشاید</p><p>چه شکار گیرم آن جا که شکار آن شکارم</p><p>دهلی بدین عظیمی به گلیم درنگنجد</p><p>فر و نور مه بگوید که من اندر این غبارم</p><p>به سر مناره اشتر رود و فغان برآرد</p><p>که نهان شدم من این جا مکنید آشکارم</p><p>شتر است مرد عاشق سر آن مناره عشق است</p><p>که مناره‌هاست فانی و ابدی است این منارم</p><p>تو پیازهای گل را به تک زمین نهان کن</p><p>به بهار سر برآرد که من آن قمرعذارم</p><p>سر خنب چون گشادی برسان وظیفه‌ها را</p><p>به میان دور ما آ که غلام این دوارم</p><p>پی جیب توست این جا همه جیب‌ها دریده</p><p>پی سیب توست ای جان که چو برگ بی‌قرارم</p><p>همه را به لطف جان کن همه را ز سر جوان کن</p><p>به شراب اختیاری که رباید اختیارم</p><p>همه پرده‌ها بدران دل بسته را بپران</p><p>هله ای تو اصل اصلم به تو است هم مطارم</p><p>به خدا که روز نیکو ز بگه بدید باشد</p><p>که درآید آفتابش به وصال در کنارم</p><p>تو خموش تا قرنفل بکند حکایت گل</p><p>بر شاهدان گلشن چو رسید نوبهارم</p><h2><a id="poem-4249" href="https://ganjoor.net/moulavi/shams/ghazalsh/sh1625">غزل شمارهٔ ۱۶۲۵</a></h2>
<p>دو هزار عهد کردم که سر جنون نخارم</p><p>ز تو درشکست عهدم ز تو باد شد قرارم</p><p>ز ره زیاده جویی به طریق خیره رویی</p><p>بروم که کدخدایم غله بدروم بکارم</p><p>همه حل و عقد عالم چو به دست غیب آمد</p><p>من بوالفضول معجب تو بگو که بر چه کارم</p><p>چو قضا به سخره خواهد که ز سبلتی بخندد</p><p>سگ لنگ را بگوید که برس بدان شکارم</p><p>چو بر اوش رحم آید خبرش کند که بنشین</p><p>بهل اختیار خود را تو به پیش اختیارم</p><p>اگرت شکار باید ز منت شکار خوشتر</p><p>همه صیدهای جان را به نثار بر تو بارم</p><p>نه ز دام من ملالی نه ز جام من وبالی</p><p>نه نظیر من جمالی چه غریب و ندره یارم</p><p>خمش ار دگر بگویم ز مقالت خوش او</p><p>بپرد کبوتر دل سوی اولین مطارم</p><p>تبریز و شمس دین شد سبب فروغ اختر</p><p>رخ شمس از او منور به فراز سبز طارم</p><h2><a id="poem-4250" href="https://ganjoor.net/moulavi/shams/ghazalsh/sh1626">غزل شمارهٔ ۱۶۲۶</a></h2>
<p>فلکا بگو که تا کی گله‌های یار گویم</p><p>نبود شبی که آیم ز میان کار گویم</p><p>ز میان او مقامم کمر است و کوه و صحرا</p><p>بجهم از این میان و سخن و کنار گویم</p><p>ز فراق گلستانش چو در امتحان خارم</p><p>برهم ز خار چون گل سخن از عذار گویم</p><p>همه بانگ زاغ آید به خرابه‌های بهمن</p><p>برهم از این چو بلبل صفت بهار گویم</p><p>گرهی ز نقد غنچه بنهم به پیش سوسن</p><p>صفتی ز رنگ لاله به بنفشه زار گویم</p><p>بکشد ز کبر دامن دل من چو دلبر آید</p><p>بدرد نظر گریبان چو ز انتظار گویم</p><p>بنهد کلاه از سر خم خاص خسروانی</p><p>بجهد ز مهر ساقی چو من از خمار گویم</p><h2><a id="poem-4251" href="https://ganjoor.net/moulavi/shams/ghazalsh/sh1627">غزل شمارهٔ ۱۶۲۷</a></h2>
<p>نظری به کار من کن که ز دست رفت کارم</p><p>به کسم مکن حواله که به جز تو کس ندارم</p><p>چه کمی درآید آخر به شرابخانه تو</p><p>اگر از شراب وصلت ببری ز سر خمارم</p><p>چو نیم سزای شادی ز خودم مدار بی‌غم</p><p>که در این میان همیشه غم توست غمگسارم</p><h2><a id="poem-4252" href="https://ganjoor.net/moulavi/shams/ghazalsh/sh1628">غزل شمارهٔ ۱۶۲۸</a></h2>
<p>دیده از خلق ببستم چو جمالش دیدم</p><p>مست بخشایش او گشتم و جان بخشیدم</p><p>جهت مهر سلیمان همه تن موم شدم</p><p>وز پی نور شدن موم مرا مالیدم</p><p>رای او دیدم و رای کژ خود افکندم</p><p>نای او گشتم و هم بر لب او نالیدم</p><p>او به دست من و کورانه به دستش جستم</p><p>من به دست وی و از بی‌خبران پرسیدم</p><p>ساده دل بودم و یا مست و یا دیوانه</p><p>ترس ترسان ز زر خویش همی‌دزدیدم</p><p>از ره رخنه چو دزدان به رز خود رفتم</p><p>همچو دزدان سمن از گلشن خود می چیدم</p><p>بس کن و راز مرا بر سر انگشت مپیچ</p><p>که من از پنجه پیچ تو بسی پیچیدم</p><p>شمس تبریز که نور مه و اختر هم از اوست</p><p>گر چه زارم ز غمش همچو هلال عیدم</p><h2><a id="poem-4253" href="https://ganjoor.net/moulavi/shams/ghazalsh/sh1629">غزل شمارهٔ ۱۶۲۹</a></h2>
<p>دل چه خورده‌ست عجب دوش که من مخمورم</p><p>یا نمکدان کی دیده‌ست که من در شورم</p><p>هر چه امروز بریزم شکنم تاوان نیست</p><p>هر چه امروز بگویم بکنم معذورم</p><p>بوی جان هر نفسی از لب من می آید</p><p>تا شکایت نکند جان که ز جانان دورم</p><p>گر نهی تو لب خود بر لب من مست شوی</p><p>آزمون کن که نه کمتر ز می انگورم</p><p>ساقیا آب درانداز مرا تا گردن</p><p>زانک اندیشه چو زنبور بود من عورم</p><p>شب گه خواب از این خرقه برون می آیم</p><p>صبح بیدار شوم باز در او محشورم</p><p>هین که دجال بیامد بگشا راه مسیح</p><p>هین که شد روز قیامت بزن آن ناقورم</p><p>گر به هوش است خرد رو جگرش را خون کن</p><p>ور نه پاره‌ست دلم پاره کن از ساطورم</p><p>باده آمد که مرا بیهده بر باد دهد</p><p>ساقی آمد به خرابی تن معمورم</p><p>روز و شب حامل می گشته که گویی قدحم</p><p>بی‌کمر چست میان بسته که گویی مورم</p><p>سوی خم آمده ساغر که بکن تیمارم</p><p>خم سر خویش گرفته‌ست که من رنجورم</p><p>ما همه پرده دریده طلب می رفته</p><p>می نشسته به بن خم که چه من مستورم</p><p>تو که مست عنبی دور شو از مجلس ما</p><p>که دلت را ز جهان سرد کند کافورم</p><p>چون تنم را بخورد خاک لحد چون جرعه</p><p>بر سر چرخ جهد جان که نه جسمم نورم</p><p>نیم آن شاه که از تخت به تابوت روم</p><p>خالدین ابدا شد رقم منشورم</p><p>اگر آمیخته‌ام هم ز فرح ممزوجم</p><p>وگر آویخته‌ام هم رسن منصورم</p><p>جام فرعون نگیرم که دهان گنده کند</p><p>جان موسی است روان در تن همچون طورم</p><p>هله خاموش که سرمست خموش اولیتر</p><p>من فغان را چه کنم نی ز لبش مهجورم</p><p>شمس تبریز که مشهورتر از خورشید است</p><p>من که همسایه شمسم چو قمر مشهورم</p><h2><a id="poem-4254" href="https://ganjoor.net/moulavi/shams/ghazalsh/sh1630">غزل شمارهٔ ۱۶۳۰</a></h2>
<p>گر مرا خار زند آن گل خندان بکشم</p><p>ور لبش جور کند از بن دندان بکشم</p><p>ور بسوزد دل مسکین مرا همچو سپند</p><p>پای کوبان شوم و سوز سپندان بکشم</p><p>گر سر زلف چو چوگانش مرا دور کند</p><p>همچنین سجده کنان تا بن میدان بکشم</p><p>لعل در کوه بود گوهر در قلزم تلخ</p><p>از پی لعل و گهر این بخورم آن بکشم</p><p>این نبوده‌ست و نباشد که من از طنز و گزاف</p><p>گهر از ره ببرم لعل بدخشان بکشم</p><p>رخم از خون جگر صدره اطلس پوشید</p><p>چه شود گر ز خطا خلعت سلطان بکشم</p><p>من چو در سایه آن زلف پریشان جمعم</p><p>لازمم نیست که من راه پریشان بکشم</p><p>همرهانم همه رفتند سوی رهزن دل</p><p>بگشایید رهم تا سوی ایشان بکشم</p><p>گر کسی قصه کند بارکشی مجنونی</p><p>از درون نعره زند دل که دو چندان بکشم</p><p>ور به زندان بردم یوسف من بی‌گنهی</p><p>همچو یوسف بروم وحشت زندان بکشم</p><p>گر دلم سر کشد از درد تو جان سیر شود</p><p>جان و دل تا برود بی‌دل و بی‌جان بکشم</p><p>شور و شر در دو جهان افتد از عنبر و مشک</p><p>چونک من دامن مشکین تو پنهان بکشم</p><h2><a id="poem-4255" href="https://ganjoor.net/moulavi/shams/ghazalsh/sh1631">غزل شمارهٔ ۱۶۳۱</a></h2>
<p>در فروبند که ما عاشق این میکده‌ایم</p><p>درده آن باده جان را که سبک دل شده‌ایم</p><p>برجه ای ساقی چالاک میان را بربند</p><p>به خدا کز سفر دور و دراز آمده‌ایم</p><p>برگشا مشک طرب را که ز رشک کف تو</p><p>از کف زهره به صد لابه قدح نستده‌ایم</p><p>در فروبند و ز رحمت در پنهان بگشا</p><p>چاره رطل گران کن که همه می زده‌ایم</p><p>زان سبو غسل قیامت بده از وسوسه‌ام</p><p>به حق آنک ز آغاز حریفان بده‌ایم</p><p>ما همه خفته تو بر ما لگدی چند زدی</p><p>برجهیدیم خمارانه در این عربده‌ایم</p><p>گر علی الریق تو را باده دهی قاعده نیست</p><p>هین بده ما ملک الموت چنین قاعده‌ایم</p><p>فلسفی زین بخورد فلسفه‌اش غرق شود</p><p>که گمان داشت که ما زان علل فاسده‌ایم</p><p>آن نهنگیم که دریا بر ما یک قدح است</p><p>ما نه مردان ثرید و عدس و مایده‌ایم</p><p>هله خاموش کن و فایده و فضل بهل</p><p>که ز فضله فایده فایده‌ایم</p><h2><a id="poem-4256" href="https://ganjoor.net/moulavi/shams/ghazalsh/sh1632">غزل شمارهٔ ۱۶۳۲</a></h2>
<p>هله رفتیم و گرانی ز جمالت بردیم</p><p>جهت توشه ره ذکر وصالت بردیم</p><p>تا که ما را و تو را تذکره‌ای باشد یاد</p><p>دل خسته به تو دادیم و خیالت بردیم</p><p>آن خیال رخ خوبت که قمر بنده اوست</p><p>وان خم ابروی مانند هلالت بردیم</p><p>وان شکرخنده خوبت که شکر تشنه اوست</p><p>ز شکرخانه مجموع خصالت بردیم</p><p>چون کبوتر چو بپریم به تو بازآییم</p><p>زانک ما این پر و بال از پر و بالت بردیم</p><p>هر کجا پرد فرعی به سوی اصل آید</p><p>هر چه داریم همه از عز و جلالت بردیم</p><p>شمس تبریز شنو خدمت ما را ز صبا</p><p>گر شمال است و صبا هم ز شمالت بردیم</p><h2><a id="poem-4257" href="https://ganjoor.net/moulavi/shams/ghazalsh/sh1633">غزل شمارهٔ ۱۶۳۳</a></h2>
<p>در فروبند که ما عاشق این انجمنیم</p><p>تا که با یار شکرلب نفسی دم بزنیم</p><p>نقل و باده چه کم آید چو در این بزم دریم</p><p>سرو و سوسن چه کم آید چو میان چمنیم</p><p>باده تو به کف و باد تو اندر سر ماست</p><p>فارغ از باد و بروت حسن و بوالحسنیم</p><p>چو تویی مشعله ما ز تو شمع فلکیم</p><p>چو تویی ساقی بگزیده گزین زمنیم</p><p>رسن دام تو ما را چو رهانید ز چاه</p><p>ما از آن روز رسن باز و حریف رسنیم</p><p>عقل عقل و دل دل جان دو صد جان چو تویی</p><p>واجب آید که به اقبال تو بر تن نتنیم</p><p>چونک بر بام فلک از پی ما خیمه زدند</p><p>ما از این خرگله خرگاه چرا برنکنیم</p><p>همچو سیمرغ دعاییم که بر چرخ پریم</p><p>همچو سرهنگ قضاییم که لشکر شکنیم</p><p>ما چو سیلیم و تو دریا ز تو دور افتادیم</p><p>به سر و روی دوان گشته به سوی وطنیم</p><p>روکشان نعره زنانیم در این راه چو سیل</p><p>نه چو گردابه گندیده به خود مرتهنیم</p><p>هین از آن رطل گران ده سبکم بیش مگو</p><p>ور بگویی تو همین گو که غریق مننیم</p><p>شمس تبریز که سرمایه لعل است و عقیق</p><p>ما از او لعل بدخشان و عقیق یمنیم</p><h2><a id="poem-4258" href="https://ganjoor.net/moulavi/shams/ghazalsh/sh1634">غزل شمارهٔ ۱۶۳۴</a></h2>
<p>عقل گوید که من او را به زبان بفریبم</p><p>عشق گوید تو خمش باش به جان بفریبم</p><p>جان به دل گوید رو بر من و بر خویش مخند</p><p>چیست کو را نبود تاش بدان بفریبم</p><p>نیست غمگین و پراندیشه و بی‌هوشی جوی</p><p>تا من او را به می و رطل گران بفریبم</p><p>ناوک غمزه او را به کمان حاجت نیست</p><p>تا خدنگ نظرش را به کمان بفریبم</p><p>نیست محبوس جهان بسته این عالم خاک</p><p>تا من او را به زر و ملک جهان بفریبم</p><p>او فرشته‌ست اگر چه که به صورت بشر است</p><p>شهوتی نیست که او را به زنان بفریبم</p><p>خانه کاین نقش در او هست فرشته برمد</p><p>پس کیش من به چنین نقش و نشان بفریبم</p><p>گله اسب نگیرد چو به پر می پرد</p><p>خور او نور بود چونش به نان بفریبم</p><p>نیست او تاجر و سوداگر بازار جهان</p><p>تا به افسونش به هر سود و زیان بفریبم</p><p>نیست محجوب که رنجور کنم من خود را</p><p>آه آهی کنم او را به فغان بفریبم</p><p>سر ببندم بنهم سر که من از دست شدم</p><p>رحمتش را به مرض یا خفقان بفریبم</p><p>موی در موی ببیند کژی و فعل مرا</p><p>چیست پنهان بر او کش به نهان بفریبم</p><p>نیست شهرت طلب و خسرو شاعرباره</p><p>کش به بیت غزل و شعر روان بفریبم</p><p>عزت صورت غیبی خود از آن افزون است</p><p>که من او را به جنان یا به جنان بفریبم</p><p>شمس تبریز که بگزیده و محبوب وی است</p><p>مگر او را به همان قطب زمان بفریبم</p>
</body></html>