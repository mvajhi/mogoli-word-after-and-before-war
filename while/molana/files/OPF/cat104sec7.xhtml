<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر اول - بخش ۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8037" href="https://ganjoor.net/moulavi/masnavi/daftar1/sh145">بخش ۱۴۵ - ادب کردن شیر گرگ را کی در قسمت بی‌ادبی کرده بود</a></h2>
<p>گرگ را بر کند سر آن سرفراز</p><p>تا نماند دوسری و امتیاز</p><p>فانتقمنا منهم است ای گرگ پیر</p><p>چون نبودی مرده در پیش امیر</p><p>بعد از آن رو شیر با روباه کرد</p><p>گفت این را بخش کن از بهر خورد</p><p>سجده کرد و گفت کین گاو سمین</p><p>چاشت‌خوردت باشد ای شاه گزین</p><p>وان بز از بهر میان روز را</p><p>یخنیی باشد شه پیروز را</p><p>و آن دگر خرگوش بهر شام هم</p><p>شب‌چرهٔ این شاه با لطف و کرم</p><p>گفت ای روبه تو عدل افروختی</p><p>این چنین قسمت ز کی آموختی</p><p>از کجا آموختی این ای بزرگ</p><p>گفت ای شاه جهان از حال گرگ</p><p>گفت چون در عشق ما گشتی گرو</p><p>هر سه را بر گیر و بستان و برو</p><p>روبها چون جملگی ما را شدی</p><p>چونت آزاریم چون تو ما شدی</p><p>ما ترا و جمله اشکاران ترا</p><p>پای بر گردون هفتم نه بر آ</p><p>چون گرفتی عبرت از گرگ دنی</p><p>پس تو روبه نیستی شیر منی</p><p>عاقل آن باشد که عبرت گیرد از</p><p>مرگ یاران در بلای محترز</p><p>روبه آن دم بر زبان صد شکر راند</p><p>که مرا شیر از پی آن گرگ خواند</p><p>گر مرا اول بفرمودی که تو</p><p>بخش کن این را که بردی جان ازو</p><p>پس سپاس او را که ما را در جهان</p><p>کرد پیدا از پس پیشینیان</p><p>تا شنیدیم آن سیاستهای حق</p><p>بر قرون ماضیه اندر سبق</p><p>تا که ما از حال آن گرگان پیش</p><p>همچو روبه پاس خود داریم بیش</p><p>امت مرحومه زین رو خواندمان</p><p>آن رسول حق و صادق در بیان</p><p>استخوان و پشم آن گرگان عیان</p><p>بنگرید و پند گیرید ای مهان</p><p>عاقل از سر بنهد این هستی و باد</p><p>چون شنید انجام فرعونان و عاد</p><p>ور بننهد دیگران از حال او</p><p>عبرتی گیرند از اضلال او</p><h2><a id="poem-8038" href="https://ganjoor.net/moulavi/masnavi/daftar1/sh146">بخش ۱۴۶ - تهدید کردن نوح علیه‌السلام مر قوم را کی با من مپیچید کی من روپوشم با خدای می‌پیچید در میان این بحقیقت ای مخذولان</a></h2>
<p>گفت نوح ای سرکشان من من نیم</p><p>من ز جان مردم بجانان می‌زیم</p><p>چون بمردم از حواس بوالبشر</p><p>حق مرا شد سمع و ادراک و بصر</p><p>چونک من من نیستم این دم ز هوست</p><p>پیش این دم هرکه دم زد کافر اوست</p><p>هست اندر نقش این روباه شیر</p><p>سوی این روبه نشاید شد دلیر</p><p>گر ز روی صورتش می‌نگروی</p><p>غره شیران ازو می‌نشنوی</p><p>گر نبودی نوح را از حق یدی</p><p>پس جهانی را چرا بر هم زدی</p><p>صد هزاران شیر بود او در تنی</p><p>او چو آتش بود و عالم خرمنی</p><p>چونک خرمن پاس عشر او نداشت</p><p>او چنان شعله بر آن خرمن گماشت</p><p>هر که او در پیش این شیر نهان</p><p>بی‌ادب چون گرگ بگشاید دهان</p><p>همچو گرگ آن شیر بر دراندش</p><p>فانتقمنا منهم بر خواندش</p><p>زخم یابد همچو گرگ از دست شیر</p><p>پیش شیر ابله بود کو شد دلیر</p><p>کاشکی آن زخم بر تن آمدی</p><p>تا بدی کایمان و دل سالم بدی</p><p>قوتم بگسست چون اینجا رسید</p><p>چون توانم کرد این سر را پدید</p><p>همچو آن روبه کم اشکم کنید</p><p>پیش او روباه‌بازی کم کنید</p><p>جمله ما و من به پیش او نهید</p><p>ملک ملک اوست ملک او را دهید</p><p>چون فقیر آیید اندر راه راست</p><p>شیر و صید شیر خود آن شماست</p><p>زانک او پاکست و سبحان وصف اوست</p><p>بی نیازست او ز نغز و مغز و پوست</p><p>هر شکار و هر کراماتی که هست</p><p>از برای بندگان آن شهست</p><p>نیست شه را طمع بهر خلق ساخت</p><p>این همه دولت خنک آنکو شناخت</p><p>آنک دولت آفرید و دو سرا</p><p>ملک و دولتها چه کار آید ورا</p><p>پیش سبحان پس نگه دارید دل</p><p>تا نگردید از گمان بد خجل</p><p>کو ببیند سر و فکر و جست و جو</p><p>همچو اندر شیر خالص تار مو</p><p>آنک او بی نقش ساده‌سینه شد</p><p>نقشهای غیب را آیینه شد</p><p>سر ما را بی‌گمان موقن شود</p><p>زان که مؤمن آینهٔ مؤمن بود</p><p>چون زند او نقد ما را بر محک</p><p>پس یقین را باز داند او ز شک</p><p>چون شود جانش محک نقدها</p><p>پس ببیند قلب را و قلب را</p><h2><a id="poem-8039" href="https://ganjoor.net/moulavi/masnavi/daftar1/sh147">بخش ۱۴۷ - نشاندن پادشاه صوفیان عارف را پیش روی خویش تا چشمشان بدیشان روشن شود</a></h2>
<p>پادشاهان را چنان عادت بود</p><p>این شنیده باشی ار یادت بود</p><p>دست چپشان پهلوانان ایستند</p><p>زانک دل پهلوی چپ باشد ببند</p><p>مشرف و اهل قلم بر دست راست</p><p>زانک علم خط و ثبت آن دست راست</p><p>صوفیان را پیش رو موضع دهند</p><p>کاینهٔ جانند و ز آیینه بهند</p><p>سینه صیقلها زده در ذکر و فکر</p><p>تا پذیرد آینهٔ دل نقش بکر</p><p>هر که او از صلب فطرت خوب زاد</p><p>آینه در پیش او باید نهاد</p><p>عاشق آیینه باشد روی خوب</p><p>صیقل جان آمد و تقوی القلوب</p><h2><a id="poem-8040" href="https://ganjoor.net/moulavi/masnavi/daftar1/sh148">بخش ۱۴۸ - آمدن مهمان پیش یوسف علیه‌السلام و تقاضا کردن یوسف علیه‌السلام ازو تحفه و ارمغان</a></h2>
<p>آمد از آفاق یار مهربان</p><p>یوسف صدیق را شد میهمان</p><p>کاشنا بودند وقت کودکی</p><p>بر وسادهٔ آشنایی متکی</p><p>یاد دادش جور اخوان و حسد</p><p>گفت کان زنجیر بود و ما اسد</p><p>عار نبود شیر را از سلسله</p><p>نیست ما را از قضای حق گله</p><p>شیر را بر گردن ار زنجیر بود</p><p>بر همه زنجیرسازان میر بود</p><p>گفت چون بودی ز زندان و ز چاه</p><p>گفت همچون در محاق و کاست ماه</p><p>در محاق ار ماه نو گردد دوتا</p><p>نی در آخر بدر گردد بر سما</p><p>گرچه دردانه به هاون کوفتند</p><p>نور چشم و دل شد و بیند بلند</p><p>گندمی را زیر خاک انداختند</p><p>پس ز خاکش خوشه‌ها بر ساختند</p><p>بار دیگر کوفتندش ز آسیا</p><p>قیمتش افزود و نان شد جان‌فزا</p><p>باز نان را زیر دندان کوفتند</p><p>گشت عقل و جان و فهم هوشمند</p><p>باز آن جان چونک محو عشق گشت</p><p>یعجب الزراع آمد بعد کشت</p><p>این سخن پایان ندارد باز گرد</p><p>تا که با یوسف چه گفت آن نیک مرد</p><p>بعد قصه گفتنش گفت ای فلان</p><p>هین چه آوردی تو ما را ارمغان</p><p>بر در یاران تهی‌دست آمدن</p><p>هست بی‌گندم سوی طاحون شدن</p><p>حق تعالی خلق را گوید بحشر</p><p>ارمغان کو از برای روز نشر</p><p>جئتمونا و فرادی بی نوا</p><p>هم بدان سان که خلقناکم کذا</p><p>هین چه آوردید دست‌آویز را</p><p>ارمغانی روز رستاخیز را</p><p>یا امید بازگشتنتان نبود</p><p>وعدهٔ امروز باطلتان نمود</p><p>منکری مهمانیش را از خری</p><p>پس ز مطبخ خاک و خاکستر بری</p><p>ور نه‌ای منکر چنین دست تهی</p><p>در در آن دوست چون پا می‌نهی</p><p>اندکی صرفه بکن از خواب و خور</p><p>ارمغان بهر ملاقاتش ببر</p><p>شو قلیل النوم مما یهجعون</p><p>باش در اسحار از یستغفرون</p><p>اندکی جنبش بکن همچون جنین</p><p>تا ببخشندت حواس نوربین</p><p>وز جهان چون رحم بیرون روی</p><p>از زمین در عرصهٔ واسع شوی</p><p>آنک ارض الله واسع گفته‌اند</p><p>عرصه‌ای دان انبیا را بس بلند</p><p>دل نگردد تنگ زان عرصهٔ فراخ</p><p>نخل تر آنجا نگردد خشک شاخ</p><p>حاملی تو مر حواست را کنون</p><p>کند و مانده می‌شوی و سرنگون</p><p>چونک محمولی نه حامل وقت خواب</p><p>ماندگی رفت و شدی بی رنج و تاب</p><p>چاشنیی دان تو حال خواب را</p><p>پیش محمولی حال اولیا</p><p>اولیا اصحاب کهفند ای عنود</p><p>در قیام و در تقلب هم رقود</p><p>می‌کشدشان بی تکلف در فعال</p><p>بی‌خبر ذات الیمین ذات الشمال</p><p>چیست آن ذات الیمین فعل حسن</p><p>چیست آن ذات الشمال اشغال تن</p><p>می‌رود این هر دو کار از انبیا</p><p>بی‌خبر زین هر دو ایشان چون صدا</p><p>گر صدایت بشنواند خیر و شر</p><p>ذات که باشد ز هر دو بی‌خبر</p><h2><a id="poem-8041" href="https://ganjoor.net/moulavi/masnavi/daftar1/sh149">بخش ۱۴۹ - گفتن مهمان یوسف علیه‌السلام کی آینه‌ای آوردمت کی تا هر باری کی در وی نگری روی خوب خویش را بینی مرا یاد کنی</a></h2>
<p>گفت یوسف هین بیاور ارمغان</p><p>او ز شرم این تقاضا زد فغان</p><p>گفت من چند ارمغان جستم ترا</p><p>ارمغانی در نظر نامد مرا</p><p>حبه‌ای را جانب کان چون برم</p><p>قطره‌ای را سوی عمان چون برم</p><p>زیره را من سوی کرمان آورم</p><p>گر به پیش تو دل و جان آورم</p><p>نیست تخمی کاندرین انبار نیست</p><p>غیر حسن تو که آن را یار نیست</p><p>لایق آن دیدم که من آیینه‌ای</p><p>پیش تو آرم چو نور سینه‌ای</p><p>تا ببینی روی خوب خود در آن</p><p>ای تو چون خورشید شمع آسمان</p><p>آینه آوردمت ای روشنی</p><p>تا چو بینی روی خود یادم کنی</p><p>آینه بیرون کشید او از بغل</p><p>خوب را آیینه باشد مشتغل</p><p>آینهٔ هستی چه باشد نیستی</p><p>نیستی بر گر تو ابله نیستی</p><p>هستی اندر نیستی بتوان نمود</p><p>مال‌داران بر فقیر آرند جود</p><p>آینهٔ صافی نان خود گرسنه‌ست</p><p>سوخته هم آینهٔ آتش‌زنه‌ست</p><p>نیستی و نقص هر جایی که خاست</p><p>آینهٔ خوبی جمله پیشه‌هاست</p><p>چونک جامه چست و دوزیده بود</p><p>مظهر فرهنگ درزی چون شود</p><p>ناتراشیده همی باید جذوع</p><p>تا دروگر اصل سازد یا فروع</p><p>خواجهٔ اشکسته‌بند آنجا رود</p><p>کاندر آنجا پای اشکسته بود</p><p>کی شود چون نیست رنجور نزار</p><p>آن جمال صنعت طب آشکار</p><p>خواری و دونی مسها بر ملا</p><p>گر نباشد کی نماید کیمیا</p><p>نقصها آیینهٔ وصف کمال</p><p>و آن حقارت آینهٔ عز و جلال</p><p>زانک ضد را ضد کند پیدا یقین</p><p>زانک با سرکه پدیدست انگبین</p><p>هر که نقص خویش را دید و شناخت</p><p>اندر استکمال خود ده اسپه تاخت</p><p>زان نمی‌پرد به سوی ذوالجلال</p><p>کو گمانی می‌برد خود را کمال</p><p>علتی بتر ز پندار کمال</p><p>نیست اندر جان تو ای ذو دلال</p><p>از دل و از دیده‌ات بس خون رود</p><p>تا ز تو این معجبی بیرون شود</p><p>علت ابلیس انا خیری بدست</p><p>وین مرض در نفس هر مخلوق هست</p><p>گرچه خود را بس شکسته بیند او</p><p>آب صافی دان و سرگین زیر جو</p><p>چون بشوراند ترا در امتحان</p><p>آب سرگین رنگ گردد در زمان</p><p>در تگ جو هست سرگین ای فتی</p><p>گرچه جو صافی نماید مر ترا</p><p>هست پیر راه‌دان پر فطن</p><p>باغهای نفس کل را جوی کن</p><p>جوی خود را کی تواند پاک کرد</p><p>نافع از علم خدا شد علم مرد</p><p>کی تراشد تیغ دستهٔ خویش را</p><p>رو به جراحی سپار این ریش را</p><p>بر سر هر ریش جمع آمد مگس</p><p>تا نبیند قبح ریش خویش کس</p><p>آن مگس اندیشه‌ها وان مال تو</p><p>ریش تو آن ظلمت احوال تو</p><p>ور نهد مرهم بر آن ریش تو پیر</p><p>آن زمان ساکن شود درد و نفیر</p><p>تا که پندارد که صحت یافتست</p><p>پرتو مرهم بر آنجا تافتست</p><p>هین ز مرهم سر مکش ای پشت‌ریش</p><p>و آن ز پرتو دان مدان از اصل خویش</p><h2><a id="poem-8042" href="https://ganjoor.net/moulavi/masnavi/daftar1/sh150">بخش ۱۵۰ - مرتد شدن کاتب وحی به سبب آنک پرتو وحی برو زد آن آیت را پیش از پیغامبر صلی الله علیه و سلم بخواند گفت پس من هم محل وحیم</a></h2>
<p>پیش از عثمان یکی نساخ بود</p><p>کو به نسخ وحی جدی می‌نمود</p><p>چون نبی از وحی فرمودی سبق</p><p>او همان را وا نبشتی بر ورق</p><p>پرتو آن وحی بر وی تافتی</p><p>او درون خویش حکمت یافتی</p><p>عین آن حکمت بفرمودی رسول</p><p>زین قدر گمراه شد آن بوالفضول</p><p>کانچ می‌گوید رسول مستنیر</p><p>مر مرا هست آن حقیقت در ضمیر</p><p>پرتو اندیشه‌اش زد بر رسول</p><p>قهر حق آورد بر جانش نزول</p><p>هم ز نساخی بر آمد هم ز دین</p><p>شد عدو مصطفی و دین بکین</p><p>مصطفی فرمود کای گبر عنود</p><p>چون سیه گشتی اگر نور از تو بود</p><p>گر تو ینبوع الهی بودیی</p><p>این چنین آب سیه نگشودیی</p><p>تا که ناموسش به پیش این و آن</p><p>نشکند بر بست این او را دهان</p><p>اندرون می‌سوختش هم زین سبب</p><p>توبه کردن می‌نیارست این عجب</p><p>آه می‌کرد و نبودش آه سود</p><p>چون در آمد تیغ و سر را در ربود</p><p>کرده حق ناموس را صد من حدید</p><p>ای بسا بسته به بند ناپدید</p><p>کبر و کفر آن سان ببست آن راه را</p><p>که نیارد کرد ظاهر آه را</p><p>گفت اغلالا فهم به مقمحون</p><p>نیست آن اغلال بر ما از برون</p><p>خلفهم سدا فاغشیناهم</p><p>می‌نبیند بند را پیش و پس او</p><p>رنگ صحرا دارد آن سدی که خاست</p><p>او نمی‌داند که آن سد قضاست</p><p>شاهد تو سد روی شاهدست</p><p>مرشد تو سد گفت مرشدست</p><p>ای بسا کفار را سودای دین</p><p>بندشان ناموس و کبر آن و این</p><p>بند پنهان لیک از آهن بتر</p><p>بند آهن را کند پاره تبر</p><p>بند آهن را توان کردن جدا</p><p>بند غیبی را نداند کس دوا</p><p>مرد را زنبور اگر نیشی زند</p><p>طبع او آن لحظه بر دفعی تند</p><p>زخم نیش اما چو از هستی تست</p><p>غم قوی باشد نگردد درد سست</p><p>شرح این از سینه بیرون می‌جهد</p><p>لیک می‌ترسم که نومیدی دهد</p><p>نی مشو نومید و خود را شاد کن</p><p>پیش آن فریادرس فریاد کن</p><p>کای محب عفو از ما عفو کن</p><p>ای طبیب رنج ناسور کهن</p><p>عکس حکمت آن شقی را یاوه کرد</p><p>خود مبین تا بر نیارد از تو گرد</p><p>ای برادر بر تو حکمت جاریه‌ست</p><p>آن ز ابدالست و بر تو عاریه‌ست</p><p>گرچه در خود خانه نوری یافتست</p><p>آن ز همسایهٔ منور تافتست</p><p>شکر کن غره مشو بینی مکن</p><p>گوش دار و هیچ خودبینی مکن</p><p>صد دریغ و درد کین عاریتی</p><p>امتان را دور کرد از امتی</p><p>من غلام آن که او در هر رباط</p><p>خویش را واصل نداند بر سماط</p><p>بس رباطی که بباید ترک کرد</p><p>تا به مسکن در رسد یک روز مرد</p><p>گرچه آهن سرخ شد او سرخ نیست</p><p>پرتو عاریت آتش‌زنیست</p><p>گر شود پر نور روزن یا سرا</p><p>تو مدان روشن مگر خورشید را</p><p>هر در و دیوار گوید روشنم</p><p>پرتو غیری ندارم این منم</p><p>پس بگوید آفتاب ای نارشید</p><p>چونک من غارب شوم آید پدید</p><p>سبزه‌ها گویند ما سبز از خودیم</p><p>شاد و خندانیم و بس زیبا خدیم</p><p>فصل تابستان بگوید ای امم</p><p>خویش را بینید چون من بگذرم</p><p>تن همی‌نازد به خوبی و جمال</p><p>روح پنهان کرده فر و پر و بال</p><p>گویدش ای مزبله تو کیستی</p><p>یک دو روز از پرتو من زیستی</p><p>غنج و نازت می‌نگنجد در جهان</p><p>باش تا که من شوم از تو جهان</p><p>گرم‌دارانت ترا گوری کنند</p><p>طعمهٔ ماران و مورانت کنند</p><p>بینی از گند تو گیرد آن کسی</p><p>کو به پیش تو همی‌مردی بسی</p><p>پرتو روحست نطق و چشم و گوش</p><p>پرتو آتش بود در آب جوش</p><p>آنچنانک پرتو جان بر تنست</p><p>پرتو ابدال بر جان منست</p><p>جان جان چو واکشد پا را ز جان</p><p>جان چنان گردد که بی‌جان تن بدان</p><p>سر از آن رو می‌نهم من بر زمین</p><p>تا گواه من بود در روز دین</p><p>یوم دین که زلزلت زلزالها</p><p>این زمین باشد گواه حالها</p><p>گو تحدث جهرة اخبارها</p><p>در سخن آید زمین و خاره‌ها</p><p>فلسفی منکر شود در فکر و ظن</p><p>گو برو سر را بر آن دیوار زن</p><p>نطق آب و نطق خاک و نطق گل</p><p>هست محسوس حواس اهل دل</p><p>فلسفی کو منکر حنانه است</p><p>از حواس اولیا بیگانه است</p><p>گوید او که پرتو سودای خلق</p><p>بس خیالات آورد در رای خلق</p><p>بلک عکس آن فساد و کفر او</p><p>این خیال منکری را زد برو</p><p>فلسفی مر دیو را منکر شود</p><p>در همان دم سخرهٔ دیوی بود</p><p>گر ندیدی دیو را خود را ببین</p><p>بی جنون نبود کبودی بر جبین</p><p>هر که را در دل شک و پیچانیست</p><p>در جهان او فلسفی پنهانیست</p><p>می‌نماید اعتقاد و گاه گاه</p><p>آن رگ فلسف کند رویش سیاه</p><p>الحذر ای مؤمنان کان در شماست</p><p>در شما بس عالم بی‌منتهاست</p><p>جمله هفتاد و دو ملت در توست</p><p>وه که روزی آن بر آرد از تو دست</p><p>هر که او را برگ آن ایمان بود</p><p>همچو برگ از بیم این لرزان بود</p><p>بر بلیس و دیو زان خندیده‌ای</p><p>که تو خود را نیک مردم دیده‌ای</p><p>چون کند جان بازگونه پوستین</p><p>چند وا ویلی بر آید ز اهل دین</p><p>بر دکان هر زرنما خندان شدست</p><p>زانک سنگ امتحان پنهان شدست</p><p>پرده‌ای ستار از ما بر مگیر</p><p>باش اندر امتحان ما را مجیر</p><p>قلب پهلو می‌زند با زر به شب</p><p>انتظار روز می‌دارد ذهب</p><p>با زبان حال زر گوید که باش</p><p>ای مزور تا بر آید روز فاش</p><p>صد هزاران سال ابلیس لعین</p><p>بود ز ابدال و امیر المؤمنین</p><p>پنجه زد با آدم از نازی که داشت</p><p>گشت رسوا همچو سرگین وقت چاشت</p><h2><a id="poem-8043" href="https://ganjoor.net/moulavi/masnavi/daftar1/sh151">بخش ۱۵۱ - دعا کردن بلعم با عور کی موسی و قومش را از این شهر کی حصار داده‌اند بی مراد باز گردان و مستجاب شدن دعای او</a></h2>
<p>بلعم با عور را خلق جهان</p><p>سغبه شد مانند عیسی زمان</p><p>سجدهٔ ناوردند کس را دون او</p><p>صحت رنجور بود افسون او</p><p>پنجه زد با موسی از کبر و کمال</p><p>آنچنان شد که شنیدستی تو حال</p><p>صد هزار ابلیس و بلعم در جهان</p><p>همچنین بودست پیدا و نهان</p><p>این دو را مشهور گردانید اله</p><p>تا که باشد این دو بر باقی گواه</p><p>این دو دزد آویخت از دار بلند</p><p>ورنه اندر قهر بس دزدان بدند</p><p>این دو را پرچم به سوی شهر برد</p><p>کشتگان قهر را نتوان شمرد</p><p>نازنینی تو ولی در حد خویش</p><p>الله الله پا منه از حد بیش</p><p>گر زنی بر نازنین‌تر از خودت</p><p>در تگ هفتم زمین زیر آردت</p><p>قصهٔ عاد و ثمود از بهر چیست</p><p>تا بدانی کانبیا را نازکیست</p><p>این نشان خسف و قذف و صاعقه</p><p>شد بیان عز نفس ناطقه</p><p>جمله حیوان را پی انسان بکش</p><p>جمله انسان را بکش از بهر هش</p><p>هش چه باشد عقل کل هوشمند</p><p>هوش جزوی هش بود اما نژند</p><p>جمله حیوانات وحشی ز آدمی</p><p>باشد از حیوان انسی در کمی</p><p>خون آنها خلق را باشد سبیل</p><p>زانک وحشی‌اند از عقل جلیل</p><p>عزت وحشی بدین افتاد پست</p><p>که مر انسان را مخالف آمدست</p><p>پس چه عزت باشدت ای نادره</p><p>چون شدی تو حمر مستنفره</p><p>خر نشاید کشت از بهر صلاح</p><p>چون شود وحشی شود خونش مباح</p><p>گرچه خر را دانش زاجر نبود</p><p>هیچ معذورش نمی‌دارد ودود</p><p>پس چو وحشی شد از آن دم آدمی</p><p>کی بود معذور ای یار سمی</p><p>لاجرم کفار را شد خون مباح</p><p>همچو وحشی پیش نشاب و رماح</p><p>جفت و فرزندانشان جمله سبیل</p><p>زانک بی‌عقلند و مردود و ذلیل</p><p>باز عقلی کو رمد از عقل عقل</p><p>کرد از عقلی به حیوانات نقل</p><h2><a id="poem-8044" href="https://ganjoor.net/moulavi/masnavi/daftar1/sh152">بخش ۱۵۲ - اعتماد کردن هاروت و ماروت بر عصمت خویش و امیری اهل دنیا خواستن و در فتنه افتادن</a></h2>
<p>همچو هاروت و چو ماروت شهیر</p><p>از بطر خوردند زهرآلود تیر</p><p>اعتمادی بودشان بر قدس خویش</p><p>چیست بر شیر اعتماد گاومیش</p><p>گرچه او با شاخ صد چاره کند</p><p>شاخ شاخش شیر نر پاره کند</p><p>گر شود پر شاخ همچون خارپشت</p><p>شیر خواهد گاو را ناچار کشت</p><p>گرچه صرصر پس درختان می‌کند</p><p>با گیاه تر وی احسان می‌کند</p><p>بر ضعیفی گیاه آن باد تند</p><p>رحم کرد ای دل تو از قوت ملند</p><p>تیشه را ز انبوهی شاخ درخت</p><p>کی هراس آید ببرد لخت لخت</p><p>لیک بر برگی نکوبد خویش را</p><p>جز که بر نیشی نکوبد نیش را</p><p>شعله را ز انبوهی هیزم چه غم</p><p>کی رمد قصاب از خیل غنم</p><p>پیش معنی چیست صورت بس زبون</p><p>چرخ را معنیش می‌دارد نگون</p><p>تو قیاس از چرخ دولابی بگیر</p><p>گردشش از کیست از عقل مشیر</p><p>گردش این قالب همچون سپر</p><p>هست از روح مستر ای پسر</p><p>گردش این باد از معنی اوست</p><p>همچو چرخی کان اسیر آب جوست</p><p>جر و مد و دخل و خرج این نفس</p><p>از کی باشد جز ز جان پر هوس</p><p>گاه جیمش می‌کند گه حا و دال</p><p>گاه صلحش می‌کند گاهی جدال</p><p>گه یمینش می‌برد گاهی یسار</p><p>که گلستانش کند گاهیش خار</p><p>همچنین این باد را یزدان ما</p><p>کرده بد بر عاد همچون اژدها</p><p>باز هم آن باد را بر مؤمنان</p><p>کرده بد صلح و مراعات و امان</p><p>گفت المعنی هوالله شیخ دین</p><p>بحر معنیهای رب العالمین</p><p>جمله اطباق زمین و آسمان</p><p>همچو خاشاکی در آن بحر روان</p><p>حمله‌ها و رقص خاشاک اندر آب</p><p>هم ز آب آمد به وقت اضطراب</p><p>چونک ساکن خواهدش کرد از مرا</p><p>سوی ساحل افکند خاشاک را</p><p>چون کشد از ساحلش در موج‌گاه</p><p>آن کند با او که آتش با گیاه</p><p>این حدیث آخر ندارد باز ران</p><p>جانب هاروت و ماروت ای جوان</p><h2><a id="poem-8045" href="https://ganjoor.net/moulavi/masnavi/daftar1/sh153">بخش ۱۵۳ - باقی قصهٔ هاروت و ماروت و نکال و عقوبت ایشان هم در دنیا بچاه بابل</a></h2>
<p>چون گناه و فسق خلقان جهان</p><p>می‌شدی بر هر دو روشن آن زمان</p><p>دست خاییدن گرفتندی ز خشم</p><p>لیک عیب خود ندیدندی به چشم</p><p>خویش در آیینه دید آن زشت مرد</p><p>رو بگردانید از آن و خشم کرد</p><p>خویش‌بین چون از کسی جرمی بدید</p><p>آتشی در وی ز دوزخ شد پدید</p><p>حمیت دین خواند او آن کبر را</p><p>ننگرد در خویش نفس گبر را</p><p>حمیت دین را نشانی دیگرست</p><p>که از آن آتش جهانی اخضرست</p><p>گفت حقشان گر شما روشن گرید</p><p>در سیه‌کاران مغفل منگرید</p><p>شکر گویید ای سپاه و چاکران</p><p>رسته‌اید از شهوت و از چاک‌ران</p><p>گر از آن معنی نهم من بر شما</p><p>مر شما را بیش نپذیرد سما</p><p>عصمتی که مر شما را در تنست</p><p>آن ز عکس عصمت و حفظ منست</p><p>آن ز من بینید نه از خود هین و هین</p><p>تا نچربد بر شما دیو لعین</p><p>آنچنان که کاتب وحی رسول</p><p>دید حکمت در خود و نور اصول</p><p>خویش را هم صوت مرغان خدا</p><p>می‌شمرد آن بد صفیری چون صدا</p><p>لحن مرغان را اگر واصف شوی</p><p>بر مراد مرغ کی واقف شوی</p><p>گر بیاموزی صفیر بلبلی</p><p>تو چه دانی کو چه دارد با گلی</p><p>ور بدانی باشد آن هم از گمان</p><p>چون ز لب‌جنبان گمانهای کران</p><h2><a id="poem-8046" href="https://ganjoor.net/moulavi/masnavi/daftar1/sh154">بخش ۱۵۴ - به عیادت رفتن کر بر همسایهٔ رنجور خویش</a></h2>
<p>آن کری را گفت افزون مایه‌ای</p><p>که ترا رنجور شد همسایه‌ای</p><p>گفت با خود کر که با گوش گران</p><p>من چه دریابم ز گفت آن جوان</p><p>خاصه رنجور و ضعیف آواز شد</p><p>لیک باید رفت آنجا نیست بد</p><p>چون ببینم کان لبش جنبان شود</p><p>من قیاسی گیرم آن را هم ز خود</p><p>چون بگویم چونی ای محنت‌کشم</p><p>او بخواهد گفت نیکم یا خوشم</p><p>من بگویم شکر چه خوردی ابا</p><p>او بگوید شربتی یا ماش با</p><p>من بگویم صحه نوشت کیست آن</p><p>از طبیبان پیش تو گوید فلان</p><p>من بگویم بس مبارک‌پاست او</p><p>چونک او آمد شود کارت نکو</p><p>پای او را آزمودستیم ما</p><p>هر کجا شد می‌شود حاجت روا</p><p>این جوابات قیاسی راست کرد</p><p>پیش آن رنجور شد آن نیک‌مرد</p><p>گفت چونی گفت مردم گفت شکر</p><p>شد ازین رنجور پر آزار و نکر</p><p>کین چه شکرست او مگر با ما بدست</p><p>کر قیاسی کرد و آن کژ آمدست</p><p>بعد از آن گفتش چه خوردی گفت زهر</p><p>گفت نوشت باد افزون گشت قهر</p><p>بعد از آن گفت از طبیبان کیست او</p><p>که همی‌آید به چاره پیش تو</p><p>گفت عزرائیل می‌آید برو</p><p>گفت پایش بس مبارک شاد شو</p><p>کر برون آمد بگفت او شادمان</p><p>شکر کش کردم مراعات این زمان</p><p>گفت رنجور این عدو جان ماست</p><p>ما ندانستیم کو کان جفاست</p><p>خاطر رنجور جویان شد سقط</p><p>تا که پیغامش کند از هر نمط</p><p>چون کسی که خورده باشد آش بد</p><p>می‌بشوراند دلش تا قی کند</p><p>کظم غیظ اینست آن را قی مکن</p><p>تا بیابی در جزا شیرین سخن</p><p>چون نبودش صبر می‌پیچید او</p><p>کین سگ زن‌روسپی حیز کو</p><p>تا بریزم بر وی آنچ گفته بود</p><p>کان زمان شیر ضمیرم خفته بود</p><p>چون عیادت بهر دل‌آرامیست</p><p>این عیادت نیست دشمن کامیست</p><p>تا ببیند دشمن خود را نزار</p><p>تا بگیرد خاطر زشتش قرار</p><p>بس کسان کایشان ز طاعت گمرهند</p><p>دل به رضوان و ثواب آن دهند</p><p>خود حقیقت معصیت باشد خفی</p><p>بس کدر کان را تو پنداری صفی</p><p>همچو آن کر کو همی پنداشتست</p><p>کو نکویی کرد و آن بر عکس جست</p><p>او نشسته خوش که خدمت کرده‌ام</p><p>حق همسایه بجا آورده‌ام</p><p>بهر خود او آتشی افروختست</p><p>در دل رنجور و خود را سوختست</p><p>فاتقوا النار التی اوقدتم</p><p>انکم فی المعصیه ازددتم</p><p>گفت پیغامبر به یک صاحب‌ریا</p><p>صل انک لم تصل یا فتی</p><p>از برای چارهٔ این خوفها</p><p>آمد اندر هر نمازی اهدنا</p><p>کین نمازم را میامیز ای خدا</p><p>با نماز ضالین و اهل ریا</p><p>از قیاسی که بکرد آن کر گزین</p><p>صحبت ده‌ساله باطل شد بدین</p><p>خاصه ای خواجه قیاس حس دون</p><p>اندر آن وحیی که هست از حد فزون</p><p>گوش حس تو به حرف ار در خورست</p><p>دان که گوش غیب‌گیر تو کرست</p><h2><a id="poem-8047" href="https://ganjoor.net/moulavi/masnavi/daftar1/sh155">بخش ۱۵۵ - اول کسی کی در مقابلهٔ نص قیاس آورد ابلیس بود</a></h2>
<p>اول آن کس کین قیاسکها نمود</p><p>پیش انوار خدا ابلیس بود</p><p>گفت نار از خاک بی شک بهترست</p><p>من ز نار و او ز خاک اکدرست</p><p>پس قیاس فرع بر اصلش کنیم</p><p>او ز ظلمت ما ز نور روشنیم</p><p>گفت حق نه بلک لا انساب شد</p><p>زهد و تقوی فضل را محراب شد</p><p>این نه میراث جهان فانی است</p><p>که به انسابش بیابی جانی است</p><p>بلک این میراثهای انبیاست</p><p>وارث این جانهای اتقیاست</p><p>پور آن بوجهل شد مؤمن عیان</p><p>پور آن نوح نبی از گمرهان</p><p>زادهٔ خاکی منور شد چو ماه</p><p>زادهٔ آتش توی رو روسیاه</p><p>این قیاسات و تحری روز ابر</p><p>یا بشب مر قبله را کردست حبر</p><p>لیک با خورشید و کعبه پیش رو</p><p>این قیاس و این تحری را مجو</p><p>کعبه نادیده مکن رو زو متاب</p><p>از قیاس الله اعلم بالصواب</p><p>چون صفیری بشنوی از مرغ حق</p><p>ظاهرش را یاد گیری چون سبق</p><p>وانگهی از خود قیاساتی کنی</p><p>مر خیال محض را ذاتی کنی</p><p>اصطلاحاتیست مر ابدال را</p><p>که نباشد زان خبر اقوال را</p><p>منطق الطیری به صوت آموختی</p><p>صد قیاس و صد هوس افروختی</p><p>همچو آن رنجور دلها از تو خست</p><p>کر بپندار اصابت گشته مست</p><p>کاتب آن وحی زان آواز مرغ</p><p>برده ظنی کو بود همباز مرغ</p><p>مرغ پری زد مرورا کور کرد</p><p>نک فرو بردش به قعر مرگ و درد</p><p>هین به عکسی یا به ظنی هم شما</p><p>در میفتید از مقامات سما</p><p>گرچه هاروتید و ماروت و فزون</p><p>از همه بر بام نحن الصافون</p><p>بر بدیهای بدان رحمت کنید</p><p>بر منی و خویش‌بین لعنت کنید</p><p>هین مبادا غیرت آید از کمین</p><p>سرنگون افتید در قعر زمین</p><p>هر دو گفتند ای خدا فرمان تراست</p><p>بی امان تو امانی خود کجاست</p><p>این همی گفتند و دلشان می‌طپید</p><p>بد کجا آید ز ما نعم العبید</p><p>خار خار دو فرشته هم نهشت</p><p>تا که تخم خویش‌بینی را نکشت</p><p>پس همی گفتند کای ارکانیان</p><p>بی خبر از پاکی روحانیان</p><p>ما برین گردون تتقها می‌تنیم</p><p>بر زمین آییم و شادروان زنیم</p><p>عدل توزیم و عبادت آوریم</p><p>باز هر شب سوی گردون بر پریم</p><p>تا شویم اعجوبهٔ دور زمان</p><p>تا نهیم اندر زمین امن و امان</p><p>آن قیاس حال گردون بر زمین</p><p>راست ناید فرق دارد در کمین</p><h2><a id="poem-8048" href="https://ganjoor.net/moulavi/masnavi/daftar1/sh156">بخش ۱۵۶ - در بیان آنک حال خود و مستی خود پنهان باید داشت از جاهلان</a></h2>
<p>بشنو الفاظ حکیم پرده‌ای</p><p>سر همانجا نه که باده خورده‌ای</p><p>چونک از میخانه مستی ضال شد</p><p>تسخر و بازیچهٔ اطفال شد</p><p>می‌فتد او سو به سو بر هر رهی</p><p>در گل و می‌خنددش هر ابلهی</p><p>او چنین و کودکان اندر پیش</p><p>بی‌خبر از مستی و ذوق میش</p><p>خلق اطفالند جز مست خدا</p><p>نیست بالغ جز رهیده از هوا</p><p>گفت دنیا لعب و لهوست و شما</p><p>کودکیت و راست فرماید خدا</p><p>از لعب بیرون نرفتی کودکی</p><p>بی ذکات روح کی باشد ذکی</p><p>چون جماع طفل دان این شهوتی</p><p>که همی رانند اینجا ای فتی</p><p>آن جماع طفل چه بود بازیی</p><p>با جماع رستمی و غازیی</p><p>جنگ خلقان همچو جنگ کودکان</p><p>جمله بی‌معنی و بی‌مغز و مهان</p><p>جمله با شمشیر چوبین جنگشان</p><p>جمله در لا ینفعی آهنگشان</p><p>جمله شان گشته سواره بر نیی</p><p>کین براق ماست یا دلدل‌پیی</p><p>حاملند و خود ز جهل افراشته</p><p>راکب و محمول ره پنداشته</p><p>باش تا روزی که محمولان حق</p><p>اسپ‌تازان بگذرند از نه طبق</p><p>تعرج الروح الیه و الملک</p><p>من عروج الروح یهتز الفلک</p><p>همچو طفلان جمله‌تان دامن‌سوار</p><p>گوشهٔ دامن گرفته اسپ‌وار</p><p>از حق ان الظن لا یغنی رسید</p><p>مرکب ظن بر فلکها کی دوید</p><p>اغلب الظنین فی ترجیح ذا</p><p>لا تماری الشمس فی توضیحها</p><p>آنگهی بینید مرکبهای خویش</p><p>مرکبی سازیده‌ایت از پای خویش</p><p>وهم و فکر و حس و ادراک شما</p><p>همچو نی دان مرکب کودک هلا</p><p>علمهای اهل دل حمالشان</p><p>علمهای اهل تن احمالشان</p><p>علم چون بر دل زند یاری شود</p><p>علم چون بر تن زند باری شود</p><p>گفت ایزد یحمل اسفاره</p><p>بار باشد علم کان نبود ز هو</p><p>علم کان نبود ز هو بی واسطه</p><p>آن نپاید همچو رنگ ماشطه</p><p>لیک چون این بار را نیکو کشی</p><p>بار بر گیرند و بخشندت خوشی</p><p>هین مکش بهر هوا آن بار علم</p><p>تا ببینی در درون انبار علم</p><p>تا که بر رهوار علم آیی سوار</p><p>بعد از آن افتد ترا از دوش بار</p><p>از هواها کی رهی بی جام هو</p><p>ای ز هو قانع شده با نام هو</p><p>از صفت وز نام چه زاید خیال</p><p>و آن خیالش هست دلال وصال</p><p>دیده‌ای دلال بی مدلول هیچ</p><p>تا نباشد جاده نبود غول هیچ</p><p>هیچ نامی بی حقیقت دیده‌ای</p><p>یا ز گاف و لام گل گل چیده‌ای</p><p>اسم خواندی رو مسمی را بجو</p><p>مه به بالا دان نه اندر آب جو</p><p>گر ز نام و حرف خواهی بگذری</p><p>پاک کن خود را ز خود هین یکسری</p><p>همچو آهن ز آهنی بی رنگ شو</p><p>در ریاضت آینهٔ بی زنگ شو</p><p>خویش را صافی کن از اوصاف خود</p><p>تا ببینی ذات پاک صاف خود</p><p>بینی اندر دل علوم انبیا</p><p>بی کتاب و بی معید و اوستا</p><p>گفت پیغامبر که هست از امتم</p><p>کو بود هم گوهر و هم همتم</p><p>مر مرا زان نور بیند جانشان</p><p>که من ایشان را همی‌بینم بدان</p><p>بی صحیحین و احادیث و روات</p><p>بلک اندر مشرب آب حیات</p><p>سر امسینا لکردیا بدان</p><p>راز اصبحنا عرابیا بخوان</p><p>ور مثالی خواهی از علم نهان</p><p>قصه‌گو از رومیان و چینیان</p><h2><a id="poem-8049" href="https://ganjoor.net/moulavi/masnavi/daftar1/sh157">بخش ۱۵۷ - قصهٔ مری کردن رومیان و چینیان در علم نقاشی و صورت‌گری</a></h2>
<p>چینیان گفتند ما نقاش‌تر</p><p>رومیان گفتند ما را کر و فر</p><p>گفت سلطان امتحان خواهم درین</p><p>کز شماها کیست در دعوی گزین</p><p>اهل چین و روم چون حاضر شدند</p><p>رومیان در علم واقف‌تر بدند</p><p>چینیان گفتند یک خانه به ما</p><p>خاص بسپارید و یک آن شما</p><p>بود دو خانه مقابل در بدر</p><p>زان یکی چینی ستد رومی دگر</p><p>چینیان صد رنگ از شه خواستند</p><p>پس خزینه باز کرد آن ارجمند</p><p>هر صباحی از خزینه رنگها</p><p>چینیان را راتبه بود از عطا</p><p>رومیان گفتند نه نقش و نه رنگ</p><p>در خور آید کار را جز دفع زنگ</p><p>در فرو بستند و صیقل می‌زدند</p><p>همچو گردون ساده و صافی شدند</p><p>از دو صد رنگی به بی‌رنگی رهیست</p><p>رنگ چون ابرست و بی‌رنگی مهیست</p><p>هرچه اندر ابر ضو بینی و تاب</p><p>آن ز اختر دان و ماه و آفتاب</p><p>چینیان چون از عمل فارغ شدند</p><p>از پی شادی دهلها می‌زدند</p><p>شه در آمد دید آنجا نقشها</p><p>می‌ربود آن عقل را و فهم را</p><p>بعد از آن آمد به سوی رومیان</p><p>پرده را بالا کشیدند از میان</p><p>عکس آن تصویر و آن کردارها</p><p>زد برین صافی شده دیوارها</p><p>هر چه آنجا دید اینجا به نمود</p><p>دیده را از دیده‌خانه می‌ربود</p><p>رومیان آن صوفیانند ای پدر</p><p>بی ز تکرار و کتاب و بی هنر</p><p>لیک صیقل کرده‌اند آن سینه‌ها</p><p>پاک از آز و حرص و بخل و کینه‌ها</p><p>آن صفای آینه وصف دلست</p><p>صورت بی منتها را قابلست</p><p>صورت بی‌صورت بی حد غیب</p><p>ز آینهٔ دل تافت بر موسی ز جیب</p><p>گرچه آن صورت نگنجد در فلک</p><p>نه بعرش و فرش و دریا و سمک</p><p>زانک محدودست و معدودست آن</p><p>آینهٔ دل را نباشد حد بدان</p><p>عقل اینجا ساکت آمد یا مضل</p><p>زانک دل یا اوست یا خود اوست دل</p><p>عکس هر نقشی نتابد تا ابد</p><p>جز ز دل هم با عدد هم بی عدد</p><p>تا ابد هر نقش نو کاید برو</p><p>می‌نماید بی حجابی اندرو</p><p>اهل صیقل رسته‌اند از بوی و رنگ</p><p>هر دمی بینند خوبی بی درنگ</p><p>نقش و قشر علم را بگذاشتند</p><p>رایت عین الیقین افراشتند</p><p>رفت فکر و روشنایی یافتند</p><p>نحر و بحر آشنایی یافتند</p><p>مرگ کین جمله ازو در وحشتند</p><p>می‌کنند این قوم بر وی ریش‌خند</p><p>کس نیابد بر دل ایشان ظفر</p><p>بر صدف آید ضرر نه بر گهر</p><p>گرچه نحو و فقه را بگذاشتند</p><p>لیک محو فقر را بر داشتند</p><p>تا نقوش هشت جنت تافتست</p><p>لوح دلشان را پذیرا یافتست</p><p>برترند از عرش و کرسی و خلا</p><p>ساکنان مقعد صدق خدا</p><h2><a id="poem-8050" href="https://ganjoor.net/moulavi/masnavi/daftar1/sh158">بخش ۱۵۸ - پرسیدن پیغمبر صلی الله علیه و سلم مر زید  را که امروز چونی و چون برخاستی و جواب  گفتن او که اصبحت ممنا یا رسول الله</a></h2>
<p>گفت پیغامبر صباحی زید را</p><p>کیف اصبحت ای رفیق با صفا</p><p>گفت عبدا مؤمنا باز اوش گفت</p><p>کو نشان از باغ ایمان گر شکفت</p><p>گفت تشنه بوده‌ام من روزها</p><p>شب نخفتستم ز عشق و سوزها</p><p>تا ز روز و شب گذر کردم چنان</p><p>که ز اسپر بگذرد نوک سنان</p><p>که از آن سو جملهٔ ملت یکیست</p><p>صد هزاران سال و یک ساعت یکیست</p><p>هست ازل را و ابد را اتحاد</p><p>عقل را ره نیست آن سو ز افتقاد</p><p>گفت ازین ره کو ره‌آوردی بیار</p><p>در خور فهم و عقول این دیار</p><p>گفت خلقان چون ببینند آسمان</p><p>من ببینم عرش را با عرشیان</p><p>هشت جنت هفت دوزخ پیش من</p><p>هست پیدا همچو بت پیش شمن</p><p>یک بیک وا می‌شناسم خلق را</p><p>همچو گندم من ز جو در آسیا</p><p>که بهشتی کیست و بیگانه کیست</p><p>پیش من پیدا چو مار و ماهیست</p><p>این زمان پیدا شده بر این گروه</p><p>یوم تبیض و تسود وجوه</p><p>پیش ازین هرچند جان پر عیب بود</p><p>در رحم بود و ز خلقان غیب بود</p><p>الشقی من شقی فی بطن الام</p><p>من سمات الجسم یعرف حالهم</p><p>تن چو مادر طفل جان را حامله</p><p>مرگ درد زادنست و زلزله</p><p>جمله جانهای گذشته منتظر</p><p>تا چگونه زاید آن جان بطر</p><p>زنگیان گویند خود از ماست او</p><p>رومیان گویند بس زیباست او</p><p>چون بزاید در جهان جان و جود</p><p>پس نماند اختلاف بیض و سود</p><p>گر بود زنگی برندش زنگیان</p><p>روم را رومی برد هم از میان</p><p>تا نزاد او مشکلات عالمست</p><p>آنک نازاده شناسد او کمست</p><p>او مگر ینظر بنور الله بود</p><p>کاندرون پوست او را ره بود</p><p>اصل آب نطفه اسپیدست و خوش</p><p>لیک عکس جان رومی و حبش</p><p>می‌دهد رنگ احسن التقویم را</p><p>تا به اسفل می‌برد این نیم را</p><p>این سخن پایان ندارد باز ران</p><p>تا نمانیم از قطار کاروان</p><p>یوم تبیض و تسود وجوه</p><p>ترک و هندو شهره گردد زان گروه</p><p>در رحم پیدا نباشد هند و ترک</p><p>چونک زاید بیندش زار و سترگ</p><p>جمله را چون روز رستاخیز من</p><p>فاش می‌بینم عیان از مرد و زن</p><p>هین بگویم یا فرو بندم نفس</p><p>لب گزیدش مصطفی یعنی که بس</p><p>یا رسول الله بگویم سر حشر</p><p>در جهان پیدا کنم امروز نشر</p><p>هل مرا تا پرده‌ها را بر درم</p><p>تا چو خورشیدی بتابد گوهرم</p><p>تا کسوف آید ز من خورشید را</p><p>تا نمایم نخل را و بید را</p><p>وا نمایم راز رستاخیز را</p><p>نقد را و نقد قلب‌آمیز را</p><p>دستها ببریده اصحاب شمال</p><p>وا نمایم رنگ کفر و رنگ آل</p><p>وا گشایم هفت سوراخ نفاق</p><p>در ضیای ماه بی خسف و محاق</p><p>وا نمایم من پلاس اشقیا</p><p>بشنوانم طبل و کوس انبیا</p><p>دوزخ و جنات و برزخ در میان</p><p>پیش چشم کافران آرم عیان</p><p>وا نمایم حوض کوثر را به جوش</p><p>کاب بر روشان زند بانگش به گوش</p><p>وان کسان که تشنه بر گردش دوان</p><p>گشته‌اند این دم نمایم من عیان</p><p>می‌بساید دوششان بر دوش من</p><p>نعره‌هاشان می‌رسد در گوش من</p><p>اهل جنت پیش چشمم ز اختیار</p><p>در کشیده یک‌دگر را در کنار</p><p>دست همدیگر زیارت می‌کنند</p><p>از لبان هم بوسه غارت می‌کنند</p><p>کر شد این گوشم ز بانگ آه آه</p><p>از خسان و نعرهٔ واحسرتاه</p><p>این اشارتهاست گویم از نغول</p><p>لیک می‌ترسم ز آزار رسول</p><p>همچنین می‌گفت سرمست و خراب</p><p>داد پیغامبر گریبانش بتاب</p><p>گفت هین در کش که اسبت گرم شد</p><p>عکس حق لا یستحی زد شرم شد</p><p>آینهٔ تو جست بیرون از غلاف</p><p>آینه و میزان کجا گوید خلاف</p><p>آینه و میزان کجا بندد نفس</p><p>بهر آزار و حیاء هیچ‌کس</p><p>آینه و میزان محکهای سنی</p><p>گر دو صد سالش تو خدمتها کنی</p><p>کز برای من بپوشان راستی</p><p>بر فزون بنما و منما کاستی</p><p>اوت گوید ریش و سبلت بر مخند</p><p>آینه و میزان و آنگه ریو و پند</p><p>چون خدا ما را برای آن فراخت</p><p>که بما بتوان حقیقت را شناخت</p><p>این نباشد ما چه آرزیم ای جوان</p><p>کی شویم آیین روی نیکوان</p><p>لیک در کش در نمد آیینه را</p><p>کز تجلی کرد سینا سینه را</p><p>گفت آخر هیچ گنجد در بغل</p><p>آفتاب حق و خورشید ازل</p><p>هم دغل را هم بغل را بر درد</p><p>نه جنون ماند به پیشش نه خرد</p><p>گفت یک اصبع چو بر چشمی نهی</p><p>بیند از خورشید عالم را تهی</p><p>یک سر انگشت پردهٔ ماه شد</p><p>وین نشان ساتری شاه شد</p><p>تا بپوشاند جهان را نقطه‌ای</p><p>مهر گردد منکسف از سقطه‌ای</p><p>لب ببند و غور دریایی نگر</p><p>بحر را حق کرد محکوم بشر</p><p>همچو چشمهٔ سلسبیل و زنجبیل</p><p>هست در حکم بهشتی جلیل</p><p>چار جوی جنت اندر حکم ماست</p><p>این نه زور ما ز فرمان خداست</p><p>هر کجا خواهیم داریمش روان</p><p>همچو سحر اندر مراد ساحران</p><p>همچو این دو چشمهٔ چشم روان</p><p>هست در حکم دل و فرمان جان</p><p>گر بخواهد رفت سوی زهر و مار</p><p>ور بخواهد رفت سوی اعتبار</p><p>گر بخواهد سوی محسوسات رفت</p><p>ور بخواهد سوی ملبوسات رفت</p><p>گر بخواهد سوی کلیات راند</p><p>ور بخواهد حبس جزویات ماند</p><p>همچنین هر پنج حس چون نایزه</p><p>بر مراد و امر دل شد جایزه</p><p>هر طرف که دل اشارت کردشان</p><p>می‌رود هر پنج حس دامن‌کشان</p><p>دست و پا در امر دل اندر ملا</p><p>همچو اندر دست موسی آن عصا</p><p>دل بخواهد پا در آید زو به رقص</p><p>یا گریزد سوی افزونی ز نقص</p><p>دل بخواهد دست آید در حساب</p><p>با اصابع تا نویسد او کتاب</p><p>دست در دست نهانی مانده است</p><p>او درون تن را برون بنشانده است</p><p>گر بخواهد بر عدو ماری شود</p><p>ور بخواهد بر ولی یاری شود</p><p>ور بخواهد کفچه‌ای در خوردنی</p><p>ور بخواهد همچو گرز ده‌منی</p><p>دل چه می‌گوید بدیشان ای عجب</p><p>طرفه وصلت طرفه پنهانی سبب</p><p>دل مگر مهر سلیمان یافتست</p><p>که مهار پنج حس بر تافتست</p><p>پنج حسی از برون میسور او</p><p>پنج حسی از درون مامور او</p><p>ده حس است و هفت اندام و دگر</p><p>آنچ اندر گفت ناید می‌شمر</p><p>چون سلیمانی دلا در مهتری</p><p>بر پری و دیو زن انگشتری</p><p>گر درین ملکت بری باشی ز ریو</p><p>خاتم از دست تو نستاند سه دیو</p><p>بعد از آن عالم بگیرد اسم تو</p><p>دو جهان محکوم تو چون جسم تو</p><p>ور ز دستت دیو خاتم را ببرد</p><p>پادشاهی فوت شد بختت بمرد</p><p>بعد از آن یا حسرتا شد یا عباد</p><p>بر شما محتوم تا یوم التناد</p><p>مکر خود را گر تو انکار آوری</p><p>از ترازو و آینه کی جان بری</p><h2><a id="poem-8051" href="https://ganjoor.net/moulavi/masnavi/daftar1/sh159">بخش ۱۵۹ - متهم کردن غلامان و خواجه‌تاشان مر لقمان را کی آن میوه‌های ترونده را که می‌آوردیم او خورده است</a></h2>
<p>بود لقمان پیش خواجهٔ خویشتن</p><p>در میان بندگانش خوارتن</p><p>می‌فرستاد او غلامان را به باغ</p><p>تا که میوه آیدش بهر فراغ</p><p>بود لقمان در غلامان چون طفیل</p><p>پر معانی تیره‌صورت همچو لیل</p><p>آن غلامان میوه‌های جمع را</p><p>خوش بخوردند از نهیب طمع را</p><p>خواجه را گفتند لقمان خورد آن</p><p>خواجه بر لقمان ترش گشت و گران</p><p>چون تفحص کرد لقمان از سبب</p><p>در عتاب خواجه‌اش بگشاد لب</p><p>گفت لقمان سیدا پیش خدا</p><p>بندهٔ خاین نباشد مرتضی</p><p>امتحان کن جمله‌مان را ای کریم</p><p>سیرمان در ده تو از آب حمیم</p><p>بعد از آن ما را به صحرایی کلان</p><p>تو سواره ما پیاده می‌دوان</p><p>آنگهان بنگر تو بدکردار را</p><p>صنعهای کاشف الاسرار را</p><p>گشت ساقی خواجه از آب حمیم</p><p>مر غلامان را و خوردند آن ز بیم</p><p>بعد از آن می‌راندشان در دشتها</p><p>می‌دویدند آن نفر تحت و علا</p><p>قی در افتادند ایشان از عنا</p><p>آب می‌آورد زیشان میوه‌ها</p><p>چون که لقمان را در آمد قی ز ناف</p><p>می بر آمد از درونش آب صاف</p><p>حکمت لقمان چو داند این نمود</p><p>پس چه باشد حکمت رب الوجود</p><p>یوم تبلی والسرائر کلها</p><p>بان منکم کامن لا یشتهی</p><p>چون سقوا ماء حمیما قطعت</p><p>جملة الاستار مما افضعت</p><p>نار زان آمد عذاب کافران</p><p>که حجر را نار باشد امتحان</p><p>آن دل چون سنگ را ما چند چند</p><p>نرم گفتیم و نمی‌پذرفت پند</p><p>ریش بد را داروی بد یافت رگ</p><p>مر سر خر را سر دندان سگ</p><p>الخبیثات الخبیثین حکمتست</p><p>زشت را هم زشت جفت و بابتست</p><p>پس تو هر جفتی که می‌خواهی برو</p><p>محو و هم‌شکل و صفات او بشو</p><p>نور خواهی مستعد نور شو</p><p>دور خواهی خویش‌بین و دور شو</p><p>ور رهی خواهی ازین سجن خرب</p><p>سر مکش از دوست و اسجد واقترب</p>
</body></html>