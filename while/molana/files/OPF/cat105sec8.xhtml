<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر دوم - بخش ۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8171" href="https://ganjoor.net/moulavi/masnavi/daftar2/sh107">بخش ۱۰۷ - جواب اشکال</a></h2>
<p>این بداند کانک اهل خاطرست</p><p>غایب آفاق او را حاضرست</p><p>پیش مریم حاضر آید در نظر</p><p>مادر یحیی که دورست از بصر</p><p>دیده‌ها بسته ببیند دوست را</p><p>چون مشبک کرده باشد پوست را</p><p>ور ندیدش نه از برون نه از اندرون</p><p>از حکایت گیر معنی ای زبون</p><p>نی چنان کافسانه‌ها بشنیده بود</p><p>همچو شین بر نقش آن چفسیده بود</p><p>تا همی‌گفت آن کلیله بی‌زبان</p><p>چون سخن نوشد ز دمنه بی بیان</p><p>ور بدانستند لحن همدگر</p><p>فهم آن چون مرد بی نطقی بشر</p><p>در میان شیر و گاو آن دمنه چون</p><p>شد رسول و خواند بر هر دو فسون</p><p>چون وزیر شیر شد گاو نبیل</p><p>چون ز عکس ماه ترسان گشت پیل</p><p>این کلیله و دمنه جمله افتراست</p><p>ورنه کی با زاغ لک‌لک را مریست</p><p>ای برادر قصه چون پیمانه‌ایست</p><p>معنی اندر وی مثال دانه‌ایست</p><p>دانهٔ معنی بگیرد مرد عقل</p><p>ننگرد پیمانه را گر گشت نقل</p><p>ماجرای بلبل و گل گوش دار</p><p>گر چه گفتی نیست آنجا آشکار</p><h2><a id="poem-8172" href="https://ganjoor.net/moulavi/masnavi/daftar2/sh108">بخش ۱۰۸ - سخن گفتن به زبان حال و فهم کردن آن</a></h2>
<p>ماجرای شمع با پروانه تو</p><p>بشنو و معنی گزین ز افسانه تو</p><p>گر چه گفتی نیست سر گفت هست</p><p>هین به بالا پر مپر چون جغد پست</p><p>گفت در شطرنج کین خانهٔ رخست</p><p>گفت خانه از کجاش آمد بدست</p><p>خانه را بخرید یا میراث یافت</p><p>فرخ آنکس کو سوی معنی شتافت</p><p>گفت نحوی زید عمروا قد ضرب</p><p>گفت چونش کرد بی جرمی ادب</p><p>عمرو را جرمش چه بد کان زید خام</p><p>بی گنه او را بزد همچون غلام</p><p>گفت این پیمانهٔ معنی بود</p><p>گندمی بستان که پیمانه‌ست رد</p><p>زید و عمرو از بهر اعرابست و ساز</p><p>گر دروغست آن تو با اعراب ساز</p><p>گفت نی من آن ندانم عمرو را</p><p>زید چون زد بی‌گناه و بی‌خطا</p><p>گفت از ناچار و لاغی بر گشود</p><p>عمرو یک واو فزون دزدیده بود</p><p>زید واقف گشت دزدش را بزد</p><p>چونک از حد برد او را حد سزد</p><h2><a id="poem-8173" href="https://ganjoor.net/moulavi/masnavi/daftar2/sh109">بخش ۱۰۹ - پذیرا آمدن سخن باطل در دل باطلان</a></h2>
<p>گفت اینک راست پذرفتم بجان</p><p>کژ نماید راست در پیش کژان</p><p>گر بگویی احولی را مه یکیست</p><p>گویدت این دوست و در وحدت شکیست</p><p>ور برو خندد کسی گوید دو است</p><p>راست دارد این سزای بد خو است</p><p>بر دروغان جمع می‌آید دروغ</p><p>للخبیثات الخبیثین زد فروغ</p><p>دل فراخان را بود دست فراخ</p><p>چشم کوران را عثار سنگ‌لاخ</p><h2><a id="poem-8174" href="https://ganjoor.net/moulavi/masnavi/daftar2/sh110">بخش ۱۱۰ - جستن آن درخت کی هر که میوهٔ  آن درخت خورد نمیرد</a></h2>
<p>گفت دانایی برای داستان</p><p>که درختی هست در هندوستان</p><p>هر کسی کز میوهٔ او خورد و برد</p><p>نی شود او پیر نی هرگز بمرد</p><p>پادشاهی این شنید از صادقی</p><p>بر درخت و میوه‌اش شد عاشقی</p><p>قاصدی دانا ز دیوان ادب</p><p>سوی هندوستان روان کرد از طلب</p><p>سالها می‌گشت آن قاصد ازو</p><p>گرد هندوستان برای جست و جو</p><p>شهر شهر از بهر این مطلوب گشت</p><p>نی جزیره ماند و نی کوه و نی دشت</p><p>هر که را پرسید کردش ریش‌خند</p><p>کین کی جوید جز مگر مجنون بند</p><p>بس کسان صفعش زدند اندر مزاح</p><p>بس کسان گفتند ای صاحب‌فلاح</p><p>جست و جوی چون تو زیرک سینه‌صاف</p><p>کی تهی باشد کجا باشد گزاف</p><p>وین مراعاتش یکی صفع دگر</p><p>وین ز صفع آشکارا سخت‌تر</p><p>می‌ستودندش بتسخر کای بزرگ</p><p>در فلان اقلیم بس هول و سترگ</p><p>در فلان بیشه درختی هست سبز</p><p>بس بلند و پهن و هر شاخیش گبز</p><p>قاصد شه بسته در جستن کمر</p><p>می‌شنید از هر کسی نوعی خبر</p><p>بس سیاحت کرد آنجا سالها</p><p>می‌فرستادش شهنشه مالها</p><p>چون بسی دید اندر آن غربت تعب</p><p>عاجز آمد آخر الامر از طلب</p><p>هیچ از مقصود اثر پیدا نشد</p><p>زان غرض غیر خبر پیدا نشد</p><p>رشتهٔ اومید او بگسسته شد</p><p>جستهٔ او عاقبت ناجسته شد</p><p>کرد عزم بازگشتن سوی شاه</p><p>اشک می‌بارید و می‌برید راه</p><h2><a id="poem-8175" href="https://ganjoor.net/moulavi/masnavi/daftar2/sh111">بخش ۱۱۱ - شرح کردن شیخ سر آن درخت با آن طالب مقلد</a></h2>
<p>بود شیخی عالمی قطبی کریم</p><p>اندر آن منزل که آیس شد ندیم</p><p>گفت من نومید پیش او روم</p><p>ز آستان او براه اندر شوم</p><p>تا دعای او بود همراه من</p><p>چونک نومیدم من از دلخواه من</p><p>رفت پیش شیخ با چشم پر آب</p><p>اشک می‌بارید مانند سحاب</p><p>گفت شیخا وقت رحم و رقتست</p><p>ناامیدم وقت لطف این ساعتست</p><p>گفت واگو کز چه نومیدیستت</p><p>چیست مطلوب تو رو با چیستت</p><p>گفت شاهنشاه کردم اختیار</p><p>از برای جستن یک شاخسار</p><p>که درختی هست نادر در جهات</p><p>میوهٔ او مایهٔ آب حیات</p><p>سالها جستم ندیدم یک نشان</p><p>جز که طنز و تسخر این سرخوشان</p><p>شیخ خندید و بگفتش ای سلیم</p><p>این درخت علم باشد در علیم</p><p>بس بلند و بس شگرف و بس بسیط</p><p>آب حیوانی ز دریای محیط</p><p>تو بصورت رفته‌ای ای بی‌خبر</p><p>زان ز شاخ معنیی بی بار و بر</p><p>گه درختش نام شد گه آفتاب</p><p>گاه بحرش نام گشت و گه سحاب</p><p>آن یکی کش صد هزار آثار خاست</p><p>کمترین آثار او عمر بقاست</p><p>گرچه فردست او اثر دارد هزار</p><p>آن یکی را نام شاید بی‌شمار</p><p>آن یکی شخصی ترا باشد پدر</p><p>در حق شخصی دگر باشد پسر</p><p>در حق دیگر بود قهر و عدو</p><p>در حق دیگر بود لطف و نکو</p><p>صد هزاران نام و او یک آدمی</p><p>صاحب هر وصفش از وصفی عمی</p><p>هر که جوید نام گر صاحب ثقه‌ست</p><p>همچو تو نومید و اندر تفرقه‌ست</p><p>تو چه بر چفسی برین نام درخت</p><p>تا بمانی تلخ‌کام و شوربخت</p><p>در گذر از نام و بنگر در صفات</p><p>تا صفاتت ره نماید سوی ذات</p><p>اختلاف خلق از نام اوفتاد</p><p>چون بمعنی رفت آرام اوفتاد</p><h2><a id="poem-8176" href="https://ganjoor.net/moulavi/masnavi/daftar2/sh112">بخش ۱۱۲ - منازعت چهار کس جهت انگور کی هر یکی به نام دیگر فهم کرده بود آن را</a></h2>
<p>چار کس را داد مردی یک درم</p><p>آن یکی گفت این بانگوری دهم</p><p>آن یکی دیگر عرب بد گفت لا</p><p>من عنب خواهم نه انگور ای دغا</p><p>آن یکی ترکی بد و گفت این بنم</p><p>من نمی‌خواهم عنب خواهم ازم</p><p>آن یکی رومی بگفت این قیل را</p><p>ترک کن خواهیم استافیل را</p><p>در تنازع آن نفر جنگی شدند</p><p>که ز سر نامها غافل بدند</p><p>مشت بر هم می‌زدند از ابلهی</p><p>پر بدند از جهل و از دانش تهی</p><p>صاحب سری عزیزی صد زبان</p><p>گر بدی آنجا بدادی صلحشان</p><p>پس بگفتی او که من زین یک درم</p><p>آرزوی جمله‌تان را می‌دهم</p><p>چونک بسپارید دل را بی دغل</p><p>این درمتان می‌کند چندین عمل</p><p>یک درمتان می‌شود چار المراد</p><p>چار دشمن می‌شود یک ز اتحاد</p><p>گفت هر یکتان دهد جنگ و فراق</p><p>گفت من آرد شما را اتفاق</p><p>پس شما خاموش باشید انصتوا</p><p>تا زبانتان من شوم در گفت و گو</p><p>گر سخنتان می‌نماید یک نمط</p><p>در اثر مایهٔ نزاعست و سخط</p><p>گرمی عاریتی ندهد اثر</p><p>گرمی خاصیتی دارد هنر</p><p>سرکه را گر گرم کردی ز آتش آن</p><p>چون خوری سردی فزاید بی گمان</p><p>زانک آن گرمی او دهلیزیست</p><p>طبع اصلش سردیست و تیزیست</p><p>ور بود یخ‌بسته دوشاب ای پسر</p><p>چون خوری گرمی فزاید در جگر</p><p>پس ریای شیخ به ز اخلاص ماست</p><p>کز بصیرت باشد آن وین از عماست</p><p>از حدیث شیخ جمعیت رسد</p><p>تفرقه آرد دم اهل جسد</p><p>چون سلیمان کز سوی حضرت بتاخت</p><p>کو زبان جمله مرغان را شناخت</p><p>در زمان عدلش آهو با پلنگ</p><p>انس بگرفت و برون آمد ز جنگ</p><p>شد کبوتر آمن از چنگال باز</p><p>گوسفند از گرگ ناورد احتراز</p><p>او میانجی شد میان دشمنان</p><p>اتحادی شد میان پرزنان</p><p>تو چو موری بهر دانه می‌دوی</p><p>هین سلیمان جو چه می‌باشی غوی</p><p>دانه‌جو را دانه‌اش دامی شود</p><p>و آن سلیمان‌جوی را هر دو بود</p><p>مرغ جانها را درین آخر زمان</p><p>نیستشان از همدگر یک دم امان</p><p>هم سلیمان هست اندر دور ما</p><p>کو دهد صلح و نماند جور ما</p><p>قول ان من امة را یاد گیر</p><p>تا به الا و خلا فیها نذیر</p><p>گفت خود خالی نبودست امتی</p><p>از خلیفهٔ حق و صاحب‌همتی</p><p>مرغ جانها را چنان یکدل کند</p><p>کز صفاشان بی غش و بی غل کند</p><p>مشفقان گردند همچون والده</p><p>مسلمون را گفت نفس واحده</p><p>نفس واحد از رسول حق شدند</p><p>ور نه هر یک دشمن مطلق بدند</p><h2><a id="poem-8177" href="https://ganjoor.net/moulavi/masnavi/daftar2/sh113">بخش ۱۱۳ - برخاستن مخالفت و عداوت از میان انصار  به برکات رسول علیه السلام</a></h2>
<p>دو قبیله کاوس و خزرج نام داشت</p><p>یک ز دیگر جان خون‌آشام داشت</p><p>کینه‌های کهنه‌شان از مصطفی</p><p>محو شد در نور اسلام و صفا</p><p>اولا اخوان شدند آن دشمنان</p><p>همچو اعداد عنب در بوستان</p><p>وز دم المؤمنون اخوه بپند</p><p>در شکستند و تن واحد شدند</p><p>صورت انگورها اخوان بود</p><p>چون فشردی شیرهٔ واحد شود</p><p>غوره و انگور ضدانند لیک</p><p>چونک غوره پخته شد شد یار نیک</p><p>غوره‌ای کو سنگ‌بست و خام ماند</p><p>در ازل حق کافر اصلیش خواند</p><p>نه اخی نه نفس واحد باشد او</p><p>در شقاوت نحس ملحد باشد او</p><p>گر بگویم آنچ او دارد نهان</p><p>فتنهٔ افهام خیزد در جهان</p><p>سر گبر کور نامذکور به</p><p>دود دوزخ از ارم مهجور به</p><p>غوره‌های نیک کایشان قابلند</p><p>از دم اهل دل آخر یک دلند</p><p>سوی انگوری همی‌رانند تیز</p><p>تا دوی بر خیزد و کین و ستیز</p><p>پس در انگوری همی‌درند پوست</p><p>تا یکی گردند و وحدت وصف اوست</p><p>دوست دشمن گردد ایرا هم دواست</p><p>هیچ یک با خویش جنگی در نبست</p><p>آفرین بر عشق کل اوستاد</p><p>صد هزاران ذره را داد اتحاد</p><p>همچو خاک مفترق در ره‌گذر</p><p>یک سبوشان کرد دست کوزه‌گر</p><p>که اتحاد جسمهای آب و طین</p><p>هست ناقص جان نمی‌ماند بدین</p><p>گر نظایر گویم اینجا در مثال</p><p>فهم را ترسم که آرد اختلال</p><p>هم سلیمان هست اکنون لیک ما</p><p>از نشاط دوربینی در عمی</p><p>دوربینی کور دارد مرد را</p><p>همچو خفته در سرا کور از سرا</p><p>مولعیم اندر سخنهای دقیق</p><p>در گره ها باز کردن ما عشیق</p><p>تا گره بندیم و بگشاییم ما</p><p>در شکال و در جواب آیین‌فزا</p><p>همچو مرغی کو گشاید بند دام</p><p>گاه بندد تا شود در فن تمام</p><p>او بود محروم از صحرا و مرج</p><p>عمر او اندر گره کاریست خرج</p><p>خود زبون او نگردد هیچ دام</p><p>لیک پرش در شکست افتد مدام</p><p>با گره کم کوش تا بال و پرت</p><p>نسکلد یک یک ازین کر و فرت</p><p>صد هزاران مرغ پرهاشان شکست</p><p>و آن کمین‌گاه عوارض را نبست</p><p>حال ایشان از نبی خوان ای حریص</p><p>نقبوا فیها ببین هل من محیص</p><p>از نزاع ترک و رومی و عرب</p><p>حل نشد اشکال انگور و عنب</p><p>تا سلیمان لسین معنوی</p><p>در نیاید بر نخیزد این دوی</p><p>جمله مرغان منازع بازوار</p><p>بشنوید این طبل باز شهریار</p><p>ز اختلاف خویش سوی اتحاد</p><p>هین ز هر جانب روان گردید شاد</p><p>حیث ما کنتم فولوا وجهکم</p><p>نحوه هذا الذی لم ینهکم</p><p>کور مرغانیم و بس ناساختیم</p><p>کان سلیمان را دمی نشناختیم</p><p>همچو جغدان دشمن بازان شدیم</p><p>لاجرم وا ماندهٔ ویران شدیم</p><p>می‌کنیم از غایت جهل و عما</p><p>قصد آزار عزیزان خدا</p><p>جمع مرغان کز سلیمان روشنند</p><p>پر و بال بی گنه کی برکنند</p><p>بلک سوی عاجزان چینه کشند</p><p>بی خلاف و کینه آن مرغان خوشند</p><p>هدهد ایشان پی تقدیس را</p><p>می‌گشاید راه صد بلقیس را</p><p>زاغ ایشان گر بصورت زاغ بود</p><p>باز همت آمد و مازاغ بود</p><p>لکلک ایشان که لک‌لک می‌زند</p><p>آتش توحید در شک می‌زند</p><p>و آن کبوترشان ز بازان نشکهد</p><p>باز سر پیش کبوترشان نهد</p><p>بلبل ایشان که حالت آرد او</p><p>در درون خویش گلشن دارد او</p><p>طوطی ایشان ز قند آزاد بود</p><p>کز درون قند ابد رویش نمود</p><p>پای طاووسان ایشان در نظر</p><p>بهتر از طاووس‌پران دگر</p><p>منطق الطیر آن خاقانی صداست</p><p>منطق الطیر سلیمانی کجاست</p><p>تو چه دانی بانگ مرغان را همی</p><p>چون ندیدستی سلیمان را دمی</p><p>پر آن مرغی که بانگش مطربست</p><p>از برون مشرقست و مغربست</p><p>هر یک آهنگش ز کرسی تا ثریست</p><p>وز ثری تا عرش در کر و فریست</p><p>مرغ کو بی این سلیمان می‌رود</p><p>عاشق ظلمت چو خفاشی بود</p><p>با سلیمان خو کن ای خفاش رد</p><p>تا که در ظلمت نمانی تا ابد</p><p>یک گزی ره که بدان سو می‌روی</p><p>همچو گز قطب مساحت می‌شوی</p><p>وانک لنگ و لوک آن سو می‌جهی</p><p>از همه لنگی و لوکی می‌رهی</p><h2><a id="poem-8178" href="https://ganjoor.net/moulavi/masnavi/daftar2/sh114">بخش ۱۱۴ - قصهٔ بط بچگان کی مرغ خانگی پروردشان</a></h2>
<p>تخم بطی گر چه مرغ خانه‌ات</p><p>کرد زیر پر چو دایه تربیت</p><p>مادر تو بط آن دریا بدست</p><p>دایه‌ات خاکی بد و خشکی‌پرست</p><p>میل دریا که دل تو اندرست</p><p>آن طبیعت جانت را از مادرست</p><p>میل خشکی مر ترا زین دایه است</p><p>دایه را بگذار کو بدرایه است</p><p>دایه را بگذار در خشک و بران</p><p>اندر آ در بحر معنی چون بطان</p><p>گر ترا مادر بترساند ز آب</p><p>تو مترس و سوی دریا ران شتاب</p><p>تو بطی بر خشک و بر تر زنده‌ای</p><p>نی چو مرغ خانه خانه‌گنده‌ای</p><p>تو ز کرمنا بنی آدم شهی</p><p>هم به خشکی هم به دریا پا نهی</p><p>که حملناهم علی البحر بجان</p><p>از حملناهم علی البر پیش ران</p><p>مر ملایک را سوی بر راه نیست</p><p>جنس حیوان هم ز بحر آگاه نیست</p><p>تو بتن حیوان بجانی از ملک</p><p>تا روی هم بر زمین هم بر فلک</p><p>تا بظاهر مثلکم باشد بشر</p><p>با دل یوحی الیه دیده‌ور</p><p>قالب خاکی فتاده بر زمین</p><p>روح او گردان برین چرخ برین</p><p>ما همه مرغابیانیم ای غلام</p><p>بحر می‌داند زبان ما تمام</p><p>پس سلیمان بحر آمد ما چو طیر</p><p>در سلیمان تا ابد داریم سیر</p><p>با سلیمان پای در دریا بنه</p><p>تا چو داود آب سازد صد زره</p><p>آن سلیمان پیش جمله حاضرست</p><p>لیک غیرت چشم‌بند و ساحرست</p><p>تا ز جهل و خوابناکی و فضول</p><p>او بپیش ما و ما از وی ملول</p><p>تشنه را درد سر آرد بانگ رعد</p><p>چون نداند کو کشاند ابر سعد</p><p>چشم او ماندست در جوی روان</p><p>بی‌خبر از ذوق آب آسمان</p><p>مرکب همت سوی اسباب راند</p><p>از مسبب لاجرم محجوب ماند</p><p>آنک بیند او مسبب را عیان</p><p>کی نهد دل بر سببهای جهان</p><h2><a id="poem-8179" href="https://ganjoor.net/moulavi/masnavi/daftar2/sh115">بخش ۱۱۵ - حیران شدن حاجیان در کرامات آن زاهد  کی در بادیه تنهاش یافتند</a></h2>
<p>زاهدی بد در میان بادیه</p><p>در عبادت غرق چون عبادیه</p><p>حاجیان آنجا رسیدند از بلاد</p><p>دیده‌شان بر زاهد خشک اوفتاد</p><p>جای زاهد خشک بود او ترمزاج</p><p>از سموم بادیه بودش علاج</p><p>حاجیان حیران شدند از وحدتش</p><p>و آن سلامت در میان آفتش</p><p>در نماز استاده بد بر روی ریگ</p><p>ریگ کز تفش بجوشد آب دیگ</p><p>گفتیی سرمست در سبزه و گلست</p><p>یا سواره بر براق و دلدلست</p><p>یا که پایش بر حریر و حله‌هاست</p><p>یا سموم او را به از باد صباست</p><p>پس بماندند آن جماعت با نیاز</p><p>تا شود درویش فارغ از نماز</p><p>چون ز استغراق باز آمد فقیر</p><p>زان جماعت زندهٔ روشن‌ضمیر</p><p>دید کآبش می‌چکید از دست و رو</p><p>جامه‌اش تر بود از آثار وضو</p><p>پس بپرسیدش که آبت از کجاست</p><p>دست را بر داشت کز سوی سماست</p><p>گفت هر گاهی که خواهی می‌رسد</p><p>بی ز چاه و بی ز حبل من مسد</p><p>مشکل ما حل کن ای سلطان دین</p><p>تا ببخشد حال تو ما را یقین</p><p>وا نما سری ز اسرارت بما</p><p>تا ببریم از میان زنارها</p><p>چشم را بگشود سوی آسمان</p><p>که اجابت کن دعای حاجیان</p><p>رزق‌جویی را ز بالا خوگرم</p><p>تو ز بالا بر گشودستی درم</p><p>ای نموده تو مکان از لامکان</p><p>فی السماء رزقکم کرده عیان</p><p>در میان این مناجات ابر خوش</p><p>زود پیدا شد چو پیل آب‌کش</p><p>همچو آب از مشک باریدن گرفت</p><p>در گو و در غارها مسکن گرفت</p><p>ابر می‌بارید چون مشک اشکها</p><p>حاجیان جمله گشاده مشکها</p><p>یک جماعت زان عجایب کارها</p><p>می‌بریدند از میان زنارها</p><p>قوم دیگر را یقین در ازدیاد</p><p>زین عجب والله اعلم بالرشاد</p><p>قوم دیگر ناپذیرا ترش و خام</p><p>ناقصان سرمدی تم الکلام</p>
</body></html>