<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر اول - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-7915" href="https://ganjoor.net/moulavi/masnavi/daftar1/sh23">بخش ۲۳ - در بیان آنک این اختلافات در صورت روش است نی در حقیقت راه</a></h2>
<p>او ز یک رنگی عیسی بو نداشت</p><p>وز مزاج خم عیسی خو نداشت</p><p>جامهٔ صد رنگ از آن خم صفا</p><p>ساده و یک‌رنگ گشتی چون صبا</p><p>نیست یک‌رنگی کزو خیزد ملال</p><p>بل مثال ماهی و آب زلال</p><p>گرچه در خشکی هزاران رنگهاست</p><p>ماهیان را با یبوست جنگهاست</p><p>کیست ماهی چیست دریا در مثل</p><p>تا بدان ماند ملک عز و جل</p><p>صد هزاران بحر و ماهی در وجود</p><p>سجده آرد پیش آن اکرام و جود</p><p>چند باران عطا باران شده</p><p>تا بدان آن بحر در افشان شده</p><p>چند خورشید کرم افروخته</p><p>تا که ابر و بحر جود آموخته</p><p>پرتو دانش زده بر خاک و طین</p><p>تا که شد دانه پذیرنده زمین</p><p>خاک امین و هر چه در وی کاشتی</p><p>بی‌خیانت جنس آن برداشتی</p><p>این امانت زان امانت یافتست</p><p>کآفتاب عدل بر وی تافتست</p><p>تا نشان حق نیارد نوبهار</p><p>خاک سرها را نکرده آشکار</p><p>آن جوادی که جمادی را بداد</p><p>این خبرها وین امانت وین سداد</p><p>مر جمادی را کند فضلش خبیر</p><p>عاقلان را کرده قهر او ضریر</p><p>جان و دل را طاقت آن جوش نیست</p><p>با که گویم در جهان یک گوش نیست</p><p>هر کجا گوشی بد از وی چشم گشت</p><p>هر کجا سنگی بد از وی یشم گشت</p><p>کیمیاسازست چه بود کیمیا</p><p>معجزه بخش است چه بود سیمیا</p><p>این ثنا گفتن ز من ترک ثناست</p><p>کین دلیل هستی و هستی خطاست</p><p>پیش هست او بباید نیست بود</p><p>چیست هستی پیش او کور و کبود</p><p>گر نبودی کور زو بگداختی</p><p>گرمی خورشید را بشناختی</p><p>ور نبودی او کبود از تعزیت</p><p>کی فسردی همچو یخ این ناحیت</p><h2><a id="poem-7916" href="https://ganjoor.net/moulavi/masnavi/daftar1/sh24">بخش ۲۴ - بیان خسارت وزیر درین مکر</a></h2>
<p>همچو شه نادان و غافل بد وزیر</p><p>پنجه می‌زد با قدیم ناگزیر</p><p>با چنان قادر خدایی کز عدم</p><p>صد چو عالم هست گرداند بدم</p><p>صد چو عالم در نظر پیدا کند</p><p>چونک چشمت را به خود بینا کند</p><p>گر جهان پیشت بزرگ و بی‌بنیست</p><p>پیش قدرت ذره‌ای می‌دان که نیست</p><p>این جهان خود حبس جانهای شماست</p><p>هین روید آن سو که صحرای شماست</p><p>این جهان محدود و آن خود بی‌حدست</p><p>نقش و صورت پیش آن معنی سدست</p><p>صد هزاران نیزهٔ فرعون را</p><p>در شکست از موسی با یک عصا</p><p>صد هزاران طب جالینوس بود</p><p>پیش عیسی و دمش افسوس بود</p><p>صد هزاران دفتر اشعار بود</p><p>پیش حرف امیی‌اش عار بود</p><p>با چنین غالب خداوندی کسی</p><p>چون نمیرد گر نباشد او خسی</p><p>بس دل چون کوه را انگیخت او</p><p>مرغ زیرک با دو پا آویخت او</p><p>فهم و خاطر تیز کردن نیست راه</p><p>جز شکسته می‌نگیرد فضل شاه</p><p>ای بسا گنج آگنان کنج‌کاو</p><p>کان خیال‌اندیش را شد ریش گاو</p><p>گاو که بود تا تو ریش او شوی</p><p>خاک چه بود تا حشیش او شوی</p><p>چون زنی از کار بد شد روی زرد</p><p>مسخ کرد او را خدا و زهره کرد</p><p>عورتی را زهره کردن مسخ بود</p><p>خاک و گل گشتن نه مسخست ای عنود</p><p>روح می‌بردت سوی چرخ برین</p><p>سوی آب و گل شدی در اسفلین</p><p>خویشتن را مسخ کردی زین سفول</p><p>زان وجودی که بد آن رشک عقول</p><p>پس ببین کین مسخ کردن چون بود</p><p>پیش آن مسخ این به غایت دون بود</p><p>اسپ همت سوی اختر تاختی</p><p>آدم مسجود را نشناختی</p><p>آخر آدم‌زاده‌ای ای ناخلف</p><p>چند پنداری تو پستی را شرف</p><p>چند گویی من بگیرم عالمی</p><p>این جهان را پر کنم از خود همی</p><p>گر جهان پر برف گردد سربسر</p><p>تاب خور بگدازدش با یک نظر</p><p>وزر او و صد وزیر و صدهزار</p><p>نیست گرداند خدا از یک شرار</p><p>عین آن تخییل را حکمت کند</p><p>عین آن زهراب را شربت کند</p><p>آن گمان‌انگیز را سازد یقین</p><p>مهرها رویاند از اسباب کین</p><p>پرورد در آتش ابراهیم را</p><p>ایمنی روح سازد بیم را</p><p>از سبب سوزیش من سوداییم</p><p>در خیالاتش چو سوفسطاییم</p><h2><a id="poem-7917" href="https://ganjoor.net/moulavi/masnavi/daftar1/sh25">بخش ۲۵ - مکر دیگر انگیختن وزیر در اضلال قوم</a></h2>
<p>مکر دیگر آن وزیر از خود ببست</p><p>وعظ را بگذاشت و در خلوت نشست</p><p>در مریدان در فکند از شوق سوز</p><p>بود در خلوت چهل پنجاه روز</p><p>خلق دیوانه شدند از شوق او</p><p>از فراق حال و قال و ذوق او</p><p>لابه و زاری همی کردند و او</p><p>از ریاضت گشته در خلوت دوتو</p><p>گفته ایشان نیست ما را بی تو نور</p><p>بی عصاکش چون بود احوال کور</p><p>از سر اکرام و از بهر خدا</p><p>بیش ازین ما را مدار از خود جدا</p><p>ما چو طفلانیم و ما را دایه تو</p><p>بر سر ما گستران آن سایه تو</p><p>گفت جانم از محبان دور نیست</p><p>لیک بیرون آمدن دستور نیست</p><p>آن امیران در شفاعت آمدند</p><p>وان مریدان در شناعت آمدند</p><p>کین چه بدبختیست ما را ای کریم</p><p>از دل و دین مانده ما بی تو یتیم</p><p>تو بهانه می‌کنی و ما ز درد</p><p>می‌زنیم از سوز دل دمهای سرد</p><p>ما به گفتار خوشت خو کرده‌ایم</p><p>ما ز شیر حکمت تو خورده‌ایم</p><p>الله الله این جفا با ما مکن</p><p>خیر کن امروز را فردا مکن</p><p>می‌دهد دل مر ترا کین بی‌دلان</p><p>بی تو گردند آخر از بی‌حاصلان</p><p>جمله در خشکی چو ماهی می‌طپند</p><p>آب را بگشا ز جو بر دار بند</p><p>ای که چون تو در زمانه نیست کس</p><p>الله الله خلق را فریاد رس</p><h2><a id="poem-7918" href="https://ganjoor.net/moulavi/masnavi/daftar1/sh26">بخش ۲۶ - دفع گفتن وزیر مریدان را</a></h2>
<p>گفت هان ای سخرگان گفت و گو</p><p>وعظ و گفتار زبان و گوش جو</p><p>پنبه اندر گوش حس دون کنید</p><p>بند حس از چشم خود بیرون کنید</p><p>پنبهٔ آن گوش سر گوش سرست</p><p>تا نگردد این کر آن باطن کرست</p><p>بی‌حس و بی‌گوش و بی‌فکرت شوید</p><p>تا خطاب ارجعی را بشنوید</p><p>تا به گفت و گوی بیداری دری</p><p>تو زگفت خواب بویی کی بری</p><p>سیر بیرونیست قول و فعل ما</p><p>سیر باطن هست بالای سما</p><p>حس خشکی دید کز خشکی بزاد</p><p>عیسی جان پای بر دریا نهاد</p><p>سیر جسم خشک بر خشکی فتاد</p><p>سیر جان پا در دل دریا نهاد</p><p>چونک عمر اندر ره خشکی گذشت</p><p>گاه کوه و گاه دریا گاه دشت</p><p>آب حیوان از کجا خواهی تو یافت</p><p>موج دریا را کجا خواهی شکافت</p><p>موج خاکی وهم و فهم و فکر ماست</p><p>موج آبی محو و سکرست و فناست</p><p>تا درین سکری از آن سکری تو دور</p><p>تا ازین مستی از آن جامی نفور</p><p>گفت و گوی ظاهر آمد چون غبار</p><p>مدتی خاموش خو کن هوش‌دار</p><h2><a id="poem-7919" href="https://ganjoor.net/moulavi/masnavi/daftar1/sh27">بخش ۲۷ - مکر کردن مریدان کی خلوت را بشکن</a></h2>
<p>جمله گفتند ای حکیم رخنه‌جو</p><p>این فریب و این جفا با ما مگو</p><p>چارپا را قدر طاقت بار نِه</p><p>بر ضعیفان قدر قوّت کار نِه</p><p>دانهٔ هر مرغ اندازهٔ ویست</p><p>طعمهٔ هر مرغ انجیری کیست</p><p>طفل را گر نان دهی بر جای شیر</p><p>طفل مسکین را از آن نان مرده گیر</p><p>چونک دندانها بر آرد بعد از آن</p><p>هم بخود گردد دلش جویای نان</p><p>مرغ پَر نارسته چون پران شود</p><p>لقمهٔ هر گربهٔ دران شود</p><p>چون بر آرد پر بپرّد او بخوَد</p><p>بی‌تکلف بی‌صفیر نیک و بد</p><p>دیو را نطق تو خامش می‌کند</p><p>گوش ما را گفت تو هش می‌کند</p><p>گوش ما هوشست چون گویا توی</p><p>خشک ما بحرست چون دریا توی</p><p>با تو ما را خاک بهتر از فلک</p><p>ای سماک از تو منور تا سمک</p><p>بی‌تو ما را بر فلک تاریکیست</p><p>با تو ای ماه این فلک باری کیست</p><p>صورت رفعت بود افلاک را</p><p>معنی رفعت روان پاک را</p><p>صورت رفعت برای جسمهاست</p><p>جسمها در پیش معنی اسمهاست</p><h2><a id="poem-7920" href="https://ganjoor.net/moulavi/masnavi/daftar1/sh28">بخش ۲۸ - جواب گفتن وزیر کی خلوت را نمی‌شکنم</a></h2>
<p>گفت حجت‌های خود کوته کنید</p><p>پند را در جان و در دل ره کنید</p><p>گر امینم، متهم نبوَد امین</p><p>گر بگویم آسمان را من زمین</p><p>گر کمالم، با کمال انکار چیست</p><p>ور نیَم، این زحمت و آزار چیست</p><p>من نخواهم شد ازین خلوت برون</p><p>زانک مشغولم باحوال درون</p><h2><a id="poem-7921" href="https://ganjoor.net/moulavi/masnavi/daftar1/sh29">بخش ۲۹ - اعتراض مریدان در خلوت وزیر</a></h2>
<p>جمله گفتند ای وزیر انکار نیست</p><p>گفت ما چون گفتن اغیار نیست</p><p>اشک دیده‌ست از فراق تو دوان</p><p>آه آهست از میان جان روان</p><p>طفل با دایه نه استیزد ولیک</p><p>گرید او گر چه نه بد داند نه نیک</p><p>ما چو چنگیم و تو زخمه می‌زنی</p><p>زاری از ما نه تو زاری می‌کنی</p><p>ما چو ناییم و نوا در ما ز تست</p><p>ما چو کوهیم و صدا در ما ز تست</p><p>ما چو شطرنجیم اندر برد و مات</p><p>برد و مات ما ز تست ای خوش صفات</p><p>ما که باشیم ای تو ما را جان جان</p><p>تا که ما باشیم با تو درمیان</p><p>ما عدمهاییم و هستیهای ما</p><p>تو وجود مطلقی فانی‌نما</p><p>ما همه شیران ولی شیر علم</p><p>حمله‌شان از باد باشد دم‌بدم</p><p>حمله‌شان پیداست و ناپیداست باد</p><p>آنک ناپیداست هرگز گم مباد</p><p>باد ما و بود ما از داد تست</p><p>هستی ما جمله از ایجاد تست</p><p>لذت هستی نمودی نیست را</p><p>عاشق خود کرده بودی نیست را</p><p>لذت انعام خود را وامگیر</p><p>نقل و باده و جام خود را وا مگیر</p><p>ور بگیری کیت جست و جو کند</p><p>نقش با نقاش چون نیرو کند</p><p>منگر اندر ما مکن در ما نظر</p><p>اندر اکرام و سخای خود نگر</p><p>ما نبودیم و تقاضامان نبود</p><p>لطف تو ناگفتهٔ ما می‌شنود</p><p>نقش باشد پیش نقاش و قلم</p><p>عاجز و بسته چو کودک در شکم</p><p>پیش قدرت خلق جمله بارگه</p><p>عاجزان چون پیش سوزن کارگه</p><p>گاه نقشش دیو و گه آدم کند</p><p>گاه نقشش شادی و گه غم کند</p><p>دست نه تا دست جنباند به دفع</p><p>نطق نه تا دم زند در ضر و نفع</p><p>تو ز قرآن بازخوان تفسیر بیت</p><p>گفت ایزد ما رمیت اذ رمیت</p><p>گر بپرانیم تیر آن نه ز ماست</p><p>ما کمان و تیراندازش خداست</p><p>این نه جبر این معنی جباریست</p><p>ذکر جباری برای زاریست</p><p>زاری ما شد دلیل اضطرار</p><p>خجلت ما شد دلیل اختیار</p><p>گر نبودی اختیار این شرم چیست</p><p>وین دریغ و خجلت و آزرم چیست</p><p>زجر شاگردان و استادان چراست</p><p>خاطر از تدبیرها گردان چراست</p><p>ور تو گویی غافلست از جبر او</p><p>ماه حق پنهان کند در ابر رو</p><p>هست این را خوش جواب ار بشنوی</p><p>بگذری از کفر و در دین بگروی</p><p>حسرت و زاری گه بیماریست</p><p>وقت بیماری همه بیداریست</p><p>آن زمان که می‌شوی بیمار تو</p><p>می‌کنی از جرم استغفار تو</p><p>می‌نماید بر تو زشتی گنه</p><p>می‌کنی نیت که باز آیم به ره</p><p>عهد و پیمان می‌کنی که بعد ازین</p><p>جز که طاعت نبودم کاری گزین</p><p>پس یقین گشت این که بیماری ترا</p><p>می‌ببخشد هوش و بیداری ترا</p><p>پس بِدان این اصل را ای اصل‌جو</p><p>هر که را دردست، او بُرده‌ست بو</p><p>هر که او بیدارتر پر دردتر</p><p>هر که او آگاه تر رخ زردتر</p><p>گر ز جبرش آگهی زاریت کو</p><p>بینش زنجیر جباریت کو</p><p>بسته در زنجیر چون شادی کند</p><p>کی اسیر حبس آزادی کند</p><p>ور تو می‌بینی که پایت بسته‌اند</p><p>بر تو سرهنگان شه بنشسته‌اند</p><p>پس تو سرهنگی مکن با عاجزان</p><p>زانک نبود طبع و خوی عاجز آن</p><p>چون تو جبر او نمی‌بینی مگو</p><p>ور همی بینی نشان دید کو</p><p>در هر آن کاری که میلستت بدان</p><p>قدرت خود را همی بینی عیان</p><p>واندر آن کاری که میلت نیست و خواست</p><p>خویش را جبری کنی کین از خداست</p><p>انبیا در کار دنیا جبری‌اند</p><p>کافران در کار عقبی جبری‌اند</p><p>انبیا را کار عقبی اختیار</p><p>جاهلان را کار دنیا اختیار</p><p>زانک هر مرغی بسوی جنس خویش</p><p>می‌پرد او در پس و جان پیش پیش</p><p>کافران چون جنس سجین آمدند</p><p>سجن دنیا را خوش آیین آمدند</p><p>انبیا چون جنس علیین بدند</p><p>سوی علیین جان و دل شدند</p><p>این سخن پایان ندارد لیک ما</p><p>باز گوییم آن تمام قصه را</p><h2><a id="poem-7922" href="https://ganjoor.net/moulavi/masnavi/daftar1/sh30">بخش ۳۰ - نومید کردن وزیر مریدان را از رفض خلوت</a></h2>
<p>آن وزیر از اندرون آواز داد</p><p>کای مریدان از من این معلوم باد</p><p>که مرا عیسی چنین پیغام کرد</p><p>کز همه یاران و خویشان باش فرد</p><p>روی در دیوار کن تنها نشین</p><p>وز وجود خویش هم خلوت گزین</p><p>بعد ازین دستوریِ گفتار نیست</p><p>بعد ازین با گفت و گویم کار نیست</p><p>الوداع ای دوستان من مرده‌ام</p><p>رخت بر چارم فلک‌بر برده‌ام</p><p>تا به زیر چرخ ناری چون حطب</p><p>من نسوزم در عنا و در عطب</p><p>پهلوی عیسی نشینم بعد ازین</p><p>بر فراز آسمان چارمین</p><h2><a id="poem-7923" href="https://ganjoor.net/moulavi/masnavi/daftar1/sh31">بخش ۳۱ - ولی عهد ساختن وزیر هر یک امیر را جداجدا</a></h2>
<p>وانگهانی آن امیران را بخواند</p><p>یک‌بیک تنها بهر یک حرف راند</p><p>گفت هر یک را بدین عیسوی</p><p>نایب حقّ و خلیفهٔ من توی</p><p>وان امیران دگر، اتباع تو</p><p>کَرد عیسی جمله را اشیاع تو</p><p>هر امیری کو کِشد گردن، بگیر</p><p>یا بکُش یا خود همی دارش اسیر</p><p>لیک تا من زنده‌ام این وا مگو</p><p>تا نمیرم این ریاست را مجو</p><p>تا نمیرم من تو این پیدا مکن</p><p>دعوی شاهی و استیلا مکن</p><p>اینک این طومار و احکام مسیح</p><p>یک بیک بر خوان تو بر امت فصیح</p><p>هر امیری را چنین گفت او جدا</p><p>نیست نایب جز تو در دین خدا</p><p>هر یکی را کرد او یک‌یک عزیز</p><p>هرچه آن را گفت این را گفت نیز</p><p>هر یکی را او یکی طومار داد</p><p>هر یکی ضدّ دگر بود المراد</p><p>متن آن طومارها بُد مختلف</p><p>همچو شکل حرفها یا تاالف</p><p>حکم این طومار ضد حکم آن</p><p>پیش ازین کردیم این ضد را بیان</p><h2><a id="poem-7924" href="https://ganjoor.net/moulavi/masnavi/daftar1/sh32">بخش ۳۲ - کشتن وزیر خویشتن را در خلوت</a></h2>
<p>بعد از آن چل روز دیگر در ببست</p><p>خویش کشت و از وجود خود برست</p><p>چونک خلق از مرگ او آگاه شد</p><p>بر سر گورش قیامتگاه شد</p><p>خلق چندان جمع شد بر گور او</p><p>مو کنان جامه‌دران در شور او</p><p>کان عدد را هم خدا داند شمرد</p><p>از عرب وز ترک و از رومی و کرد</p><p>خاک او کردند بر سرهای خویش</p><p>درد او دیدند درمان جای خویش</p><p>آن خلایق بر سر گورش مهی</p><p>کرده خون را از دو چشم خود رهی</p><h2><a id="poem-7925" href="https://ganjoor.net/moulavi/masnavi/daftar1/sh33">بخش ۳۳ - طلب کردن امت عیسی علیه‌السلام از امراکی ولی عهد از شما کدامست</a></h2>
<p>بعد ماهی خلق گفتند ای مهان</p><p>از امیران کیست بر جایش نشان</p><p>تا به جای او شناسیمش امام</p><p>دست و دامن را به دست او دهیم</p><p>چونک شد خورشید و ما را کرد داغ</p><p>چاره نبود بر مقامش از چراغ</p><p>چونک شد از پیش دیده وصل یار</p><p>نایبی باید ازومان یادگار</p><p>چونک گل بگذشت و گلشن شد خراب</p><p>بوی گل را از که یابیم از گلاب</p><p>چون خدا اندر نیاید در عیان</p><p>نایب حق‌اند این پیغامبران</p><p>نه غلط گفتم که نایب با منوب</p><p>گر دو پنداری قبیح آید نه خوب</p><p>نه دو باشد تا توی صورت‌پرست</p><p>پیش او یک گشت کز صورت برست</p><p>چون به صورت بنگری چشم تو دوست</p><p>تو به نورش در نگر کز چشم رست</p><p>نور هر دو چشم نتوان فرق کرد</p><p>چونک در نورش نظر انداخت مرد</p><p>ده چراغ ار حاضر آید در مکان</p><p>هر یکی باشد بصورت غیر آن</p><p>فرق نتوان کرد نور هر یکی</p><p>چون به نورش روی آری بی‌شکی</p><p>گر تو صد سیب و صد آبی بشمری</p><p>صد نماند یک شود چون بفشری</p><p>در معانی قسمت و اعداد نیست</p><p>در معانی تجزیه و افراد نیست</p><p>اتحاد یار با یاران خوشست</p><p>پای معنی‌گیر صورت سرکشست</p><p>صورت سرکش گدازان کن برنج</p><p>تا ببینی زیر او وحدت چو گنج</p><p>ور تو نگدازی عنایتهای او</p><p>خود گدازد ای دلم مولای او</p><p>او نماید هم به دلها خویش را</p><p>او بدوزد خرقهٔ درویش را</p><p>منبسط بودیم یک جوهر همه</p><p>بی‌سر و بی پا بدیم آن سر همه</p><p>یک گهر بودیم همچون آفتاب</p><p>بی گره بودیم و صافی همچو آب</p><p>چون بصورت آمد آن نور سره</p><p>شد عدد چون سایه‌های کنگره</p><p>گنگره ویران کنید از منجنیق</p><p>تا رود فرق از میان این فریق</p><p>شرح این را گفتمی من از مری</p><p>لیک ترسم تا نلغزد خاطری</p><p>نکته‌ها چون تیغ پولادست تیز</p><p>گر نداری تو سپر وا پس گریز</p><p>پیش این الماس بی اسپر میا</p><p>کز بریدن تیغ را نبود حیا</p><p>زین سبب من تیغ کردم در غلاف</p><p>تا که کژخوانی نخواند برخلاف</p><p>آمدیم اندر تمامی داستان</p><p>وز وفاداری جمع راستان</p><p>کز پس این پیشوا بر خاستند</p><p>بر مقامش نایبی می‌خواستند</p><h2><a id="poem-7926" href="https://ganjoor.net/moulavi/masnavi/daftar1/sh34">بخش ۳۴ - منازعت امرا در ولی عهدی</a></h2>
<p>یک امیری زان امیران پیش رفت</p><p>پیش آن قوم وفا اندیش رفت</p><p>گفت اینک نایب آن مرد من</p><p>نایب عیسی منم اندر زمن</p><p>اینک این طومار برهان منست</p><p>کین نیابت بعد ازو آن منست</p><p>آن امیر دیگر آمد از کمین</p><p>دعوی او در خلافت بد همین</p><p>از بغل او نیز طوماری نمود</p><p>تا برآمد هر دو را خشم جهود</p><p>آن امیران دگر یک‌یک قطار</p><p>برکشیده تیغهای آبدار</p><p>هر یکی را تیغ و طوماری به دست</p><p>درهم افتادند چون پیلان مست</p><p>صد هزاران مرد ترسا کشته شد</p><p>تا ز سرهای بریده پشته شد</p><p>خون روان شد همچو سیل از چپ و راست</p><p>کوه کوه اندر هوا زین گرد خاست</p><p>تخم‌های فتنه‌ها کو کِشته بود</p><p>آفت سرهای ایشان گَشته بود</p><p>جوزها بشکست و آن کان مغز داشت</p><p>بَعد کشتن روح پاک نغز داشت</p><p>کشتن و مردن که بر نقش تنست</p><p>چون انار و سیب را بشکستنست</p><p>آنچ شیرینست او شد ناردانگ</p><p>وانک پوسیده‌ست نبود غیر بانگ</p><p>آنچ با معنیست خود پیدا شود</p><p>وانچ پوسیده‌ست او رسوا شود</p><p>رو بمعنی کوش ای صورت‌پرست</p><p>زانک معنی بر تن صورت‌ پُرست</p><p>همنشین اهل معنی باش تا</p><p>هم عطا یابی و هم باشی فتی</p><p>جان بی‌معنی درین تن بی‌خلاف</p><p>هست همچون تیغ چوبین در غلاف</p><p>تا غلاف اندر بود باقیمتست</p><p>چون برون شد سوختن را آلتست</p><p>تیغ چوبین را مبر در کارزار</p><p>بنگر اول تا نگردد کار زار</p><p>گر بود چوبین برو دیگر طلب</p><p>ور بود الماس پیش آ با طرب</p><p>تیغ در زرادخانهٔ اولیاست</p><p>دیدن ایشان شما را کیمیاست</p><p>جمله دانایان همین گفته همین</p><p>هست دانا رحمة للعالمین</p><p>گر اناری می‌خری خندان بخر</p><p>تا دهد خنده ز دانهٔ او خبر</p><p>ای مبارک خنده‌اش کو از دهان</p><p>می‌نماید دل چو دُر از دُرج جان</p><p>نامبارک خندهٔ آن لاله بود</p><p>کز دهان او سیاهی دل نمود</p><p>نارِ خندان باغ را خندان کند</p><p>صحبت مردانت از مردان کند</p><p>گر تو سنگ صخره و مرمر شوی</p><p>چون به صاحب دل رسی گوهر شوی</p><p>مهر پاکان درمیان جان نشان</p><p>دل مده الا به مهر دلخوشان</p><p>کوی نومیدی مرو اومیدهاست</p><p>سوی تاریکی مرو خورشیدهاست</p><p>دل ترا در کوی اهل دل کشد</p><p>تن ترا در حبس آب و گل کشد</p><p>هین غذای دل بده از همدلی</p><p>رو بجو اقبال را از مقبلی</p><h2><a id="poem-7927" href="https://ganjoor.net/moulavi/masnavi/daftar1/sh35">بخش ۳۵ - تعظیم نعت مصطفی صلی الله علیه و سلم کی مذکور بود در انجیل</a></h2>
<p>بود در انجیل نام مصطفی</p><p>آن سر پیغامبران بحر صفا</p><p>بود ذکر حلیه‌ها و شکل او</p><p>بود ذکر غزو و صوم و اکل او</p><p>طایفهٔ نصرانیان بهر ثواب</p><p>چون رسیدندی بدان نام و خطاب</p><p>بوسه دادندی بر آن نام شریف</p><p>رو نهادندی بر آن وصف لطیف</p><p>اندرین فتنه که گفتیم آن گروه</p><p>ایمن از فتنه بدند و از شکوه</p><p>ایمن از شر امیران و وزیر</p><p>در پناه نام احمد مستجیر</p><p>نسل ایشان نیز هم بسیار شد</p><p>نور احمد ناصر آمد یار شد</p><p>وان گروه دیگر از نصرانیان</p><p>نام احمد داشتندی مستهان</p><p>مستهان و خوار گشتند از فتن</p><p>از وزیر شوم‌رای شوم‌فن</p><p>هم مخبّط دینشان و حکمشان</p><p>از پی طومارهای کژ بیان</p><p>نام احمد این چنین یاری کند</p><p>تا که نورش چون نگهداری کند</p><p>نام احمد چون حصاری شد حصین</p><p>تا چه باشد ذات آن روح‌الامین</p><p>بعد ازین خون‌ریز درمان ناپذیر</p><p>کاندر افتاد از بلای آن وزیر</p><h2><a id="poem-7928" href="https://ganjoor.net/moulavi/masnavi/daftar1/sh36">بخش ۳۶ - حکایت پادشاه جهود دیگر کی در هلاک دین عیسی سعی نمود</a></h2>
<p>یک شه دیگر ز نسل آن جهود</p><p>در هلاک قوم عیسی رو نمود</p><p>گر خبر خواهی ازین دیگر خروج</p><p>سوره بر خوان واسما ذات البروج</p><p>سنت بد کز شه اول بزاد</p><p>این شه دیگر قدم بر وی نهاد</p><p>هر که او بنهاد ناخوش سنتی</p><p>سوی او نفرین رود هر ساعتی</p><p>نیکوان رفتند و سنتها بماند</p><p>وز لئیمان ظلم و لعنتها بماند</p><p>تا قیامت هرکه جنس آن بدان</p><p>در وجود آید بود رویش بدان</p><p>رگ رگست این آب شیرین و آب شور</p><p>در خلایق می‌رود تا نفخ صور</p><p>نیکوان را هست میراث از خوشاب</p><p>آن چه میراثست اورثنا الکتاب</p><p>شد نیاز طالبان ار بنگری</p><p>شعله‌ها از گوهر پیغامبری</p><p>شعله‌ها با گوهران گردان بود</p><p>شعله آن جانب رود هم کان بود</p><p>نور روزن گرد خانه می‌دود</p><p>زانک خور برجی به برجی می‌رود</p><p>هر که را با اختری پیوستگیست</p><p>مر ورا با اختر خود هم‌تگیست</p><p>طالعش گر زهره باشد در طرب</p><p>میل کلی دارد و عشق و طلب</p><p>ور بود مریخی خون‌ریزخو</p><p>جنگ و بهتان و خصومت جوید او</p><p>اخترانند از ورای اختران</p><p>که احتراق و نحس نبود اندر آن</p><p>سایران در آسمانهای دگر</p><p>غیر این هفت آسمان معتبر</p><p>راسخان در تاب انوار خدا</p><p>نه به هم پیوسته نه از هم جدا</p><p>هر که باشد طالع او زان نجوم</p><p>نفس او کفار سوزد در رجوم</p><p>خشمِ مریخی نباشد خشم او</p><p>منقلب رو غالب و مغلوب خو</p><p>نور غالب ایمن از نقص و غسق</p><p>درمیان اصبعین نور حق</p><p>حق فشاند آن نور را بر جانها</p><p>مقبلان بر داشته دامانها</p><p>و آن نثار نور را وا یافته</p><p>روی از غیر خدا برتافته</p><p>هر که را دامان عشقی نابده</p><p>زان نثار نور بی بهره شده</p><p>جزوها را رویها سوی کلست</p><p>بلبلان را عشق با روی گلست</p><p>گاو را رنگ از برون و مرد را</p><p>از درون جو رنگ سرخ و زرد را</p><p>رنگهای نیک از خم صفاست</p><p>رنگ زشتان از سیاهابهٔ جفاست</p><p>صبغة الله نام آن رنگ لطیف</p><p>لعنة الله بوی این رنگ کثیف</p><p>آنچ از دریا به دریا می‌رود</p><p>از همانجا کامد آنجا می‌رود</p><p>از سرِ کُه سیلهای تیزرو</p><p>وز تن ما جان عشق آمیز رو</p><h2><a id="poem-7929" href="https://ganjoor.net/moulavi/masnavi/daftar1/sh37">بخش ۳۷ - آتش کردن پادشاه جهود و بت نهادن پهلوی آتش کی هر که این بت را سجود کند از آتش برست</a></h2>
<p>آن جهود سگ ببین چه رای کرد</p><p>پهلوی آتش بتی بر پای کرد</p><p>کانک این بت را سجود آرد برست</p><p>ور نیارد در دل آتش نشست</p><p>چون سزای این بت نفس او نداد</p><p>از بت نفسش بتی دیگر بزاد</p><p>مادر بتها بت نفس شماست</p><p>زانک آن بت مار و این بت اژدهاست</p><p>آهن و سنگست نفس و بت شرار</p><p>آن شرار از آب می‌گیرد قرار</p><p>سنگ و آهن زآب کی ساکن شود</p><p>آدمی با این دو کی ایمن بود</p><p>بت سیاهابه‌ست در کوزه نهان</p><p>نفس مر آب سیه را چشمه دان</p><p>آن بت منحوت چون سیل سیاه</p><p>نفس بتگر چشمه‌ای بر آب راه</p><p>صد سبو را بشکند یکپاره سنگ</p><p>و آب چشمه می‌زهاند بی‌درنگ</p><p>بت‌شکستن سهل باشد نیک سهل</p><p>سهل دیدن نفس را جهلست جهل</p><p>صورت نفس ار بجویی ای پسر</p><p>قصهٔ دوزخ بخوان با هفت در</p><p>هر نفس مکری و در هر مکر زان</p><p>غرقه صد فرعون با فرعونیان</p><p>در خدای موسی و موسی گریز</p><p>آب ایمان را ز فرعونی مریز</p><p>دست را اندر احد و احمد بزن</p><p>ای برادر وا ره از بوجهل تن</p><h2><a id="poem-7930" href="https://ganjoor.net/moulavi/masnavi/daftar1/sh38">بخش ۳۸ - به سخن آمدن طفل درمیان آتش و تحریض کردن خلق را در افتادن بتش</a></h2>
<p>یک زنی با طفل آورد آن جهود</p><p>پیش آن بت و آتش اندر شعله بود</p><p>طفل ازو بستد در آتش در فکند</p><p>زن بترسید و دل از ایمان بکند</p><p>خواست تا او سجده آرد پیش بت</p><p>بانگ زد آن طفل انی لم امت</p><p>اندر آ ای مادر اینجا من خوشم</p><p>گر چه در صورت میان آتشم</p><p>چشم‌بندست آتش از بهر حجیب</p><p>رحمتست این سر برآورده ز جیب</p><p>اندر آ مادر ببین برهان حق</p><p>تا ببینی عشرت خاصان حق</p><p>اندر آ و آب بین آتش‌مثال</p><p>از جهانی کآتش است آبش مثال</p><p>اندر آ اسرار ابراهیم بین</p><p>کو در آتش یافت سرو و یاسمین</p><p>مرگ می‌دیدم گه زادن ز تو</p><p>سخت خوفم بود افتادن ز تو</p><p>چون بزادم رستم از زندان تنگ</p><p>در جهان خوش‌هوای خوب‌رنگ</p><p>من جهان را چون رحم دیدم کنون</p><p>چون درین آتش بدیدم این سکون</p><p>اندرین آتش بدیدم عالمی</p><p>ذره ذره اندرو عیسی‌دمی</p><p>نک جهان نیست‌شکل هست‌ذات</p><p>و آن جهان هست شکل بی‌ثبات</p><p>اندر آ مادر بحق مادری</p><p>بین که این آذر ندارد آذری</p><p>اندر آ مادر که اقبال آمدست</p><p>اندر آ مادر مده دولت ز دست</p><p>قدرت آن سگ بدیدی اندر آ</p><p>تا ببینی قدرت و لطف خدا</p><p>من ز رحمت می‌کشانم پای تو</p><p>کز طرب خود نیستم پروای تو</p><p>اندر آ و دیگران را هم بخوان</p><p>کاندر آتش شاه بنهادست خوان</p><p>اندر آیید ای مسلمانان همه</p><p>غیر عذب دین عذابست آن همه</p><p>اندر آیید ای همه پروانه‌وار</p><p>اندرین بهره که دارد صد بهار</p><p>بانگ می‌زد درمیان آن گروه</p><p>پر همی شد جان خلقان از شکوه</p><p>خلق خود را بعد از آن بی‌خویشتن</p><p>می‌فکندند اندر آتش مرد و زن</p><p>بی‌موکل بی‌کشش از عشق دوست</p><p>زانک شیرین کردن هر تلخ ازوست</p><p>تا چنان شد کان عوانان خلق را</p><p>منع می‌کردند کآتش در میا</p><p>آن یهودی شد سیه‌رو و خجل</p><p>شد پشیمان زین سبب بیماردل</p><p>کاندر ایمان خلق عاشق‌تر شدند</p><p>در فنای جسم صادق‌تر شدند</p><p>مکر شیطان هم درو پیچید شکر</p><p>دیو هم خود را سیه‌رو دید شکر</p><p>آنچ می‌مالید در روی کسان</p><p>جمع شد در چهرهٔ آن ناکس آن</p><p>آنک می‌درید جامهٔ خلق چست</p><p>شد دریده آن او ایشان درست</p><h2><a id="poem-7931" href="https://ganjoor.net/moulavi/masnavi/daftar1/sh39">بخش ۳۹ - کژ ماندن دهان آن مرد کی نام محمد را صلی‌الله علیه و سلم بتسخر خواند</a></h2>
<p>آن دهان کژ کرد و از تسخر بخواند</p><p>مر محمد را دهانش کژ بماند</p><p>باز آمد کای محمد عفو کن</p><p>ای ترا الطاف و علم من لدن</p><p>من ترا افسوس می‌کردم ز جهل</p><p>من بدم افسوس را منسوب و اهل</p><p>چون خدا خواهد که پردهٔ کس درد</p><p>میلش اندر طعنهٔ پاکان برد</p><p>ور خدا خواهد که پوشد عیب کس</p><p>کم زند در عیب معیوبان نفس</p><p>چون خدا خواهد که‌مان یاری کند</p><p>میل ما را جانب زاری کند</p><p>ای خنک چشمی که آن گریان اوست</p><p>وی همایون دل که آن بریان اوست</p><p>آخر هر گریه آخر خنده‌ایست</p><p>مرد آخربین مبارک بنده‌ایست</p><p>هر کجا آب روان سبزه بود</p><p>هر کجا اشکی روان رحمت شود</p><p>باش چون دولاب نالان چشم تر</p><p>تا ز صحن جانت بر روید خضر</p><p>اشک خواهی رحم کن بر اشک‌بار</p><p>رحم خواهی بر ضعیفان رحم آر</p><h2><a id="poem-7932" href="https://ganjoor.net/moulavi/masnavi/daftar1/sh40">بخش ۴۰ - عتاب کردن آتش را آن پادشاه جهود</a></h2>
<p>رو به آتش کرد شه «کای تندخو</p><p>آن جهان سوز طبیعی خوت کو؟</p><p>چون نمی‌سوزی چه شد خاصیتت؟</p><p>یا ز بخت ما دگر شد نیتت؟</p><p>می‌نبخشایی تو بر آتش‌پرست؛</p><p>آنک نپرستد ترا، او چون برست؟</p><p>هرگز ای آتش تو صابر نیستی</p><p>چون نسوزی؟ چیست؟ قادر نیستی؟</p><p>چشم‌بندست این عجب، یا هوش‌بند؟</p><p>چون نسوزاند چنین شعلهٔ بلند؟</p><p>جادوی کردت کسی یا سیمیاست؟</p><p>یا خلاف طبع تو از بخت ماست؟»</p><p>گفت آتش من همانم ای شمن</p><p>اندر آ تا تو ببینی تاب من</p><p>طبع من دیگر نگشت و عنصرم</p><p>تیغ حقم هم بدستوری برم</p><p>بر در خرگهٔ سگان ترکمان</p><p>چاپلوسی کرده پیش میهمان</p><p>ور بخرگه بگذرد بیگانه‌رو</p><p>حمله بیند از سگان شیرانه او</p><p>من ز سگ کم نیستم در بندگی</p><p>کم ز ترکی نیست حق در زندگی</p><p>آتش طبعت اگر غمگین کند</p><p>سوزش از امر ملیک دین کند</p><p>آتش طبعت اگر شادی دهد</p><p>اندرو شادی ملیک دین نهد</p><p>چونک غم‌بینی تو استغفار کن</p><p>غم بامر خالق آمد کار کن</p><p>چون بخواهد عین غم شادی شود</p><p>عین بند پای آزادی شود</p><p>باد و خاک و آب و آتش بنده‌اند</p><p>با من و تو مرده با حق زنده‌اند</p><p>پیش حق آتش همیشه در قیام</p><p>همچو عاشق روز و شب پیچان مدام</p><p>سنگ بر آهن زنی بیرون جهد</p><p>هم به امر حق قدم بیرون نهد</p><p>آهن و سنگ هوا بر هم مزن</p><p>کین دو می‌زایند همچون مرد و زن</p><p>سنگ و آهن خود سبب آمد ولیک</p><p>تو به بالاتر نگر ای مرد نیک</p><p>کین سبب را آن سبب آورد پیش</p><p>بی‌سبب کی شد سبب هرگز ز خویش</p><p>و آن سببها کانبیا را رهبرند</p><p>آن سببها زین سببها برترند</p><p>این سبب را آن سبب عامل کند</p><p>باز گاهی بی بر و عاطل کند</p><p>این سبب را محرم آمد عقلها</p><p>و آن سببهاراست محرم انبیا</p><p>این سبب چه بود بتازی گو رسن</p><p>اندرین چه این رسن آمد بفن</p><p>گردش چرخه رسن را علتست</p><p>چرخه گردان را ندیدن زلتست</p><p>این رسنهای سببها در جهان</p><p>هان و هان زین چرخ سرگردان مدان</p><p>تا نمانی صفر و سرگردان چو چرخ</p><p>تا نسوزی تو ز بی‌مغزی چو مرخ</p><p>باد آتش می‌شود از امر حق</p><p>هر دو سرمست آمدند از خمر حق</p><p>آب حلم و آتش خشم ای پسر</p><p>هم ز حق بینی چو بگشایی بصر</p><p>گر نبودی واقف از حق جان باد</p><p>فرق کی کردی میان قوم عاد</p><p>هود گرد مؤمنان خطی کشید</p><p>نرم می‌شد باد کانجا می‌رسید</p><p>هر که بیرون بود زان خط جمله را</p><p>پاره پاره می‌گسست اندر هوا</p><p>همچنین شیبان راعی می‌کشید</p><p>گرد بر گرد رمه خطی پدید</p><p>چون بجمعه می‌شد او وقت نماز</p><p>تا نیارد گرگ آنجا ترک‌تاز</p><p>هیچ گرگی در نرفتی اندر آن</p><p>گوسفندی هم نگشتی زان نشان</p><p>باد حرص گرگ و حرص گوسفند</p><p>دایرهٔ مرد خدا را بود بند</p><p>همچنین باد اجل با عارفان</p><p>نرم و خوش همچون نسیم یوسفان</p><p>آتش ابراهیم را دندان نزد</p><p>چون گزیدهٔ حق بُوَد چونش گَزَد</p><p>ز آتش شهوت نسوزد اهل دین</p><p>باقیان را برده تا قعر زمین</p><p>موج دریا چون بامر حق بتاخت</p><p>اهل موسی را ز قبطی وا شناخت</p><p>خاک، قارون را چو فرمان در رسید؛</p><p>با زر و تختش به قعر خود کشید</p><p>آب و گل چون از دم عیسی چرید</p><p>بال و پر بگشاد، مرغی شد پّرید</p><p>هست تسبیحت بخار آب و گل</p><p>مرغ جنت شد ز نفخ صدق دل</p><p>کوه طور از نور موسی شد به رقص</p><p>صوفی کامل شدُ و رَست او ز نقص</p><p>چه عجب گر کوه صوفی شد عزیز</p><p>جسم موسی از کلوخی بود نیز</p><h2><a id="poem-7933" href="https://ganjoor.net/moulavi/masnavi/daftar1/sh41">بخش ۴۱ - طنز و انکار کردن پادشاه جهود و قبول ناکردن نصیحت خاصان خویش</a></h2>
<p>این عجایب دید آن شاه جهود</p><p>جز که طنز و جز که انکارش نبود</p><p>ناصحان گفتند از حد مگذران</p><p>مرکب استیزه را چندین مران</p><p>ناصحان را دست بست و بند کرد</p><p>ظلم را پیوند در پیوند کرد</p><p>بانگ آمد کار چون اینجا رسید</p><p>پای دار ای سگ که قهر ما رسید</p><p>بعد از آن آتش چهل گز بر فروخت</p><p>حلقه گشت و آن جهودان را بسوخت</p><p>اصل ایشان بود آتش ز ابتدا</p><p>سوی اصل خویش رفتند انتها</p><p>هم ز آتش زاده بودند آن فریق</p><p>جزوها را سوی کل باشد طریق</p><p>آتشی بودندمؤمن‌سوز و بس</p><p>سوخت خود را آتش ایشان چو خس</p><p>آنک بودست امه الهاویه</p><p>هاویه آمد مرورا زاویه</p><p>مادر فرزند جویان ویست</p><p>اصلها مر فرعها را در پیست</p><p>آبها در حوض اگر زندانیست</p><p>باد نشفش می‌کند کار کانیست</p><p>می‌رهاند می‌برد تا معدنش</p><p>اندک اندک تا نبینی بردنش</p><p>وین نفس جانهای ما را همچنان</p><p>اندک اندک دزدد از حبس جهان</p><p>تا الیه یصعد اطیاب الکلم</p><p>صاعدا منا الی حیث علم</p><p>ترتقی انفاسنا بالمنتقی</p><p>متحفا منا الی دار البقا</p><p>ثم تاتینا مکافات المقال</p><p>ضعف ذاک رحمة من ذی الجلال</p><p>ثم یلجینا الی امثالها</p><p>کی ینال العبد مما نالها</p><p>هکذی تعرج و تنزل دائما</p><p>ذا فلا زلت علیه قائما</p><p>پارسی گوییم یعنی این کشش</p><p>زان طرف آید که آمد آن چشش</p><p>چشم هر قومی به سویی مانده‌ست</p><p>کان طرف یک روز ذوقی رانده‌ست</p><p>ذوق جنس از جنس خود باشد یقین</p><p>ذوق جزو از کل خود باشد ببین</p><p>یا مگر آن قابل جنسی بود</p><p>چون بدو پیوست جنس او شود</p><p>همچو آب و نان که جنس ما نبود</p><p>گشت جنس ما و اندر ما فزود</p><p>نقش جنسیت ندارد آب و نان</p><p>ز اعتبار آخر آن را جنس دان</p><p>ور ز غیر جنس باشد ذوق ما</p><p>آن مگر مانند باشد جنس را</p><p>آنک مانندست باشد عاریت</p><p>عاریت باقی نماند عاقبت</p><p>مرغ را گر ذوق آید از صفیر</p><p>چونک جنس خود نیابد شد نفیر</p><p>تشنه را گر ذوق آید از سراب</p><p>چون رسد در وی گریزد جوید آب</p><p>مفلسان هم خوش شوند از زر قلب</p><p>لیک آن رسوا شود در دار ضرب</p><p>تا زر اندودیت از ره نفکند</p><p>تا خیال کژ ترا چه نفکند</p><p>از کلیله باز جو آن قصه را</p><p>واندر آن قصه طلب کن حصه را</p><h2><a id="poem-7934" href="https://ganjoor.net/moulavi/masnavi/daftar1/sh42">بخش ۴۲ - بیان توکل و ترک جهد گفتن نخچیران بشیر</a></h2>
<p>طایفهٔ نخچیر در وادی خوش</p><p>بودشان از شیر دایم کش‌مکش</p><p>بس که آن شیر از کمین می در ربود</p><p>آن چرا بر جمله ناخوش گشته بود</p><p>حیله کردند آمدند ایشان بشیر</p><p>کز وظیفه ما ترا داریم سیر</p><p>بعد ازین اندر پی صیدی میا</p><p>تا نگردد تلخ بر ما این گیا</p><h2><a id="poem-7935" href="https://ganjoor.net/moulavi/masnavi/daftar1/sh43">بخش ۴۳ - جواب گفتن شیر نخچیران را و فایدهٔ جهد گفتن</a></h2>
<p>گفت آری گر وفا بینم نه مکر</p><p>مکرها بس دیده‌ام از زید و بکر</p><p>من هلاک فعل و مکر مردمم</p><p>من گزیدهٔ زخم مار و کزدمم</p><p>مردم نفس از درونم در کمین</p><p>از همه مردم بتر در مکر و کین</p><p>گوش من لایلدغ المؤمن شنید</p><p>قول پیغامبر بجان و دل گزید</p><h2><a id="poem-7936" href="https://ganjoor.net/moulavi/masnavi/daftar1/sh44">بخش ۴۴ - ترجیح نهادن نخچیران توکل را بر جهد و اکتساب</a></h2>
<p>جمله گفتند ای حکیم با خبر</p><p>الحذر دع لیس یغنی عن قدر</p><p>در حذر شوریدن شور و شرست</p><p>رو توکل کن توکل بهترست</p><p>با قضا پنجه مزن ای تند و تیز</p><p>تا نگیرد هم قضا با تو ستیز</p><p>مرده باید بود پیش حکم حق</p><p>تا نیاید زخم از رب الفلق</p><h2><a id="poem-7937" href="https://ganjoor.net/moulavi/masnavi/daftar1/sh45">بخش ۴۵ - ترجیح نهادن شیر جهد و اکتساب را بر توکل و تسلیم</a></h2>
<p>گفت آری گر توکل رهبرست</p><p>این سبب هم سنت پیغمبرست</p><p>گفت پیغامبر به آواز بلند</p><p>با توکل زانوی اشتر ببند</p><p>رمز الکاسب حبیب الله شنو</p><p>از توکل در سبب کاهل مشو</p><h2><a id="poem-7938" href="https://ganjoor.net/moulavi/masnavi/daftar1/sh46">بخش ۴۶ - ترجیح نهادن نخچیران توکل را بر اجتهاد</a></h2>
<p>قوم گفتندش که کسب از ضعف خلق</p><p>لقمهٔ تزویر دان بر قدر حلق</p><p>نیست کسبی از توکل خوب‌تر</p><p>چیست از تسلیم خود محبوب‌تر</p><p>بس گریزند از بلا سوی بلا</p><p>بس جهند از مار سوی اژدها</p><p>حیله کرد انسان و حیله‌ش دام بود</p><p>آنک جان پنداشت خون‌آشام بود</p><p>در ببست و دشمن اندر خانه بود</p><p>حیلهٔ فرعون زین افسانه بود</p><p>صد هزاران طفل کشت آن کینه‌کش</p><p>وانک او می‌جست اندر خانه‌اش</p><p>دیدهٔ ما چون بسی علت دروست</p><p>رو فنا کن دید خود در دید دوست</p><p>دید ما را دید او نعم العوض</p><p>یابی اندر دید او کل غرض</p><p>طفل تا گیرا و تا پویا نبود</p><p>مرکبش جز گردن بابا نبود</p><p>چون فضولی گشت و دست و پا نمود</p><p>در عنا افتاد و در کور و کبود</p><p>جانهای خلق پیش از دست و پا</p><p>می‌پریدند از وفا اندر صفا</p><p>چون بامر اهبطوا بندی شدند</p><p>حبس خشم و حرص و خرسندی شدند</p><p>ما عیال حضرتیم و شیرخواه</p><p>گفت الخلق عیال للاله</p><p>آنک او از آسمان باران دهد</p><p>هم تواند کو ز رحمت نان دهد</p><h2><a id="poem-7939" href="https://ganjoor.net/moulavi/masnavi/daftar1/sh47">بخش ۴۷ - ترجیح نهادن شیر جهد را بر توکل</a></h2>
<p>گفت شیر آری ولی رب العباد</p><p>نردبانی پیش پای ما نهاد</p><p>پایه پایه رفت باید سوی بام</p><p>هست جبری بودن اینجا طمع خام</p><p>پای داری چون کنی خود را تو لنگ</p><p>دست داری چون کنی پنهان تو چنگ</p><p>خواجه چون بیلی به دست بنده داد</p><p>بی زبان معلوم شد او را مراد</p><p>دست همچون بیل اشارتهای اوست</p><p>آخراندیشی عبارتهای اوست</p><p>چون اشارتهاش را بر جان نهی</p><p>در وفای آن اشارت جان دهی</p><p>پس اشارتهای اسرارت دهد</p><p>بار بر دارد ز تو کارت دهد</p><p>حاملی محمول گرداند ترا</p><p>قابلی مقبول گرداند ترا</p><p>قابل امر ویی قایل شوی</p><p>وصل جویی بعد از آن واصل شوی</p><p>سعی شکر نعمتش قدرت بود</p><p>جبر تو انکار آن نعمت بود</p><p>شکر قدرت قدرتت افزون کند</p><p>جبر نعمت از کفت بیرون کند</p><p>جبر تو خفتن بود در ره مخسپ</p><p>تا نبینی آن در و درگه مخسپ</p><p>هان مخسپ ای کاهل بی‌اعتبار</p><p>جز به زیر آن درخت میوه‌دار</p><p>تا که شاخ افشان کند هر لحظه باد</p><p>بر سر خفته بریزد نقل و زاد</p><p>جبر و خفتن درمیان ره‌زنان</p><p>مرغ بی‌هنگام کی یابد امان</p><p>ور اشارتهاش را بینی زنی</p><p>مرد پنداری و چون بینی زنی</p><p>این قدر عقلی که داری گم شود</p><p>سر که عقل از وی بپرد دم شود</p><p>زانک بی‌شکری بود شوم و شنار</p><p>می‌برد بی‌شکر را در قعر نار</p><p>گر توکل می‌کنی در کار کن</p><p>کشت کن پس تکیه بر جبار کن</p><h2><a id="poem-7940" href="https://ganjoor.net/moulavi/masnavi/daftar1/sh48">بخش ۴۸ - باز ترجیح نهادن نخچیران توکل را بر جهد</a></h2>
<p>جمله با وی بانگها بر داشتند</p><p>کان حریصان که سببها کاشتند</p><p>صد هزار اندر هزار از مرد و زن</p><p>پس چرا محروم ماندند از زمن</p><p>صد هزاران قرن ز آغاز جهان</p><p>همچو اژدرها گشاده صد دهان</p><p>مکرها کردند آن دانا گروه</p><p>که ز بن بر کنده شد زان مکر کوه</p><p>کرد وصف مکرهاشان ذوالجلال</p><p>لتزول منه اقلال الجبال</p><p>جز که آن قسمت که رفت اندر ازل</p><p>روی ننمود از شکار و از عمل</p><p>جمله افتادند از تدبیر و کار</p><p>ماند کار و حکمهای کردگار</p><p>کسپ جز نامی مدان ای نامدار</p><p>جهد جز وهمی مپندار ای عیار</p><h2><a id="poem-7941" href="https://ganjoor.net/moulavi/masnavi/daftar1/sh49">بخش ۴۹ - نگریستن عزرائیل بر مردی و گریختن آن مرد در سرای سلیمان و تقریر ترجیح توکل بر جهد و قلت فایدهٔ جهد</a></h2>
<p>زاد مردی چاشتگاهی در رسید</p><p>در سرا عدل سلیمان در دوید</p><p>رویش از غم زرد و هر دو لب کبود</p><p>پس سلیمان گفت ای خواجه چه بود</p><p>گفت عزرائیل در من این چنین</p><p>یک نظر انداخت پر از خشم و کین</p><p>گفت هین اکنون چه می‌خواهی بخواه</p><p>گفت فرما باد را ای جان پناه</p><p>تا مرا زینجا به هندستان برد</p><p>بوک بنده کان طرف شد جان برد</p><p>نک ز درویشی گریزانند خلق</p><p>لقمهٔ حرص و امل زانند خلق</p><p>ترس درویشی مثال آن هراس</p><p>حرص و کوشش را تو هندستان شناس</p><p>باد را فرمود تا او را شتاب</p><p>برد سوی قعر هندستان بر آب</p><p>روز دیگر وقت دیوان و لقا</p><p>پس سلیمان گفت عزرائیل را</p><p>کان مسلمان را بخشم از بهر آن</p><p>بنگریدی تا شد آواره ز خان</p><p>گفت من از خشم کی کردم نظر</p><p>از تعجب دیدمش در ره‌گذر</p><p>که مرا فرمود حق کامروز هان</p><p>جان او را تو بهندستان ستان</p><p>از عجب گفتم گر او را صد پرست</p><p>او به هندستان شدن دور اندرست</p><p>تو همه کار جهان را همچنین</p><p>کن قیاس و چشم بگشا و ببین</p><p>از کی بگریزیم از خود ای محال</p><p>از کی برباییم از حق ای وبال</p><h2><a id="poem-7942" href="https://ganjoor.net/moulavi/masnavi/daftar1/sh50">بخش ۵۰ - باز ترجیح نهادن شیر جهد را بر توکل و فواید جهد را بیان کردن</a></h2>
<p>شیر گفت آری ولیکن هم ببین</p><p>جهدهای انبیا و مؤمنین</p><p>حق تعالی جهدشان را راست کرد</p><p>آنچ دیدند از جفا و گرم و سرد</p><p>حیله‌هاشان جمله حال آمد لطیف</p><p>کل شیء من ظریف هو ظریف</p><p>دامهاشان مرغ گردونی گرفت</p><p>نقصهاشان جمله افزونی گرفت</p><p>جهد می‌کن تا توانی ای کیا</p><p>در طریق انبیاء و اولیا</p><p>با قضا پنجه زدن نبود جهاد</p><p>زانک این را هم قضا بر ما نهاد</p><p>کافرم من گر زیان کردست کس</p><p>در ره ایمان و طاعت یک نفس</p><p>سر شکسته نیست این سر را مبند</p><p>یک دو روزک جهد کن باقی بخند</p><p>بد محالی جست کو دنیا بجست</p><p>نیک حالی جست کو عقبی بجست</p><p>مکرها در کسب دنیا باردست</p><p>مکرها در ترک دنیا واردست</p><p>مکر آن باشد که زندان حفره کرد</p><p>آنک حفره بست آن مکریست سرد</p><p>این جهان زندان و ما زندانیان</p><p>حفره‌کن زندان و خود را وا رهان</p><p>چیست دنیا از خدا غافل بدن</p><p>نه قماش و نقده و میزان و زن</p><p>مال را کز بهر دین باشی حمول</p><p>نعم مال صالح خواندش رسول</p><p>آب در کشتی هلاک کشتی است</p><p>آب اندر زیر کشتی پشتی است</p><p>چونک مال و ملک را از دل براند</p><p>زان سلیمان خویش جز مسکین نخواند</p><p>کوزهٔ سربسته اندر آب زفت</p><p>از دل پر باد فوق آب رفت</p><p>باد درویشی چو در باطن بود</p><p>بر سر آب جهان ساکن بود</p><p>گر چه جملهٔ این جهان ملک ویست</p><p>ملک در چشم دل او لاشی‌ست</p><p>پس دهان دل ببند و مهر کن</p><p>پر کنش از باد کبر من لدن</p><p>جهد حقست و دوا حقست و درد</p><p>منکر اندر نفی جهدش جهد کرد</p><h2><a id="poem-7943" href="https://ganjoor.net/moulavi/masnavi/daftar1/sh51">بخش ۵۱ - مقرر شدن ترجیح جهد بر توکل</a></h2>
<p>زین نمط بسیار برهان گفت شیر</p><p>کز جواب آن جبریان گشتند سیر</p><p>روبه و آهو و خرگوش و شغال</p><p>جبر را بگذاشتند و قیل و قال</p><p>عهدها کردند با شیر ژیان</p><p>کاندرین بیعت نیفتد در زیان</p><p>قسم هر روزش بیاید بی‌جگر</p><p>حاجتش نبود تقاضایی دگر</p><p>قرعه بر هر که فتادی روز روز</p><p>سوی آن شیر او دویدی همچو یوز</p><p>چون به خرگوش آمد این ساغر بدور</p><p>بانگ زد خرگوش کاخر چند جور</p><h2><a id="poem-7944" href="https://ganjoor.net/moulavi/masnavi/daftar1/sh52">بخش ۵۲ - انکار کردن نخچیران بر خرگوش در تاخیر رفتن بر شیر</a></h2>
<p>قوم گفتندش که چندین گاه ما</p><p>جان فدا کردیم در عهد و وفا</p><p>تو مجو بدنامی ما ای عنود</p><p>تا نرنجد شیر رو رو زود زود</p>
</body></html>