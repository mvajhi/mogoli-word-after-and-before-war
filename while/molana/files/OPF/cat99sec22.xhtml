<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3627" href="https://ganjoor.net/moulavi/shams/ghazalsh/sh1003">غزل شمارهٔ ۱۰۰۳</a></h2>
<p>شاخ گلی باغ ز تو سبز و شاد</p><p>هست حریف تو در این رقص باد</p><p>باد چو جبریل و تو چون مریمی</p><p>عیسی گلروی از این هر دو زاد</p><p>رقص شما هر دو کلید بقاست</p><p>رحمت بسیار بر این رقص باد</p><p>تختگه نسل شما شد دماغ</p><p>تخت بود جایگه کیقباد</p><p>میوه هر شاخ به معده رود</p><p>زانک برستست ز کون و فساد</p><p>نعمت ما چو ز مکون بود</p><p>خلط نگردد بخور و ارتقاد</p><p>روزی هر قوم ز باغ دگر</p><p>خوان بزرگست تو را ای جواد</p><p>قسمت بختست برو بخت جو</p><p>بخت به از رخت بود المراد</p><p>بس که نسیمی به دل اندردمید</p><p>زان مدد نور که آرد ولاد</p><h2><a id="poem-3628" href="https://ganjoor.net/moulavi/shams/ghazalsh/sh1004">غزل شمارهٔ ۱۰۰۴</a></h2>
<p>دوش دل عربده گر با کی بود</p><p>مشت کی کردست دو چشمش کبود</p><p>آن دل پرخواره ز عشق شراب</p><p>هفت قدح از دگران برفزود</p><p>مست شد و بر سر کوی اوفتاد</p><p>دست زنان ناگه خوابش ربود</p><p>آن عسسی رفت قبایش ببرد</p><p>وان دگری شد کمرش را گشود</p><p>آمد چنگی بنوازید تار</p><p>جست ز خواب آن دل بی‌تار و پود</p><p>دید قبا رفته خمارش نماند</p><p>دید زیان کم شد سودای سود</p><p>دیدش ساقی که در آتش فتاد</p><p>جام گرفت و سوی او شد چو دود</p><p>بر غم او ریخت می دلگشا</p><p>صورت اقبال بدو رو نمود</p><p>بخت بقا یافت قبا گو برو</p><p>ذوق فنا دید چه جوید وجود</p><p>عالم ویرانه به جغدان حلال</p><p>باد دو صد شنبه از آن جهود</p><p>ما چو خرابیم و خراباتییم</p><p>خیز قدح پر کن و پیش آر زود</p><p>این قدح از لطف نیاید به چشم</p><p>جسم نداند می جان آزمود</p><p>زان سوی گوش آمد این طبل عید</p><p>در دلش آتش بزن افغان عود</p><p>بس کن و اندر تتق عشق رو</p><p>دلبر خوبست و هزاران حسود</p><h2><a id="poem-3629" href="https://ganjoor.net/moulavi/shams/ghazalsh/sh1005">غزل شمارهٔ ۱۰۰۵</a></h2>
<p>هر که ز عشاق گریزان شود</p><p>بار دگر خواجه پشیمان شود</p><p>والله منت همه بر جان اوست</p><p>هر که سوی چشمه حیوان شود</p><p>هر که سبوی تو کشد عاقبت</p><p>در حرم عشرت سلطان شود</p><p>تنگ بود حوصله آدمی</p><p>از تو چو دریای و چو عمان شود</p><p>رو به دل اهل دلی جای گیر</p><p>قطره به دریا در و مرجان شود</p><p>جنبش هر ذره به اصل خودست</p><p>هر چه بود میل کسی آن شود</p><p>کافر صدساله چو بیند تو را</p><p>سجده کند زود مسلمان شود</p><p>جان و دل از جذبه میل و هوس</p><p>همصفت دلبر و جانان شود</p><p>خار که سرتیز ره عاشق است</p><p>عاقبت امر گلستان شود</p><p>ناطقه را بند کن و جمع باش</p><p>گر نه ضمیر تو پریشان شود</p><h2><a id="poem-3630" href="https://ganjoor.net/moulavi/shams/ghazalsh/sh1006">غزل شمارهٔ ۱۰۰۶</a></h2>
<p>عشق مرا بر همگان برگزید</p><p>آمد و مستانه رخم را گزید</p><p>شکر کز آن کان زر جعفری</p><p>روی مرا نادره گازی رسید</p><p>باد تکبر اگرم در سرست</p><p>هم ز دم اوست که در من دمید</p><p>کرد مرا خشم مه و بر رخم</p><p>گنبد نیلی سره نیلی کشید</p><p>باده فراوان و یکی جام نی</p><p>بوسه پیاپی شد و لب ناپدید</p><p>ای شب کفر از مه تو روز دین</p><p>گشته یزید از دم تو بایزید</p><p>گو سگ نفس این همه عالم بگیر</p><p>کی شود از سگ لب دریا پلید</p><p>قفل خداییش بسی خون که ریخت</p><p>خونش بریزیم چو آمد کلید</p><p>جان به سعادت بکشد نفس را</p><p>تا به هم افتند سعید و شهید</p><p>هیچ شکاری نرهد زان صیاد</p><p>کو ز سگی‌های سگ تن رهید</p><p>ای خرف پیر جوان شو ز سر</p><p>تازه شد از یار هزاران قدید</p><p>وی بدن مرده برون آ ز گور</p><p>صور دمیدند ز عرش مجید</p><p>خامش و بشنو دهل خامشان</p><p>ایدک الله به عیش جدید</p><h2><a id="poem-3631" href="https://ganjoor.net/moulavi/shams/ghazalsh/sh1007">غزل شمارهٔ ۱۰۰۷</a></h2>
<p>گفت کسی خواجه سنایی بمرد</p><p>مرگ چنین خواجه نه کاریست خرد</p><p>قالب خاکی به زمین بازداد</p><p>روح طبیعی به فلک واسپرد</p><p>ماه وجودش ز غباری برست</p><p>آب حیاتش به درآمد ز درد</p><p>پرتو خورشید جدا شد ز تن</p><p>هر چه ز خورشید جدا شد فسرد</p><p>صافی انگور به میخانه رفت</p><p>چونک اجل خوشه تن را فشرد</p><p>شد همگی جان مثل آفتاب</p><p>جان شده را مرده نباید شمرد</p><p>مغز تو نغزست مگر پوست مرد</p><p>مغز نمیرد مگرش دوست برد</p><p>پوست بهل دست در آن مغز زن</p><p>یا بشنو قصه آن ترک و کرد</p><p>کرد پی دزدی انبان ترک</p><p>خرقه بپوشید و سر و مو سترد</p><h2><a id="poem-3632" href="https://ganjoor.net/moulavi/shams/ghazalsh/sh1008">غزل شمارهٔ ۱۰۰۸</a></h2>
<p>یا من نعماه غیر معدود</p><p>و السعی لدیه غیر مردود</p><p>قد اکرمنا و قد دعانا</p><p>کی نعبده و نعم معبود</p><p>لا یطلب حمدنا لفخر</p><p>بل یجعلنا بذاک محمود</p><p>قد بشر باللقاء صدقه</p><p>من حضرته الکریم مورود</p><p>و الوعد من الحبیب حلو</p><p>و السعی الی السعود مسعود</p><p>خاصا سعدی که او به هر دم</p><p>صد دل به سعود خویش بربود</p><h2><a id="poem-3633" href="https://ganjoor.net/moulavi/shams/ghazalsh/sh1009">غزل شمارهٔ ۱۰۰۹</a></h2>
<p>طارت الکتب الکرام من کرام یا عباد</p><p>ایقظوا من غفله ثم انشروا للاجتهاد</p><p>جاء نا میزاننا کی نختبر اوزاننا</p><p>ربنا اصلح شأننا اوجد به عفو یا جواد</p><p>اضحکوا بعد البکاء نعم هذا المشتکی</p><p>قد خرجتم من حجاب و انتبهتم من رقاد</p><p>پارسی گوییم شاها آگهی خود از فؤاد</p><p>ماه تو تابنده باد و دولت پاینده باد</p><p>هر ملولی که تو را دید و خوش و تازه نشد</p><p>آب و نانش تیره باد و آتشش بادا رماد</p><p>خوابناکی که صباحت دید وز جا برنجست</p><p>چشم بختش خفته بادا تا الی یوم المعاد</p><h2><a id="poem-3634" href="https://ganjoor.net/moulavi/shams/ghazalsh/sh1010">غزل شمارهٔ ۱۰۱۰</a></h2>
<p>من رای درا تلالا نوره وسط الفؤاد</p><p>بیننا و بینه قبل التجلی الف واد</p><p>جاء من یحیی الموات و الرمیم و الرفات</p><p>ایها الاموات قوموا و ابصروا یوم التناد</p><p>طارت الکتب الکرام من کرام کاتبین</p><p>ایقظوا من غفله ثم انشروا للاجهتاد</p><p>جاء نا میزاننا کی تختبر اوزاننا</p><p>ربنا اصلح شأننا اوجد به عفو یا جواد</p><p>اضحکوا بعد البکا یا نعم هذ المشتکا</p><p>قد خرجتم من حجاب و انتبهتم من رقاد</p><p>پارسی گوییم شاها آگهی خود از فؤاد</p><p>ماه تو تابنده باد و دولتت پاینده باد</p><p>هر ملولی که تو را دید و خوش و تازه نشد</p><p>آب نابش تیره باد و آتشش بادا رماد</p><p>خوابناکی که صباحت دید وز جا برنجست</p><p>چشم بختش خفته بادا تا الی یوم المعاد</p><h2><a id="poem-3635" href="https://ganjoor.net/moulavi/shams/ghazalsh/sh1011">غزل شمارهٔ ۱۰۱۱</a></h2>
<p>میر خوبان را دگر منشور خوبی دررسید</p><p>در گل و گلزار و نسرین روح دیگر بردمید</p><p>با ملیحا زاده الرحمن احسانا جدید</p><p>یا منیرا زاده نور علی نور مزید</p><p>خوشتر از جان خود چه باشد جان فدای خاک تو</p><p>خوبتر از ماه چه بود ماه در تو ناپدید</p><p>کل ذی روح یفدی فی هواک روحه</p><p>کل بستان انیق من جناک مستفید</p><p>لست انکر ما ذکرتم البقاء فی الفنا</p><p>کل من ابدی جمیلا لیس یبعد ان یعید</p><p>این ملولی می‌کشد جان را که چیزی تو بگو</p><p>هیچ کس را کس گریبان از گزافه کی کشید</p><h2><a id="poem-3636" href="https://ganjoor.net/moulavi/shams/ghazalsh/sh1012">غزل شمارهٔ ۱۰۱۲</a></h2>
<p>یا شبه الطیف لی انت قریب بعید</p><p>جمله ارواحنا تغمس فیما ترید</p><p>نوبت آدم گذشت نوبت مرغان رسید</p><p>طبل قیامت زدند خیز که فرمان رسید</p><p>انت لطیف الفعال انت لذیذ المقال</p><p>انت جمال الکمال زدت فهل من مزید</p><p>از پس دور قمر دولت بگشاد در</p><p>دلق برون کن ز سر خلعت سلطان رسید</p><p>جاء اوان السرور زال زمان الفتور</p><p>لیس لدنیا غرور یا سندی لا تحید</p><p>دیو و پری داشت تخت ظلم از آن بود سخت</p><p>دیو رها کرد رخت چتر سلیمان رسید</p><p>هل طرب یا غلام فاملا کاس المدام</p><p>انت بدار السلام ساکن قصر مشید</p><p>عشق چه خوش حاکمیست ظالم و بی‌قول نیست</p><p>حاجت لاحول نیست دیو مسلمان رسید</p><p>یا لمع المشرق مثلک لم یخلق</p><p>خذ بیدی ارتقی نحوک انت المجید</p><p>عاشق از دست شد نیست شد و هست شد</p><p>بلبل جان مست شد سوی گلستان رسید</p><p>پرده برانداخت حور جمله جهان همچو طور</p><p>زیر و زبر بست نور موسی عمران رسید</p><p>هر چه خیال نکوست عشق هیولای اوست</p><p>صورت از رشک حق پرده گر جان رسید</p><p>هست تنت چون غبار بر سر بادی سوار</p><p>چونک جدا گشت باد خاک به ماچان رسید</p><p>اعلم ان الغبار مرتفع بالریاح</p><p>مثل هوی اختفی وسط صیاح شدید</p><h2><a id="poem-3637" href="https://ganjoor.net/moulavi/shams/ghazalsh/sh1013">غزل شمارهٔ ۱۰۱۳</a></h2>
<p>اگر حریف منی پس بگو که دوش چه بود</p><p>میان این دل و آن یار می فروش چه بود</p><p>فدیت سیدنا انه یری و یجود</p><p>الی البقاء یبلغ من الفناء یذود</p><p>اگر به چشم بدیدی جمال ماهم دوش</p><p>مرا بگو که در آن حلقه‌های گوش چه بود</p><p>معاد کل شرود طغی و منه نی</p><p>مثال ظلک ان طال هو الیک یعود</p><p>وگر تو با من هم خرقه‌ای و همرازی</p><p>بگو که صورت آن شیخ خرقه پوش چه بود</p><p>بامر حافظ الله المکان یعی</p><p>بمس عاطفه الله الزمان ولود</p><p>اگر فقیری و ناگفته راز می‌شنوی</p><p>بگو اشارت آن ناطق خموش چه بود</p><p>ایا فؤاد فذب فی لظی محبته</p><p>ایا حیاه فدومی فقد اتاک خلود</p><p>وگر نخفتی و از حال دوش آگاهی</p><p>بگو که نیم شب آن نعره و خروش چه بود</p><p>ترید جبر جبیر الفؤاد فانکسرن</p><p>ترید نحله تاج فلا تنی به سجود</p><p>از آنچ جامه و تن پاره پاره می‌کردیم</p><p>بیار پارگکی تا که رنگ و بوش چه بود</p><p>برغم انفک لا تنکسر کما الحیوان</p><p>به نصف وجهک لا تسجدن شبیه یهود</p><p>وگر چو یونس رستی ز حبس ماهی و بحر</p><p>بگو که معنی آن بحر و موج و جوش چه بود</p><p>یقول لیت حبیبی یحبنی کرما</p><p>الیس حبک تأثیر حب ود ودود</p><p>وگر شناخته‌ای کاصل انس و جان ز کجاست</p><p>یکیست اصل پس این وحشت وحوش چه بود</p><p>ایا نضاره عیشی بما تهیجنی</p><p>متی تقر عیونی و صاحبی مفقود</p><p>وگر بدیدی جانی که پشت و رویش نیست</p><p>گه تصور عشاق پشت و روش چه بود</p><p>لئن سکرت بما قد سقیتنی یا دهر</p><p>اکون مثلک لدا لربه لکنود</p><p>وگر ز عشق تو سردفتر غرض ماییم</p><p>هزار دفتر و پیغام و گفت و گوش چه بود</p><h2><a id="poem-3638" href="https://ganjoor.net/moulavi/shams/ghazalsh/sh1014">غزل شمارهٔ ۱۰۱۴</a></h2>
<p>حکم البین بموتی و عمد</p><p>رضی الصد بحینی و قصد</p><p>فتح الدهر عیون حسد</p><p>فر آنی بفناکم و حسد</p><p>یهرق العشق دماء حقنت</p><p>لیس للعشق قریب و ولد</p><p>لکن الموت حیاه لکم</p><p>لکن الفقر غناء و رغد</p><p>سافروا فی سبل العشق معی</p><p>لا تخافن ضلالا و رصد</p><p>لا یهولنکم بعدکم</p><p>دونکم وفد وصال و مدد</p><p>فنسیم طرب اولهم</p><p>یهب السالک حولا و جلد</p><h2><a id="poem-3639" href="https://ganjoor.net/moulavi/shams/ghazalsh/sh1015">غزل شمارهٔ ۱۰۱۵</a></h2>
<p>ای شاهد سیمین ذقن درده شرابی همچو زر</p><p>تا سینه‌ها روشن شود افزون شود نور نظر</p><p>کوری هشیاران ده آن جام سلطانی بده</p><p>تا جسم گردد همچو جان تا شب شود همچون سحر</p><p>چون خواب را درهم زدی درده شراب ایزدی</p><p>زیرا نشاید در کرم بر خلق بستن هر دو در</p><p>ای خورده جام ذوالمنن تشنیع بیهوده مزن</p><p>زیرا که فاز من شکر زیرا که خاب من کفر</p><p>ای تو مقیم میکده هم مستی و هم می‌زده</p><p>تشنیع‌های بیهده چون می‌زنی ای بی‌گهر</p><h2><a id="poem-3640" href="https://ganjoor.net/moulavi/shams/ghazalsh/sh1016">غزل شمارهٔ ۱۰۱۶</a></h2>
<p>انا فتحنا عینکم فاستبصروا الغیب البصر</p><p>انا قضینا بینکم فاستبشروا بالمنتصر</p><p>باد صبا ای خوش خبر مژده بیاور دل ببر</p><p>جانم فدات ای مژده ور بستان تو جانم ماحضر</p><p>شمشیرها جوشن شود ویرانه‌ها گلشن شود</p><p>چشم جهان روشن شود چون از تو آید یک نظر</p><p>ای قهر بی‌دندان شده وی لطف صد چندان شده</p><p>جان و جهان خندان شده چون داد جان‌ها را ظفر</p><p>هر کس که دیدت ای ضیا وان حضرت باکبریا</p><p>بادا ورا شرم از خدا گر او بلافد از هنر</p><p>نگذاشت شیر بیشه‌ای از هست ما یک ریشه‌ای</p><p>الا که نیم اندیشه‌ای در روز و شب هجران شمر</p><p>ای آفرین بر روی شه کز وی خجل شد روی مه</p><p>کوران به دیده گفته خه بشنوده لطفش گوش کر</p><p>از عشق آن سلطان من وان دارو و درمان من</p><p>کی سیر گردد جان من در جان من جوع البقر</p><p>ان کان عیشا قد هجر و اختل عقلی من سهر</p><p>والله روحی ما نفر والله روحی ما کفر</p><p>من ابروش او ماه وش او روز و من همچو شبش</p><p>او جان و من چون قالبش حیران از آن خوبی و فر</p><p>آه از دعا بی‌سامعی جرم و گنه بی‌شافعی</p><p>درد و الم بی‌نافعی رویم چو زر بی‌سیمبر</p><p>کی باشد آن در سفته من الحمدلله گفته من</p><p>مستطرب و خوش خفته من در سایه‌های آن شجر</p><p>تا دیدمی جانان خود من جویمی درمان خود</p><p>که گویمش هجران خود بنمایمش خون جگر</p><p>ای گوهر بحر بقا چون حق تو بس پنهان لقا</p><p>مخدوم شمس الدین را تبریز شهر و مشتهر</p><h2><a id="poem-3641" href="https://ganjoor.net/moulavi/shams/ghazalsh/sh1017">غزل شمارهٔ ۱۰۱۷</a></h2>
<p>آمد ترش رویی دگر یا زمهریر است او مگر</p><p>برریز جامی بر سرش ای ساقی همچون شکر</p><p>یا می دهش از بلبله یا خود به راهش کن هله</p><p>زیرا میان گلرخان خوش نیست عفریت ای پسر</p><p>درده می پیغامبری تا خر نماند در خری</p><p>خر را بروید در زمان از باده عیسی دو پر</p><p>در مجلس مستان دل هشیار اگر آید مهل</p><p>دانی که مستان را بود در حال مستی خیر و شر</p><p>ای پاسبان بر در نشین در مجلس ما ره مده</p><p>جز عاشقی آتش دلی کآید از او بوی جگر</p><p>گر دست خواهی پا دهد ور پای خواهی سر نهد</p><p>ور بیل خواهی عاریت بر جای بیل آرد تبر</p><p>تا در شراب آغشته‌ام بی‌شرم و بی‌دل گشته‌ام</p><p>اسپر سلامت نیستم در پیش تیغم چون سپر</p><p>خواهم یکی گوینده‌ای آب حیاتی زنده‌ای</p><p>کآتش به خواب اندرزند وین پرده گوید تا سحر</p><p>اندر تن من گر رگی هشیار یابی بردرش</p><p>چون شیرگیر حق نشد او را در این ره سگ شمر</p><p>قومی خراب و مست و خوش قومی غلام پنج و شش</p><p>آن‌ها جدا وین‌ها جدا آن‌ها دگر وین‌ها دگر</p><p>ز اندازه بیرون خورده‌ام کاندازه را گم کرده‌ام</p><p>شدوا یدی شدوا فمی هذا حفاظ ذی السکر</p><p>هین نیش ما را نوش کن افغان ما را گوش کن</p><p>ما را چو خود بی‌هوش کن بی‌هوش سوی ما نگر</p><h2><a id="poem-3642" href="https://ganjoor.net/moulavi/shams/ghazalsh/sh1018">غزل شمارهٔ ۱۰۱۸</a></h2>
<p>رو چشم جان را برگشا در بی‌دلان اندرنگر</p><p>قومی چو دل زیر و زبر قومی چو جان بی‌پا و سر</p><p>بی‌کسب و بی‌کوشش همه چون دیگ در جوشش همه</p><p>بی‌پرده و پوشش همه دل پیش حکمش چون سپر</p><p>از باغ و گل دلشادتر وز سرو هم آزادتر</p><p>وز عقل و دانش رادتر وز آب حیوان پاکتر</p><p>چون ذره‌ها اندر هوا خورشید ایشان را قبا</p><p>بر آب و گل بنهاده پا وز عین دل برکرده سر</p><p>در موج دریاهای خون بگذشته بر بالای خون</p><p>وز موج وز غوغای خون دامانشان ناگشته تر</p><p>در خار لیکن همچو گل در حبس ولیکن همچو مل</p><p>در آب و گل لیکن چو دل در شب ولیکن چو سحر</p><p>باری تو از ارواحشان وز باده و اقداحشان</p><p>مستی خوشی از راحشان فارغ شده از خیر و شر</p><p>بس کن که هر مرغ ای پسر خود کی خورد انجیر تر</p><p>شد طعمه طوطی شکر وان زاغ را چیزی دگر</p><h2><a id="poem-3643" href="https://ganjoor.net/moulavi/shams/ghazalsh/sh1019">غزل شمارهٔ ۱۰۱۹</a></h2>
<p>ما را خدا از بهر چه آورد بهر شور و شر</p><p>دیوانگان را می‌کند زنجیر او دیوانه‌تر</p><p>ای عشق شوخ بوالعجب آورده جان را در طرب</p><p>آری درآ هر نیم شب بر جان مست بی‌خبر</p><p>ما را کجا باشد امان کز دست این عشق آسمان</p><p>ماندست اندر خرکمان چون عاشقان زیر و زبر</p><p>ای عشق خونم خورده‌ای صبر و قرارم برده‌ای</p><p>از فتنه روز و شبت پنهان شدستم چون سحر</p><p>در لطف اگر چون جان شوم از جان کجا پنهان شوم</p><p>گر در عدم غلطان شوم اندر عدم داری نظر</p><p>ما را که پیدا کرده‌ای نی از عدم آورده‌ای</p><p>ای هر عدم صندوق تو ای در عدم بگشاده در</p><p>هستی خوش و سرمست تو گوش عدم در دست تو</p><p>هر دو طفیل هست تو بر حکم تو بنهاده سر</p><p>کاشانه را ویرانه کن فرزانه را دیوانه کن</p><p>وان باده در پیمانه کن تا هر دو گردد بی‌خطر</p><p>ای عشق چست معتمد مستی سلامت می‌کند</p><p>بشنو سلام مست خود دل را مکن همچون حجر</p><p>چون دست او بشکسته‌ای چون خواب او بربسته‌ای</p><p>بشکن خمار مست را بر کوی مستان برگذر</p><h2><a id="poem-3644" href="https://ganjoor.net/moulavi/shams/ghazalsh/sh1020">غزل شمارهٔ ۱۰۲۰</a></h2>
<p>ای تو نگار خانگی خانه درآ از این سفر</p><p>پسته لعل برگشا تا نشود گران شکر</p><p>ساقی روح چون تویی کشتی نوح چون تویی</p><p>تا که تهیست ساغرم خون چه پرست این جگر</p><p>طعنه زند مرا ز کین رو صنمی دگر گزین</p><p>در دو جهان یکی بگو کو صنمی کجا دگر</p><p>آن قلمی که نقش کرد چونک بدید نقش تو</p><p>گفت که‌های گم شدم این ملکست یا بشر</p><p>جان و جهان چرا چنین عیب و ملامتم کنی</p><p>در دل من درآ ببین هر نفسی یکی حشر</p><p>عشق بگوید الصلا مایده دو صد بلا</p><p>خشک لبی و چشم تر مایده بین ز خشک و تر</p><p>چونک چشیدی این دو را جلوه شود بتی تو را</p><p>شهره یکی ستاره‌ای بنده او دو صد قمر</p><p>فاش بگو که شمس دین خاصبک و شه یقین</p><p>در تبریز همچو دین اوست نهان و مشتهر</p><h2><a id="poem-3645" href="https://ganjoor.net/moulavi/shams/ghazalsh/sh1021">غزل شمارهٔ ۱۰۲۱</a></h2>
<p>گرم درآ و دم مده باده بیار و غم ببر</p><p>ای دل و جان هر طرف چشم و چراغ هر سحر</p><p>هم طرب سرشته‌ای هم طلب فرشته‌ای</p><p>هم عرصات گشته‌ای پر ز نبات و نیشکر</p><p>خیز که رسته خیز شد روز نبات ریز شد</p><p>با خردم ستیز شد هین بربا از او خبر</p><p>خوش خبران غلام تو رطل گران سلام تو</p><p>چون شنوند نام تو یاوه کنند پا و سر</p><p>خیز که روز می‌رود فصل تموز می‌رود</p><p>رفت و هنوز می‌رود دیو ز سایه عمر</p><p>ای بشنیده آه جان باده رسان ز راه جان</p><p>پشت دل و پناه جان پیش درآ چو شیر نر</p><p>مست و خراب و شاد و خوش می‌گذری ز پنج و شش</p><p>قافله را بکش بکش خوش سفریست این سفر</p><p>لحظه به لحظه دم به دم می بده و بسوز غم</p><p>نوبت تست ای صنم دور توست ای قمر</p><p>عقل رباست و دلربا در تبریز شمس دین</p><p>آن تبریز چون بصر شمس در اوست چون نظر</p><p>گر چه بصر عیان بود نور در او نهان بود</p><p>دیده نمی‌شود نظر جز به بصیرتی دگر</p><h2><a id="poem-3646" href="https://ganjoor.net/moulavi/shams/ghazalsh/sh1022">غزل شمارهٔ ۱۰۲۲</a></h2>
<p>دی سحری بر گذری گفت مرا یار</p><p>شیفته و بی‌خبری چند از این کار</p><p>چهره من رشک گل و دیده خود را</p><p>کرده پر از خون جگر در طلب خار</p><p>گفتم کی پیش قدت سرو نهالی</p><p>گفتم کی پیش رخت شمع فلک تار</p><p>گفتم کی زیر و زبر چرخ و زمینت</p><p>نیست عجب گر بر تو نیست مرا بار</p><p>گفت منم جان و دلت خیره چه باشی</p><p>دم مزن و باش بر سیمبرم زار</p><p>گفتم کی از دل و جان برده قراری</p><p>نیست مرا تاب سکون گفت به یک بار</p><p>قطره دریای منی دم چه زنی بیش</p><p>غرقه شو و جان صدف پر ز گهر دار</p><h2><a id="poem-3647" href="https://ganjoor.net/moulavi/shams/ghazalsh/sh1023">غزل شمارهٔ ۱۰۲۳</a></h2>
<p>اگر باده خوری باری ز دست دلبر ما خور</p><p>ز دست یار آتشروی عالم سوز زیبا خور</p><p>نمی‌شاید که چون برقی به هر دم خرمنی سوزی</p><p>مثال کشت کوهستان همه شربت ز بالا خور</p><p>اگر خواهی که چون مجنون حجاب عقل بردری</p><p>ز دست عشق پابرجا شراب آن جا ز بی‌جا خور</p><p>اگر دلتنگ و بدرنگی به زیر گلبنش بنشین</p><p>وگر مخمور و مغموری از این بگزیده صهبا خور</p><p>گریزانست این ساقی از این مستان ناموسی</p><p>اگر اوباش و قلاشی مخور پنهان و پیدا خور</p><p>حریفان گر همی‌خواهی چو بسطامی و چون کرخی</p><p>مخور باده در این گلخن بر آن سقف معلا خور</p><p>برو گر کارکی داری به کار خویشتن بنشین</p><p>چو بر یوسف نه‌ای مجنون غم نان زلیخا خور</p><p>کسی دکان کند ویران که بطال جهان باشد</p><p>چو نربودست سیلابت تو آب از مشک سقا خور</p><p>بگرد دیگ این دنیا چو کفلیز ار همی‌گردی</p><p>برون رو ای سیه کاسه مخور حمرا و حلوا خور</p><p>در این بازار ای مجنون چو منبل گرد تن پرخون</p><p>چو در شاهد طمع کردی برو شمشیر لالا خور</p><p>اگر مشتاق اشراقات شمس الدین تبریزی</p><p>شراب صبر و تقوا را تو بی‌اکراه و صفرا خور</p><h2><a id="poem-3648" href="https://ganjoor.net/moulavi/shams/ghazalsh/sh1024">غزل شمارهٔ ۱۰۲۴</a></h2>
<p>مرا همچون پدر بنگر نه همچون شوهر مادر</p><p>پدر را نیک واقف دان از آن کژبازی مضمر</p><p>تو گردی راست اولیتر از آنک کژ نهی او را</p><p>وگر تو کژ نهی او را به استیزت کند کژتر</p><p>ز بابا بشنو و برجه که سلطانیت می‌خواند</p><p>که خاک اوت کیخسرو بمیرد پیش او سنجر</p><p>چو ان الله یدعو را شنیدی کژ مکن رو را</p><p>زهی راعی زهی داعی زهی راه و زهی رهبر</p><p>پراکنده شدی ای جان به هر درد و به هر درمان</p><p>ز عشقش جوی جمعیت در آن جامع بنه منبر</p><p>چو کر و فر او دیدی تویی کرار و شیر حق</p><p>چو بال و پر او دیدی تویی طیار چون جعفر</p><h2><a id="poem-3649" href="https://ganjoor.net/moulavi/shams/ghazalsh/sh1025">غزل شمارهٔ ۱۰۲۵</a></h2>
<p>مرا آن اصل بیداری دگرباره به خواب اندر</p><p>بداد افیون شور و شر ببرد از سر ببرد از سر</p><p>به صد حیله کنم غافل از او خود را کنم جاهل</p><p>بیاید آن مه کامل به دست او چنین ساغر</p><p>مرا گوید نمی‌گویی که تا چند از گدارویی</p><p>چو هر عوری و ادباری گدایی می‌کنی هر در</p><p>بدین زاری و خفریقی غلام دلق و ابریقی</p><p>اگر حقی و تحقیقی چرایی این جوال اندر</p><p>از این‌ها کز تو می‌زاید شهان را ننگ می‌آید</p><p>ملک بودی چرا باید که باشی دیو را تسخر</p><p>که داند گفت گفت او که عالم نیست جفت او</p><p>ز پیدا و نهفت او جهان کورست و هستی کر</p><p>مرا گر آن زبان بودی که راز یار بگشودی</p><p>هر آن جانی که بشنودی برون جستی از این معبر</p><p>از آن دلدار دریادل مرا حالیست بس مشکل</p><p>که ویران می‌شود سینه از آن جولان و کر و فر</p><p>اگر با مؤمنان گویم همه کافر شوند آن دم</p><p>وگر با کافران گویم نماند در جهان کافر</p><p>چو دوش آمد خیال او به خواب اندر تفضل جو</p><p>مرا پرسید چونی تو بگفتم بی‌تو بس مضطر</p><p>اگر صد جان بود ما را شود خون از غمت یارا</p><p>دلت سنگست یا خارا و یا کوهیست از مرمر</p><h2><a id="poem-3650" href="https://ganjoor.net/moulavi/shams/ghazalsh/sh1026">غزل شمارهٔ ۱۰۲۶</a></h2>
<p>گر چه نه به دریاییم دانه گهریم آخر</p><p>ور چه نه به میدانیم در کر و فریم آخر</p><p>گر باده دهی ور نی زان باده دوشینه</p><p>از دادن و نادادن بس بی‌خبریم آخر</p><p>ای عشق چه زیبایی چه راوق و گیرایی</p><p>گر رفت زر و کیسه در کان زریم آخر</p><p>ای طعنه زنان بر ما بگشاده زبان بر ما</p><p>باری ز شما خامان ما مستتریم آخر</p><p>لولی که زرش نبود مال پدرش نبود</p><p>دزدی نکند گوید پس ما چه خوریم آخر</p><p>ما لولی و شنگولی بی‌مکسب و مشغولی</p><p>جز مال مسلمانان مال کی بریم آخر</p><p>زنبیل اگر بردیم خرماش درآگندیم</p><p>وز نیل اگر خوردیم هم نیشکریم آخر</p><p>گر شحنه بگیردمان آرد به چه و زندان</p><p>بر چاه زنخدانش آبی بچریم آخر</p><p>چاهش خوش و زندانش وان ساقی و مستانش</p><p>وان گفتن بی‌سیمان که سیمبریم آخر</p><p>می‌گوید جان با تن کای تن خمش و تن زن</p><p>لب بند و بصر بگشا صاحب نظریم آخر</p><h2><a id="poem-3651" href="https://ganjoor.net/moulavi/shams/ghazalsh/sh1027">غزل شمارهٔ ۱۰۲۷</a></h2>
<p>یغمابک ترکستان بر زنگ بزد لشکر</p><p>در قلعه بی‌خویشی بگریز هلا زوتر</p><p>تا کی ز شب زنگی بر عقل بود تنگی</p><p>شاهنشه صبح آمد زد بر سر او خنجر</p><p>گاو سیه شب را قربان سحر کردند</p><p>مؤذن پی این گوید کالله هو الاکبر</p><p>آورد برون گردون از زیر لگن شمعی</p><p>کز خجلت نور او بر چرخ نماند اختر</p><p>خورشید گر از اول بیمارصفت باشد</p><p>هم از دل خود گردد در هر نفسی خوشتر</p><p>ای چشم که پردردی در سایه او بنشین</p><p>زنهار در این حالت در چهره او بنگر</p><p>آن واعظ روشن دل کو ذره به رقص آرد</p><p>بس نور که بفشاند او از سر این منبر</p><p>شاباش زهی نوری بر کوری هر کوری</p><p>زان پس که بر آرد سر کور وی نپوشاند</p><p>شمس الحق تبریزی در آینه صافت</p><p>گر غیر خدا بینم باشم بتر از کافر</p><h2><a id="poem-3652" href="https://ganjoor.net/moulavi/shams/ghazalsh/sh1028">غزل شمارهٔ ۱۰۲۸</a></h2>
<p>ذاتت عسلست ای جان گفتت عسلی دیگر</p><p>ای عشق تو را در جان هر دم عملی دیگر</p><p>از روی تو در هر جان باغ و چمنی خندان</p><p>وز جعد تو در هر دل از مشک تلی دیگر</p><p>مه را ز غمت باشد گه دق و گه استسقا</p><p>مه زین خللی رسته از صد خللی دیگر</p><p>با لطف بهارت دل چون برگ چرا لرزد</p><p>ترسد که خزان آید آرد دغلی دیگر</p><p>هر سرمه و هر دارو کز خاک درت نبود</p><p>در دیده دل آرد درد و سبلی دیگر</p><p>ابلیس ز لطف تو اومید نمی‌برد</p><p>هر دم ز تو می‌تابد در وی املی دیگر</p><p>فرعون ز فرعونی آمنت به جان گفته</p><p>بر خرقه جان دیده ز ایمان تکلی دیگر</p><p>خورشید وصال تو روزی به جمل آید</p><p>در چرخ دلم یابد برج حملی دیگر</p><p>اجزای زمین را بین بر روی زمین رقصان</p><p>این جوق چو بنشیند آید بدلی دیگر</p><p>بر روی زمین جان را چون رو شرف و نوری</p><p>در زیر زمین تن را چون تخم اجلی دیگر</p><p>تا چند غزل‌ها را در صورت و حرف آری</p><p>بی‌صورت و حرف از جان بشنو غزلی دیگر</p><h2><a id="poem-3653" href="https://ganjoor.net/moulavi/shams/ghazalsh/sh1029">غزل شمارهٔ ۱۰۲۹</a></h2>
<p>جان بر کف خود داری ای مونس جان زوتر</p><p>من نیک سبک گشتم آن رطل گران زوتر</p><p>از باده بسی ساغر فربه کن هر لاغر</p><p>هر چند سبک دستی ای دست از آن زوتر</p><p>ای بر در و بام تو از لذت جام تو</p><p>جان‌ها به صبوح آیند من از همگان زوتر</p><p>سودای تو می‌آرد زان می که نه قی آرد</p><p>از سینه به چشم آید از نور عیان زوتر</p><h2><a id="poem-3654" href="https://ganjoor.net/moulavi/shams/ghazalsh/sh1030">غزل شمارهٔ ۱۰۳۰</a></h2>
<p>نیمیت ز زهر آمد نیمی دگر از شکر</p><p>بالله که چنین منگر بالله که چنان منگر</p><p>هر چند که زهر از تو کانیست شکرها را</p><p>زان رو که چنین نوری زان رنگ چنان انور</p><p>نوری که نیارم گفت در پای تو می‌افتد</p><p>معنیش که درویشا در ما بنگر خوشتر</p><p>در من که توم بنگر خودبین شو و همچین شو</p><p>ای نور ز سر تا پا از پای مگو وز سر</p><p>چون در بصر خلقی گویی تو پر از زرقی</p><p>ای آنک تو هم غرقی در خون دل من تر</p><p>ار زانک گهر داری دریای دو چشمم بین</p><p>ور سنگ محک داری اندر رخ من بین زر</p><p>آن شیر خدایی را شمس الحق تبریزی</p><p>صیدی که نه روبه شد او را به سگی مشمر</p><h2><a id="poem-3655" href="https://ganjoor.net/moulavi/shams/ghazalsh/sh1031">غزل شمارهٔ ۱۰۳۱</a></h2>
<p>جان من و جان تو بستست به همدیگر</p><p>همرنگ شوم از تو گر خیر بود گر شر</p><p>ای دلبر شنگ من ای مایه رنگ من</p><p>ای شکر تنگ من از تنگ شکر خوشتر</p><p>ای ضربت تو محکم ای نکته تو مرهم</p><p>من گشته تمامی کم تا من تو شدم یک سر</p><p>همسایه ما بودی چون چهره تو بنمودی</p><p>تا خانه یکی کردی ای خوش قمر انور</p><p>یک حمله تو شاهانه بردار تو این خانه</p><p>تا جز تو فنا گردد کالله هو الاکبر</p><p>چون محو کند راهم نی جویم و نی خواهم</p><p>زیرا همه کس داند که اکسیر نخواهد زر</p><p>از تابش آن کوره مس گفت که زر گشتم</p><p>چون گشت دلش تابان زان آتش نیکوفر</p><p>مس باز به خویش آمد نوشش همه نیش آمد</p><p>تا باز به پیش آمد اکسیرگر اشهر</p><h2><a id="poem-3656" href="https://ganjoor.net/moulavi/shams/ghazalsh/sh1032">غزل شمارهٔ ۱۰۳۲</a></h2>
<p>تا چند زنی بر من ز انکار تو خار آخر</p><p>من با تو نمی‌گویم ای مرده پار آخر</p><p>ماننده ابری تو هم مظلم و بی‌باران</p><p>تاریک مکن ای ابر یک قطره ببار آخر</p><p>این جمله فرمان‌ها از بهر قدر آمد</p><p>ای جبری غافل تو از لذت کار آخر</p><p>با کور کسی گوید کاین رشته به سوزن کش</p><p>با بسته کسی گوید کان جاست شکار آخر</p><p>با طفل دوروزه کس از شاهد و می‌گوید</p><p>یا با نظر حیوان از چشم خمار آخر</p><p>چون هیچ نیابی توی پهلوی زنان بنشین</p><p>از حلقه جانبازان بگذر به کنار آخر</p><p>در قدرت مخدومی شمس الحق تبریزی</p><p>غوطی بخوری بینی حق را به نظار آخر</p><h2><a id="poem-3657" href="https://ganjoor.net/moulavi/shams/ghazalsh/sh1033">غزل شمارهٔ ۱۰۳۳</a></h2>
<p>ای دیده مرا بر در واپس بکشیده سر</p><p>باز از طرفی پنهان بنموده رخ عبهر</p><p>یک لحظه سلف دیده کاین جایم تا دانی</p><p>بر حیرت من گاهی خندیده تو چون شکر</p><p>در بسته به روی من یعنی که برو واپس</p><p>بر بام شده در پی یعنی نمطی دیگر</p><p>سر را تو چنان کرده رو رو که رقیب آمد</p><p>من سجده کنان گشته یعنی که از این بگذر</p><p>من در تو نظر کرده تو چشم بدزدیده</p><p>زان ناز و کرشم تو صد فتنه و شور و شر</p><p>تو دست گزان بر من کاین جمله ز دست تو</p><p>من بوسه زنان گشته بر خاک به عذر اندر</p><p>کی باشد کان بوسه بر لعل لبت یابم</p><p>وان گاه تو بخراشی رخساره چون زعفر</p><p>ای کافر زلف تو شاه حشم زنگی</p><p>فریاد که ایمان شد اندر سر تو کافر</p><p>چون طره بیفشانی مشک افتد در پایت</p><p>چون جعد براندازی خطیت دهد عنبر</p><p>احسنت زهی نقشی کز عطسه او جان شد</p><p>ای کشته به پیش تو صد مانی و صد آزر</p><p>ناگه ز جمال تو یک برق برون جسته</p><p>تا محو شد این خانه هم بام فنا هم در</p><p>در عین فنا گفتم ای شاه همه شاهان</p><p>بگداخت‌همی نقشی بفسرده بدین آذر</p><p>گفتا که خطاب تو هم باقی این برفست</p><p>تا برف بود باقی غیبست گل احمر</p><p>گفتم که الا ای مه از تابش روی تو</p><p>خورشید کند سجده چون بنده گک کمتر</p><p>آخر بنگر در من گفتا که نمی‌ترسی</p><p>از آتش رخسارم وانگه تو نه سامندر</p><p>گفتم بتکی باشم دو چشم بپوشیده</p><p>اندر حجب غیرت پوشیده من این مغفر</p><p>گفتا که تو را این عشق در صبر دهد رنگی</p><p>شایسته آن گردی هم ناظر و هم منظر</p><p>گفتم چه نشان باشد در بنده از این وعده</p><p>گفتا که درخش جان در آتش دل چون زر</p><p>وان گاه نکو بنگر در صحن عیار جان</p><p>در حال درخشانی وز تابش او برخور</p><p>گفتم که همی‌ترسم وز ترس همی‌میرم</p><p>کز دیدن جان خود از من رود آن جوهر</p><p>آن جوهر بی‌چونی کز حسن خیال تو</p><p>در چشم نشستستم ای طرفه سیمین بر</p><p>گفتا که مترس آخر نی منت همی‌گویم</p><p>کز باغ جمال ما هم بر بخوری هم بر</p><p>آن نقش خداوندی شمس الحق تبریزی</p><p>پرنور از او عالم تبریز از او انور</p><p>او بود خلاصه کن او را تو سجودی کن</p><p>تا تو شنوی از خود کالله هو الاکبر</p><h2><a id="poem-3658" href="https://ganjoor.net/moulavi/shams/ghazalsh/sh1034">غزل شمارهٔ ۱۰۳۴</a></h2>
<p>مکن یار مکن یار مرو ای مه عیار</p><p>رخ فرخ خود را مپوشان به یکی بار</p><p>تو دریای الهی همه خلق چو ماهی</p><p>چو خشک آوری ای دوست بمیرند به ناچار</p><p>مگو با دل شیدا دگر وعده فردا</p><p>که بر چرخ رسیدست ز فردای تو زنهار</p><p>چو در دست تو باشیم ندانیم سر از پای</p><p>چو سرمست تو باشیم بیفتد سر و دستار</p><p>عطاهای تو نقدست شکایت نتوان کرد</p><p>ولیکن گله کردیم برای دل اغیار</p><p>مرا عشق بپرسید که ای خواجه چه خواهی</p><p>چه خواهد سر مخمور به غیر در خمار</p><p>سراسر همه عیبیم بدیدی و خریدی</p><p>زهی کاله پرعیب زهی لطف خریدار</p><p>ملوکان همه زربخش تویی خسرو سربخش</p><p>سر از گور برآورد ز تو مرده پیرار</p><p>ملالت نفزایید دلم را هوس دوست</p><p>اگر رهزندم جان ز جان گردم بیزار</p><p>چو ابر تو ببارید بروید سمن از ریگ</p><p>چو خورشید تو درتافت بروید گل و گلزار</p><p>ز سودای خیال تو شدستیم خیالی</p><p>کی داند چه شویم از تو چو باشد گه دیدار</p><p>همه شیشه شکستیم کف پای بخستیم</p><p>حریفان همه مستیم مزن جز ره هموار</p><h2><a id="poem-3659" href="https://ganjoor.net/moulavi/shams/ghazalsh/sh1035">غزل شمارهٔ ۱۰۳۵</a></h2>
<p>ای عاشق بیچاره شده زار به زر بر</p><p>گویی که نزد مرگ تو را حلقه به در بر</p><p>بندیش از آن روز که دم‌های شماری</p><p>تو می‌زنی و وهم زنت شوی دگر بر</p><p>خود را تو سپر کن به قبول همه احکام</p><p>زان پیش که تیر اجل آید به سپر بر</p><p>از آدمی ادراک و نظر باشد مقصود</p><p>کای رحمت پیوسته به ادراک و نظر بر</p><p>ای کان شکر فضل تو وین خلق چو طوطی</p><p>طوطی چه کند که ننهد دل به شکر بر</p><p>آن نیشکر از عشق تو صد جای کمر بست</p><p>شکر تو نبشتست بر اطراف کمر بر</p><p>جز شمس و قمر باصره را نور دگر ده</p><p>ای نور تو وافر شده بر شمس و قمر بر</p><p>از کار جهان سیر شده خاطر عارف</p><p>عاشق شده بر شیوه و بر کار دگر بر</p><p>دیدست که گر نوش کند آب جهان را</p><p>بی‌حضرت تو آب ندارد به جگر بر</p><p>گیرم همه شب پاس نداری و نزاری</p><p>خود را بزن ای مخلص بر ورد سحر بر</p><p>آن‌ها که شب و صبحدم آرام ندیدند</p><p>ناگاه فتادند بر آن گنج گهر بر</p><p>موسی همه شب نور همی‌جست و به آخر</p><p>نوری عجبی دید به بالای شجر بر</p><p>یعقوب وطن ساخت به جان طره شب را</p><p>تا بوسه زد آخر به رخ و زلف پسر بر</p><p>مقصود خدا بود و پسر بود بهانه</p><p>عاشق نشود جان پیمبر به بشر بر</p><p>او ز آل خلیلست و به آفل نکند میل</p><p>چون خار بود آفل او را به بصر بر</p><p>جز دوست خلیلی نپذیرفت خلیلش</p><p>ور نه تن خود را نفکندی به شرر بر</p><p>ای گشته بت جان تو نقشی و کلوخی</p><p>انکار تو پس چیست به عباد حجر بر</p><p>یک لحظه بنه گوش که خواهم سخنی گفت</p><p>ای چشم خوشت طعنه زده نرگس تر بر</p><p>بر نقد زن ای دوست که محبوب تو نقدست</p><p>ای چشم نهاده همه بر بوک و مگر بر</p><p>بربستم لب را ز ره چشم بگویم</p><p>چیزی که رود مستی آن کله سر بر</p><p>نی نی بنگویم که عجب صید شگرفست</p><p>مرغ نظرست و ننشیند به خبر بر</p><h2><a id="poem-3660" href="https://ganjoor.net/moulavi/shams/ghazalsh/sh1036">غزل شمارهٔ ۱۰۳۶</a></h2>
<p>ای رخت فکنده تو بر اومید و حذر بر</p><p>آخر نظری کن به نظربخش فکر بر</p><p>ای طالب و ای عاشق بنگر به طلب بخش</p><p>بنگر به مؤثر تو چه چفسی به اثر بر</p><p>او می‌کشدت جانب صلح و طرف جنگ</p><p>گه صحبت یاران و گهی اوج سفر بر</p><p>در تو نگران او و تو را چشم چپ و راست</p><p>او با تو سخن گوی و تو را گوش سمر بر</p><p>او می‌زند این سیخ و هش گاو سوی یوغ</p><p>عیسیست رفیق و هش خربنده به خر بر</p><p>هر گاو و خری سیخ خورد بر کفل و پشت</p><p>تو سیخ ندامت خوری بر سینه و بر بر</p><p>زان سیخ کباب دل تو گر نشد آگه</p><p>پخته کندت مطبخیش نار سقر بر</p><p>گه کاسه گرفتی که حلیماب و زفر کو</p><p>گه چنگ گرفتی تو به تقریع زفر بر</p><p>ز افشارش مرگ آن رخ تو گردد چون زر</p><p>زر بازدهی و بنهی سر به حجر بر</p><p>بس چند کنی عشوه تو در محفل کوران</p><p>بس چند زنی نعره تو بر مسمع کر بر</p><h2><a id="poem-3661" href="https://ganjoor.net/moulavi/shams/ghazalsh/sh1037">غزل شمارهٔ ۱۰۳۷</a></h2>
<p>گیرم که بود میر تو را زر به خروار</p><p>رخساره چون زر ز کجا یابد زردار</p><p>از دلشده زار چو زاری بشنیدند</p><p>از خاک برآمد به تماشا گل و گلزار</p><p>هین جامه بکن زود در این حوض فرورو</p><p>تا بازرهی از سر و از غصه دستار</p><p>ما نیز چو تو منکر این غلغله بودیم</p><p>گشتیم به یک غمزه چنین سغبه دلدار</p><p>تا کی شکنی عاشق خود را تو ز غیرت</p><p>هل تا دو سه ناله بکند این دل بیمار</p><p>نی نی مهلش زانک از آن ناله زارش</p><p>نی خلق زمین ماند و نی چرخه دوار</p><p>امروز عجب نیست اگر فاش نگردد</p><p>آن عالم مستور به دستوری ستار</p><p>باز این دل دیوانه ز زنجیر برون جست</p><p>بدرید گریبان خود از عشق دگربار</p><p>خامش که اشارت ز شه عشق چنین است</p><p>کز صبر گلوی دل و جان گیر و بیفشار</p><h2><a id="poem-3662" href="https://ganjoor.net/moulavi/shams/ghazalsh/sh1038">غزل شمارهٔ ۱۰۳۸</a></h2>
<p>به حسن تو نباشد یار دیگر</p><p>درآ ای ماه خوبان بار دیگر</p><p>مرا غیر تماشای جمالت</p><p>مبادا در دو عالم کار دیگر</p><p>بدزدیدی ز حسن تو یکی چیز</p><p>اگر بودی چو تو عیار دیگر</p><p>چو خورشید جمالت روی بنمود</p><p>ز هر ذره شنو اقرار دیگر</p><p>زهی دریا که آگندی ز گوهر</p><p>که هر قطره نمود انبار دیگر</p><p>به یک خانه دو بیمارند و عاشق</p><p>منم بیمار و دل بیمار دیگر</p><p>خدایا هر دو را تیمار کردی</p><p>ولیکن ماند آن تیمار دیگر</p><p>چه داند جان منکر این سخن را</p><p>که او را نیست آن دیدار دیگر</p><p>که منکر گفت سنایی خود همینست</p><p>سنایی گفت نی خروار دیگر</p><p>بدان خروار تو خروار منگر</p><p>گشا دو چشم عیسی وار دیگر</p><h2><a id="poem-3663" href="https://ganjoor.net/moulavi/shams/ghazalsh/sh1039">غزل شمارهٔ ۱۰۳۹</a></h2>
<p>بگرد فتنه می‌گردی دگربار</p><p>لب بامست و مستی هوش می‌دار</p><p>کجا گردم دگر کو جای دیگر</p><p>که ما فی الدار غیر الله دیار</p><p>نگردد نقش جز بر کلک نقاش</p><p>بگرد نقطه گردد پای پرگار</p><p>چو تو باشی دل و جان کم نیاید</p><p>چو سر باشد بیاید نیز دستار</p><p>گرفتارست دل در قبضه حق</p><p>گرفته صعوه را بازی به منقار</p><p>ز منقارش فلک سوراخ سوراخ</p><p>ز چنگالش گران جانان سبکبار</p><p>رها کن این سخن‌ها را ندا کن</p><p>به مخموران که آمد شاه خمار</p><p>غم و اندیشه را گردن بریدند</p><p>که آمد دور وصل و لطف و ایثار</p><p>هلا ای ساربان اشتر بخوابان</p><p>از این خوشتر کجا باشد علف زار</p><p>چو مهمانان بدین دولت رسیدند</p><p>بیا ای خازن و بگشای انبار</p><p>شب مشتاق را روزی نیاید</p><p>چنین پنداشتی دیگر مپندار</p><p>خمش کن تا خموش ما بگوید</p><p>ویست اصل سخن سلطان گفتار</p><h2><a id="poem-3664" href="https://ganjoor.net/moulavi/shams/ghazalsh/sh1040">غزل شمارهٔ ۱۰۴۰</a></h2>
<p>جفا از سر گرفتی یاد می‌دار</p><p>نکردی آن چه گفتی یاد می‌دار</p><p>نگفتی تا قیامت با تو جفتم</p><p>کنون با جور جفتی یاد می‌دار</p><p>مرا بیدار در شب‌های تاریک</p><p>رها کردی و خفتی یاد می‌دار</p><p>به گوش خصم می‌گفتی سخن‌ها</p><p>مرا دیدی نهفتی یاد می‌دار</p><p>نگفتی خار باشم پیش دشمن</p><p>چو گل با او شکفتی یاد می‌دار</p><p>گرفتم دامنت از من کشیدی</p><p>چنین کردی و رفتی یاد می‌دار</p><p>همی‌گویم عتابی من به نرمی</p><p>تو می‌گویی به زفتی یاد می‌دار</p><p>فتادی بارها دستت گرفتم</p><p>دگرباره بیفتی یاد می‌دار</p><h2><a id="poem-3665" href="https://ganjoor.net/moulavi/shams/ghazalsh/sh1041">غزل شمارهٔ ۱۰۴۱</a></h2>
<p>مرا یارا چنین بی‌یار مگذار</p><p>ز من مگذر مرا مگذار مگذار</p><p>به زنهارت درآمد جان چاکر</p><p>مرا در هجر بی‌زنهار مگذار</p><p>طبیبی بلک تو عیسی وقتی</p><p>مرو ما را چنین بیمار مگذار</p><p>مرا گفتی که ما را یار غاری</p><p>چنین تنها مرا در غار مگذار</p><p>تو را اندک نماید هجر یک شب</p><p>ز من پرس اندک و بسیار مگذار</p><p>مینداز آتش اندک به سینه</p><p>که نبود آتش اندک خوار مگذار</p><p>دمم بگسست لیکن بار دیگر</p><p>ز من بشنو مرا این بار مگذار</p><h2><a id="poem-3666" href="https://ganjoor.net/moulavi/shams/ghazalsh/sh1042">غزل شمارهٔ ۱۰۴۲</a></h2>
<p>منم از جان خود بیزار بیزار</p><p>اگر باشد تو را از بنده آزار</p><p>مرا خود جان و دل بهر تو باید</p><p>که قربان تو باشد ای نکوکار</p><p>ز آزار دلت گر چه نگویی</p><p>درون جان من پیداست آثار</p><p>بهار از من بگردد چون ندانم</p><p>چو در دل جای گلشن پر شود خار</p><p>گناهم پیش لطفت سجده آرد</p><p>که ای مسجود جان زنهار زنهار</p><p>گنه را لطف تو گوید که تا کی</p><p>گنه گوید بدو کاین بار این بار</p><p>تن و جانی که خاک تو نباشد</p><p>تن او سله باشد جان او مار</p><p>تو خورشیدی و مرغ روز خواهی</p><p>چو مرغ شب بیاید نبودش بار</p><p>چو برگیری تو رسم شب ز عالم</p><p>چه پرها برکند مرغ شب ای یار</p><p>به حق آن که لطف تو جهانست</p><p>که آن جا گم شود این چرخ دوار</p><p>به چشم جان چه دریا و چه صحرا</p><p>در آن عالم چه اقرار و چه انکار</p><p>به تنگی درفتد هرک از تو ماند</p><p>فروکن دست و او را زود بردار</p><p>به قصد از شمس تبریزی نگردم</p><p>چگونه زهر نوشد مرد هشیار</p><h2><a id="poem-3667" href="https://ganjoor.net/moulavi/shams/ghazalsh/sh1043">غزل شمارهٔ ۱۰۴۳</a></h2>
<p>مرا اقبال خندانید آخر</p><p>عنان این سو بگردانید آخر</p><p>زمانی مرغ دل بربسته پر بود</p><p>بدادش پر و پرانید آخر</p><p>زهی باغی که خندانید از فضل</p><p>بدان ابری که گریانید آخر</p><p>زهی نصرت که مر اسلام را داد</p><p>زهی ملکی که استانید آخر</p><p>به چوگان وفا یک گوی زرین</p><p>در این میدان بغلطانید آخر</p><p>کمر بگشاد مریخ و بینداخت</p><p>سلح‌ها را بدرانید آخر</p><p>بخندد آسمان زیرا زمین را</p><p>خدا از خوف برهانید آخر</p><h2><a id="poem-3668" href="https://ganjoor.net/moulavi/shams/ghazalsh/sh1044">غزل شمارهٔ ۱۰۴۴</a></h2>
<p>به ساقی درنگر در مست منگر</p><p>به یوسف درنگر در دست منگر</p><p>ایا ماهی جان در شست قالب</p><p>ببین صیاد را در شست منگر</p><p>بدان اصلی نگر کغاز بودی</p><p>به فرعی کان کنون پیوست منگر</p><p>بدان گلزار بی‌پایان نظر کن</p><p>بدین خاری که پایت خست منگر</p><p>همایی بین که سایه بر تو افکند</p><p>به زاغی کز کف تو جست منگر</p><p>چو سرو و سنبله بالاروش کن</p><p>بنفشه وار سوی پست منگر</p><p>چو در جویت روان شد آب حیوان</p><p>به خم و کوزه گر اشکست منگر</p><p>به هستی بخش و مستی بخش بگرو</p><p>منال از نیست و اندر هست منگر</p><p>قناعت بین که نرست و سبک رو</p><p>به طمع ماده آبست منگر</p><p>تو صافان بین که بر بالا دویدند</p><p>به دردی کان به بن بنشست منگر</p><p>جهان پر بین ز صورت‌های قدسی</p><p>بدان صورت که راهت بست منگر</p><p>به دام عشق مرغان شگرفند</p><p>به بومی که ز دامش رست منگر</p><p>به از تو ناطقی اندر کمین هست</p><p>در آن کاین لحظه خاموشست منگر</p><h2><a id="poem-3669" href="https://ganjoor.net/moulavi/shams/ghazalsh/sh1045">غزل شمارهٔ ۱۰۴۵</a></h2>
<p>بگردان ساقیا آن جام دیگر</p><p>بده جان مرا آرام دیگر</p><p>به جان تو که امروزم ببینی</p><p>که صبرم نیست تا ایام دیگر</p><p>اگر یک ذره رحمت هست بر من</p><p>مکن تأخیر تا هنگام دیگر</p><p>خلاصم ده خلاصم ده خلاصی</p><p>که سخت افتاده‌ام در دام دیگر</p><p>اگر امروز در بر من ببندی</p><p>درافتم هر دمی از بام دیگر</p><p>مرا در دست اندیشه بمسپار</p><p>که اندیشه‌ست خون آشام دیگر</p><p>می خام ار نگردانی تو ساقی</p><p>مرا زحمت دهد صد خام دیگر</p><p>بگیر این دلق اگر چه وام دارم</p><p>گرو کن زود بستان وام دیگر</p><p>بنه نامم غلام دردنوشان</p><p>نمی‌خواهم خدایا نام دیگر</p><h2><a id="poem-3670" href="https://ganjoor.net/moulavi/shams/ghazalsh/sh1046">غزل شمارهٔ ۱۰۴۶</a></h2>
<p>نگشتم از تو هرگز ای صنم سیر</p><p>ولیک از هجر گشتم دم به دم سیر</p><p>همی‌بینم رضایت در غم ماست</p><p>چگونه گردد این بی‌دل ز غم سیر</p><p>چه خون آشام و مستسقیست این دل</p><p>که چشمم می‌نگردد ز اشک و نم سیر</p><p>اگر سیری از این عالم بیا که</p><p>نگردد هیچ کس زان عالمم سیر</p><p>چو دیدم اتفاق عاشقانت</p><p>شدستم از خلاف و لا و لم سیر</p><p>ولی دردم تو اسرافیل جان‌ها</p><p>نیم از نفخ روح و زیر و بم سیر</p><p>چو بوی جام جان بر مغز من زد</p><p>شدم ای جان جان از جام جم سیر</p><p>چو بیشست آن جنون لحظه به لحظه</p><p>خسیس آن کو نگشت از بیش و کم سیر</p><p>چو دیدم کاس و طاس او شدستم</p><p>از این طشت نگون خم به خم سیر</p><p>خیال شمس تبریزی بیامد</p><p>ز عشق خال او گشتم ز غم سیر</p><h2><a id="poem-3671" href="https://ganjoor.net/moulavi/shams/ghazalsh/sh1047">غزل شمارهٔ ۱۰۴۷</a></h2>
<p>در این سرما و باران یار خوشتر</p><p>نگار اندر کنار و عشق در سر</p><p>نگار اندر کنار و چون نگاری</p><p>لطیف و خوب و چست و تازه و تر</p><p>در این سرما به کوی او گریزیم</p><p>که مانندش نزاید کس ز مادر</p><p>در این برف آن لبان او ببوسیم</p><p>که دل را تازه دارد برف و شکر</p><p>مرا طاقت نماند از دست رفتم</p><p>مرا بردند و آوردند دیگر</p><p>خیال او چو ناگه در دل آید</p><p>دل از جا می‌رود الله اکبر</p><h2><a id="poem-3672" href="https://ganjoor.net/moulavi/shams/ghazalsh/sh1048">غزل شمارهٔ ۱۰۴۸</a></h2>
<p>خداوند خداوندان اسرار</p><p>زهی خورشید در خورشید انوار</p><p>ز عشق حسن تو خوبان مه رو</p><p>به رقص اندر مثال چرخ دوار</p><p>چو بنمایی ز خوبی دست بردی</p><p>بماند دست و پای عقل از کار</p><p>گشاده ز آتش او آب حیوان</p><p>که آبش خوشترست ای دوست یا نار</p><p>از آن آتش بروییدست گلزار</p><p>و زان گلزار عالم‌های دل زار</p><p>از آن گل‌ها که هر دم تازه‌تر شد</p><p>نه زان گل‌ها که پژمردست پیرار</p><p>نتاند کرد عشقش را نهان کس</p><p>اگر چه عشق او دارد ز ما عار</p><p>یکی غاریست هجرانش پرآتش</p><p>عجب روزی برآرم سر از این غار</p><p>ز انکارت بروید پرده‌هایی</p><p>مکن در کار آن دلبر تو انکار</p><p>چو گرگی می‌نمودی روی یوسف</p><p>چون آن پرده غرض می‌گشت اظهار</p><p>ز جان آدمی زاید حسدها</p><p>ملک باش و به آدم ملک بسپار</p><p>غذای نفس تخم آن غرض‌هاست</p><p>چو کاریدی بروید آن به ناچار</p><p>نداند گاو کردن بانگ بلبل</p><p>نداند ذوق مستی عقل هشیار</p><p>نزاید گرگ لطف روی یوسف</p><p>و نی طاووس زاید بیضه مار</p><p>به طراری ربود این عمرها را</p><p>به پس فردا و فردا نفس طرار</p><p>همه عمرت هم امروزست لاغیر</p><p>تو مشنو وعده این طبع عیار</p><p>کمر بگشا ز هستی و کمر بند</p><p>به خدمت تا رهی زین نفس اغیار</p><p>نمازت کی روا باشد که رویت</p><p>به هنگام نمازست سوی بلغار</p><p>در آن صحرا بچر گر مشک خواهی</p><p>که می‌چرد در آن آهوی تاتار</p><p>نمی‌بینی تغیرها و تحویل</p><p>در افلاک و زمین و اندر آثار</p><p>کی داند جوهر خوبت بگردد</p><p>به خاکی کش ندارد سود غمخوار</p><p>چو تو خربنده باشی نفس خود را</p><p>به حلقه نازنینان باشی بس خوار</p><p>اگر خواهی عطای رایگانی</p><p>ز عالم‌های باقی ملک بسیار</p><p>چنان جامی که ویرانی هوش است</p><p>ز شمس حق و دین بستان و هش دار</p><p>خداوند خداوندان باقی</p><p>که نبودشان به مخدومیش انکار</p><p>ز لطف جان او رفته بکارت</p><p>چو دیدندنش ز جنت حور ابکار</p><p>اگر نه پرده رشک الهی</p><p>بپوشیدیش از دار و ز دیار</p><p>که سنگ و خاک و آب و باد و آتش</p><p>همه روحی شدندی مست و سیار</p><p>به بازار بتان و عاشقان در</p><p>ز نقش او بسوزد جمله بازار</p><p>دو ده دان هر دو کون دو جهان را</p><p>چه باشد ده که باشد اوش سالار</p><p>که روح القدس پایش می ببوسید</p><p>ندا آمد که پایش را میازار</p><p>چه کم عقلی بود آن کس که این را</p><p>برای جاه او گوید که مکثار</p><p>به حق آنک آن شیر حقیقی</p><p>چنین صید دلم کردست اشکار</p><p>که از تبریز پیغامی فرستی</p><p>که اینست لابه ما اندر اسحار</p><h2><a id="poem-3673" href="https://ganjoor.net/moulavi/shams/ghazalsh/sh1049">غزل شمارهٔ ۱۰۴۹</a></h2>
<p>صد بار بگفتمت نگهدار</p><p>در خشم و ستیزه پا میفشار</p><p>بر چنگ وفا و مهربانی</p><p>گر زخمه زنی بزن به هنجار</p><p>دانی تو یقین و چون ندانی</p><p>کز زخمه سخت بسکلد یار</p><p>می‌بخش و مخسب کاین نه نیکوست</p><p>ما خفته خراب و فتنه بیدار</p><p>می‌گویم و می‌کنم نصیحت</p><p>من خشک دماغ و گفت و تکرار</p><p>می‌خندد بر نصیحت من</p><p>آن چشم خمار یار خمار</p><p>می‌گوید چشم او به تسخر</p><p>خوش می‌گویی بگو دگربار</p><p>از تو بترم اگر ننوشم</p><p>پوشیده نصیحت تو طرار</p><p>استیزه گرست و لاابالیست</p><p>کی عشوه خورد حریف خون خوار</p><p>خامش کن و از دیش مترسان</p><p>کز باغ خداست این سمن زار</p><p>خاموش که بی‌بهار سبزست</p><p>بی‌سبلت مهر جان و آذار</p><h2><a id="poem-3674" href="https://ganjoor.net/moulavi/shams/ghazalsh/sh1050">غزل شمارهٔ ۱۰۵۰</a></h2>
<p>کی باشد اختری در اقطار</p><p>در برج چنین مهی گرفتار</p><p>آواره شده ز کفر و ایمان</p><p>اقرار به پیش او چو انکار</p><p>کس دید دلی که دل ندارد</p><p>با جان فنا به تیغ جان دار</p><p>من دیدم اگر کسی ندیدست</p><p>زیرا که مرا نمود دیدار</p><p>علم و عملم قبول او بس</p><p>ای من ز جز این قبول بیزار</p><p>گر خواب شبم ببست آن شه</p><p>بخشید وصال و بخت بیدار</p><p>این وصل به از هزار خوابست</p><p>از خواب مکن تو یاد زنهار</p><p>از گریه خود چه داند آن طفل</p><p>کاندر دل‌ها چه دارد آثار</p><p>می‌گرید بی‌خبر ولیکن</p><p>صد چشمه شیر از او در اسرار</p><p>بگری تو اگر اثر ندانی</p><p>کز گریه تست خلد و انهار</p><p>امشب کر و فر شهریاریش</p><p>اندر ده ماست شاه و سالار</p><p>نی خواب رها کند نه آرام</p><p>آن صبح صفا و شیر کرار</p>
</body></html>