<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4259" href="https://ganjoor.net/moulavi/shams/ghazalsh/sh1635">غزل شمارهٔ ۱۶۳۵</a></h2>
<p>دم به دم از ره دل پیک خیالش رسدم</p><p>تابشی نو به نو از حسن و جمالش رسدم</p><p>یا رب این بوی طرب از طرف فردوس است</p><p>یا نسیمی است که از روز وصالش رسدم</p><p>این ز عشق است که مغزم ز طرب خیره شده‌ست</p><p>یا که جامی است که از خمر حلالش رسدم</p><p>یا چو بازی است که از عشق همی‌پراند</p><p>یا کبوتربچگان از پر و بالش رسدم</p><p>سرکشان از طرف غیب به من می آیند</p><p>وین مددها همه از لذت حالش رسدم</p><h2><a id="poem-4260" href="https://ganjoor.net/moulavi/shams/ghazalsh/sh1636">غزل شمارهٔ ۱۶۳۶</a></h2>
<p>از بت باخبر من خبری می رسدم</p><p>وز لب چون شکر او شکری می رسدم</p><p>شکر اندر شکر اندر شکر است</p><p>شکری در دهن است و دگری می رسدم</p><p>هر دم از گلشن او طرفه گلی می سکلم</p><p>هر زمان تازه گل از شاخ تری می رسدم</p><p>خیره از عشق ویم کز هوسش هر نفسی</p><p>عاشق سوخته خیره سری می رسدم</p><p>آن یکی زرد شده کآتش او می کشدم</p><p>وین دگر هست که از وی نظری می رسدم</p><p>وان دگر بر در آن خانه او بنشسته</p><p>که در ار باز نشد بانگ دری می رسدم</p><p>وان یکی بر سر آن خاک سرک بنهاده</p><p>که ز خاکش صفت جانوری می رسدم</p><h2><a id="poem-4261" href="https://ganjoor.net/moulavi/shams/ghazalsh/sh1637">غزل شمارهٔ ۱۶۳۷</a></h2>
<p>منم آن دزد که شب نقب زدم ببریدم</p><p>سر صندوق گشادم گهری دزدیدم</p><p>ز زلیخای حرم چادر سر بربودم</p><p>چو بدیدم رخ یوسف کف خود ببریدم</p><p>سر سودای کسی قصد سر من دارد</p><p>کی برد سر ز کف آنک از آن سر دیدم</p><p>چو بگفتم نبرم سر سر من گفت آمین</p><p>چون غمش کند ز بیخم پس از آن روییدم</p><p>این چه ماه است که اندر دل و جان‌ها گردد</p><p>که من از گردش او بس چو فلک گردیدم</p><p>جان اخوان صفا اوست که اندر هوسش</p><p>همه دردی جهان در سر خود مالیدم</p><p>اندر این چاه جهان یوسف حسنی است نهان</p><p>من بر این چرخ از او همچو رسن پیچیدم</p><p>هله ای عشق بیا یار منی در دو جهان</p><p>از همه خلق بریدم به تو برچفسیدم</p><p>زان چنین در فرحم کز قدحت سرمستم</p><p>زان گزیده‌ست مرا حق که تو را بگزیدم</p><p>بنهان از همه خلقان چه خوش آیین باغی است</p><p>که چو گل در چمنش جامه جان بدریدم</p><p>اندر آن باغ یکی دلبر بالاشجری است</p><p>که چو برگ از شجر اندر قدمش ریزیدم</p><p>بس کنم آنچ بگفت او که بگو من گفتم</p><p>و آنچ فرمود بپوشان و مگو پوشیدم</p><p>شمس تبریز که آفاق از او شد پرنور</p><p>من به هر سوی چو سایه ز پیش گردیدم</p><h2><a id="poem-4262" href="https://ganjoor.net/moulavi/shams/ghazalsh/sh1638">غزل شمارهٔ ۱۶۳۸</a></h2>
<p>مادرم بخت بده است و پدرم جود و کرم</p><p>فرح ابن الفرح ابن الفرح ابن الفرحم</p><p>هین که بکلربک شادی به سعادت برسید</p><p>پر شد این شهر و بیابان سپه و طبل و علم</p><p>گر به گرگی برسم یوسف مه روی شود</p><p>در چهی گر بروم گردد چه باغ ارم</p><p>آنک باشد ز بخیلی دل او آهن و سنگ</p><p>خاتم وقت شود پیش من از جود و کرم</p><p>خاک چون در کف من زر شود و نقره خام</p><p>چون مرا راه زند فتنه گر زر و درم</p><p>صنمی دارم گر بوی خوشش فاش شود</p><p>جان پذیرد ز خوشی گر بود از سنگ صنم</p><p>مرد غم در فرحش که جبر الله عزاک</p><p>آن چنان تیغ چگونه نزند گردن غم</p><p>بستاند به ستم او دل هر کی خواهد</p><p>عدل‌ها جمله غلامان چنین ظلم و ستم</p><p>آن چه خال است بر آن رخ که اگر جلوه کند</p><p>زود بیگانه شود در هوسش خال ز عم</p><p>گفتم ار بس کنم و قصه فروداشت کنم</p><p>تو تمامش کنی و شرح کنی گفت نعم</p><h2><a id="poem-4263" href="https://ganjoor.net/moulavi/shams/ghazalsh/sh1639">غزل شمارهٔ ۱۶۳۹</a></h2>
<p>ای خوشا روز که پیش چو تو سلطان میرم</p><p>پیش کان شکر تو شکرافشان میرم</p><p>صد هزاران گل صدبرگ ز خاکم روید</p><p>چونک در سایه آن سرو گلستان میرم</p><p>ای بسا دست که خایند حریصان حیات</p><p>چونک در پای تو من دست فشانان میرم</p><p>شربت مرگ چو اندر قدح من ریزی</p><p>بر قدح بوسه دهم مست و خرامان میرم</p><p>چون به بوی خوش یک سیب تو موسی جان داد</p><p>پس عجب نیست کز آسیب تو چون جان میرم</p><p>چون خزان از خبر مرگ اگر زرد شوم</p><p>چون بهار از لب خندان تو خندان میرم</p><p>بارها مردم من وز دم تو زنده شدم</p><p>گر بمیرم ز تو صد بار بدان سان میرم</p><p>من پراکنده بدم خاک بدم جمع شدم</p><p>پیش جمع تو نشاید که پریشان میرم</p><p>همچو فرزند که اندر بر مادر میرد</p><p>در بر رحمت و بخشایش رحمان میرم</p><p>چه حدیث است کجا مرگ بود عاشق را</p><p>این محالت که در چشمه حیوان میرم</p><p>شمس تبریز کسانی که به تو زنده نیند</p><p>سوی تو زنده شوم از سوی ایشان میرم</p><h2><a id="poem-4264" href="https://ganjoor.net/moulavi/shams/ghazalsh/sh1640">غزل شمارهٔ ۱۶۴۰</a></h2>
<p>گر تو خواهی که تو را بی‌کس و تنها نکنم</p><p>وامقت باشم هر لحظه و عذرا نکنم</p><p>این تعلق به تو دارد سر رشته مگذار</p><p>کژ مباز ای کژ کژباز مکن تا نکنم</p><p>گفته‌ای جان دهمت نان جوین می ندهی</p><p>بی‌خبر دانیم ار هیچ مکافا نکنم</p><p>گوش تو تا بنمالم نگشاید چشمت</p><p>دهمت بیم مبارات تو اما نکنم</p><p>متفرق شود اجزای تو هنگام اجل</p><p>تو گمان برده که جمعیت اجزا نکنم</p><p>منشی روز و شبم نیست شود هست کنم</p><p>پس چرا روز تو را عاقبت انشا نکنم</p><p>هر دمی حشر نوستت ز ترح تا به فرح</p><p>پس چرا صبر تو را شکر شکرخا نکنم</p><p>هر کسی عاشق کاری ز تقاضای من است</p><p>پس چه شد کار جزا را که تقاضا نکنم</p><p>تا ز زهدان جهان همچو جنینت نبرم</p><p>در جهان خرد و عقل تو را جا نکنم</p><p>گلشن عقل و خرد پرگل و ریحان طری است</p><p>چشم بستی به ستیزه که تماشا نکنم</p><p>طبل باز شهم ای باز بر این بانگ بیا</p><p>پیش از آن که بروم نظم غزل‌ها نکنم</p><h2><a id="poem-4265" href="https://ganjoor.net/moulavi/shams/ghazalsh/sh1641">غزل شمارهٔ ۱۶۴۱</a></h2>
<p>من چو در گور درون خفته همی‌فرسایم</p><p>چو بیایی به زیارت سره بیرون آیم</p><p>نفخ صور منی و محشر من پس چه کنم</p><p>مرده و زنده بدان جا که تویی آن جایم</p><p>مثل نای جمادیم و خمش بی‌لب تو</p><p>چه نواها زنم آن دم که دمی در نایم</p><p>نی مسکین تو با شکرلب خو کرده‌ست</p><p>یاد کن از من مسکین که تو را می پایم</p><p>چون نیابم مه رویت سر خود می بندم</p><p>چون نیابم لب نوشت کف خود می خایم</p><h2><a id="poem-4266" href="https://ganjoor.net/moulavi/shams/ghazalsh/sh1642">غزل شمارهٔ ۱۶۴۲</a></h2>
<p>ساقیا ما ز ثریا به زمین افتادیم</p><p>گوش خود بر دم شش تای طرب بنهادیم</p><p>دل رنجور به طنبور نوایی دارد</p><p>دل صدپاره خود را به نوایش دادیم</p><p>به خرابات بدستیم از آن رو مستیم</p><p>کوی دیگر نشناسیم در این کو زادیم</p><p>ساقیا زین همه بگذر بده آن جام شراب</p><p>همه را جمله یکی کن که در این افرادیم</p><p>همه را غرق کن و بازرهان زین اعداد</p><p>مزه‌ای بخش که ما بی‌مزه اعدادیم</p><p>دل ما یافت از این باده عجایب بویی</p><p>لاجرم از دم این باده لطیف اورادیم</p><p>از برون خسته یاریم و درون رسته یار</p><p>لاجرم مست و طربناک و قوی بنیادیم</p><p>همه مستیم و خرابیم و فنای ره دوست</p><p>در خرابات فنا عاقله ایجادیم</p><p>هله خاموش بیارام عروسی داریم</p><p>هله گردک بنشینیم که ما دامادیم</p><h2><a id="poem-4267" href="https://ganjoor.net/moulavi/shams/ghazalsh/sh1643">غزل شمارهٔ ۱۶۴۳</a></h2>
<p>چند خسپیم صبوح است صلا برخیزیم</p><p>آب رحمت بستانیم و بر آتش ریزیم</p><p>آن کمیت عربی را که فلک پیمای است</p><p>وقت زین است و لگام است چرا ننگیزیم</p><p>خوش برانیم سوی بیشه شیران سیاه</p><p>شیرگیرانه ز شیران سیه نگریزیم</p><p>در زندان جهان را به شجاعت بکنیم</p><p>شحنه عشق چو با ماست ز کی پرهیزیم</p><p>زنگیان شب غم را همه سر برداریم</p><p>زنگ و رومی چه بود چون به وغا بستیزیم</p><p>قدح باده نسازیم جز از کاسه سر</p><p>گرد هر دیگ نگردیم نه ما کفلیزیم</p><p>ز آخور ثور برانیم سوی برج اسد</p><p>چو اسد هست چه با گله گاو آمیزیم</p><p>اندر این منزل هر دم حشری گاو آرد</p><p>چاره نبود ز سر خر چو در این پالیزیم</p><p>موج دریای حقایق که زند بر که قاف</p><p>زان ز ما جوش برآورد که ما کاریزیم</p><p>بدر ما راست اگر چه چو هلالیم نزار</p><p>صدر ما راست اگر چه که در این دهلیزیم</p><p>گلرخان روی نمایند چو رو بنماییم</p><p>که بهاریم در آن باغ نه ما پاییزیم</p><p>وز سر ناز بگوییم چه چیزید شما</p><p>سجده آرند که ما پیش شما ناچیزیم</p><p>گلعذاریم ولی پیش رخ خوب شما</p><p>روی ناشسته و آلوده و بی‌تمییزیم</p><p>آهوان تبتی بهر چرا آمده‌اند</p><p>زانک امروز همه مشک و عبر می بیزیم</p><p>چون دهد جام صفا بر همه ایثار کنیم</p><p>ور زند سیخ بلا همچو خران نسکیزیم</p><p>تاب خورشید ازل بر سر ما می تابد</p><p>می زند بر سر ما تیز از آن سرتیزیم</p><p>طالع شمس چو ما راست چه باشد اختر</p><p>روز و شب در نظر شمس حق تبریزیم</p><h2><a id="poem-4268" href="https://ganjoor.net/moulavi/shams/ghazalsh/sh1644">غزل شمارهٔ ۱۶۴۴</a></h2>
<p>جز ز فتان دو چشمت ز کی مفتون باشیم</p><p>جز ز زنجیر دو زلفت ز کی مجنون باشیم</p><p>جز از آن روی چو ماهت که مهش جویان است</p><p>دگر از بهر که سرگشته چو گردون باشیم</p><p>نار خندان تو ما را صنما گریان کرد</p><p>تا چو نار از غم تو با دل پرخون باشیم</p><p>چشم مست تو قدح بر سر ما می ریزد</p><p>ما چه موقوف شراب و می و افیون باشیم</p><p>گلفشان رخ تو خرمن گل می بخشد</p><p>ما چه موقوف بهار و گل گلگون باشیم</p><p>همچو موسی ز درخت تو حریف نوریم</p><p>ما چرا عاشق برگ و زر قارون باشیم</p><p>هر زمان عشق درآید که حریفان چونید</p><p>ما ز چون گفتن او واله و بی‌چون باشیم</p><p>ما چو زاییده و پرورده آن دریاییم</p><p>صاف و تابنده و خوش چون در مکنون باشیم</p><p>ما ز نور رخ خورشید چو اجرا داریم</p><p>همچو مه تیزرو و چابک و موزون باشیم</p><p>به دعا نوح خیالت یم و جیحون خواهد</p><p>بهر این سابح و با چشم چو جیحون باشیم</p><p>همچو عشقیم درون دل هر سودایی</p><p>لیک چون عشق ز وهم همه بیرون باشیم</p><p>چونک در مطبخ دل لوت طبق بر طبق است</p><p>ما چرا کاسه کش مطبخ هر دون باشیم</p><p>وقف کردیم بر این باده جان کاسه سر</p><p>تا حریف سری و شبلی و ذاالنون باشیم</p><p>شمس تبریز پی نور تو زان ذره شدیم</p><p>تا ز ذرات جهان در عدد افزون باشیم</p><h2><a id="poem-4269" href="https://ganjoor.net/moulavi/shams/ghazalsh/sh1645">غزل شمارهٔ ۱۶۴۵</a></h2>
<p>گر تو مستی بر ما آی که ما مستانیم</p><p>ور نه ما عشوه و ناموس کسی نستانیم</p><p>یوسفانند که درمان دل پردردند</p><p>که ز مستی بندانند که ما درمانیم</p><p>ور بدانند حق و قیمت خود درشکنند</p><p>چونک درمان سر خود گیرد ما درمانیم</p><p>ما خرابیم و خرابات ز ما شوریده‌ست</p><p>گنج عیشیم اگر چند در این ویرانیم</p><p>کدخدامان به خرابات همان ساقی و بس</p><p>کدخدا اوست و خدا اوست همو را دانیم</p><p>مست را با غم و اندیشه و تدبیر چه کار</p><p>که سزای سر صدریم و یا دربانیم</p><p>هر کی از صدر خبر دارد او دربان است</p><p>ما ز جان بی‌خبریم و بر آن جانانیم</p><p>من نخواهم که سخن گویم الا ساقی</p><p>می دمد در دل ما زانک چو نای انبانیم</p><p>خوش بود سیمتنی کو بنداند که کییم</p><p>بار ما می کشد و ماش همی‌رنجانیم</p><p>یار ما داند کو کیست ولی برشکند</p><p>خویش کاسد کند و گوید ما ارزانیم</p><p>سر فرود آرد چون شاخ تر از لطف و کرم</p><p>ما چو برگ از حذر فرقت او لرزانیم</p><p>یک زمانم بهل ای جان که خموشانه خوش است</p><p>ما سخن گوی خموشیم که چون میزانیم</p><p>بس کن ار چند بیان طرق از ارکان است</p><p>ما به ارکان به چه مشغول شویم ار کانیم</p><h2><a id="poem-4270" href="https://ganjoor.net/moulavi/shams/ghazalsh/sh1646">غزل شمارهٔ ۱۶۴۶</a></h2>
<p>روز آن است که ما خویش بر آن یار زنیم</p><p>نظری سیر بر آن روی چو گلنار زنیم</p><p>مشتری وار سر زلف مه خود گیریم</p><p>فتنه و غلغله اندر همه بازار زنیم</p><p>اندرافتیم در آن گلشن چون باد صبا</p><p>همه بر جیب گل و جعد سمن زار زنیم</p><p>نفسی کوزه زنیم و نفسی کاسه خوریم</p><p>تا سبووار همه بر خم خمار زنیم</p><p>تا به کی نامه بخوانیم گه جام رسید</p><p>نامه را یک نفسی در سر دستار زنیم</p><p>چنگ اقبال ز فر رخ تو ساخته شد</p><p>واجب آید که دو سه زخمه بر آن تار زنیم</p><p>وقت شور آمد و هنگام نگه داشت نماند</p><p>ما که مستیم چه دانیم چه مقدار زنیم</p><p>خاک زر می شود اندر کف اخوان صفا</p><p>خاک در دیده این عالم غدار زنیم</p><p>می کشانند سوی میمنه ما را به طناب</p><p>خیمه عشرت از این بار در اسرار زنیم</p><p>شد جهان روشن و خوش از رخ آتشرویی</p><p>خیز تا آتش در مکسبه و کار زنیم</p><p>پاره پاره شود و زنده شود چون که طور</p><p>گر ز برق دل خود بر که و کهسار زنیم</p><p>هله باقیش تو گو که به وجود چو توی</p><p>سرد و حیف است که ما حلقه گفتار زنیم</p><h2><a id="poem-4271" href="https://ganjoor.net/moulavi/shams/ghazalsh/sh1647">غزل شمارهٔ ۱۶۴۷</a></h2>
<p>روز شادی است بیا تا همگان یار شویم</p><p>دست با هم بدهیم و بر دلدار شویم</p><p>چون در او دنگ شویم و همه یک رنگ شویم</p><p>همچنین رقص کنان جانب بازار شویم</p><p>روز آن است که خوبان همه در رقص آیند</p><p>ما ببندیم دکان‌ها همه بی‌کار شویم</p><p>روز آن است که تشریف بپوشد جان‌ها</p><p>ما به مهمان خدا بر سر اسرار شویم</p><p>روز آن است که در باغ بتان خیمه زنند</p><p>ما به نظاره ایشان سوی گلزار شویم</p><h2><a id="poem-4272" href="https://ganjoor.net/moulavi/shams/ghazalsh/sh1648">غزل شمارهٔ ۱۶۴۸</a></h2>
<p>ساقیا عربده کردیم که در جنگ شویم</p><p>می گلرنگ بده تا همه یک رنگ شویم</p><p>صورت لطف سقی الله تویی در دو جهان</p><p>رخ می رنگ نما تا همگان دنگ شویم</p><p>باده منسوخ شود چون به صفت باده شویم</p><p>بنگ منسوخ شود چون همگی بنگ شویم</p><p>هین که اندیشه و غم پهلوی ما خانه گرفت</p><p>باده ده تا که از او ما به دو فرسنگ شویم</p><p>مطربا بهر خدا زخمه مستانه بزن</p><p>تا ز زخمه خوش تو ساخته چون چنگ شویم</p><p>مجلس قیصر روم است بده صیقل دل</p><p>تا که چون آینه جان همه بی‌رنگ شویم</p><p>یک جهان تنگ دل و ما ز فراخی نشاط</p><p>یک نفس عاشق آنیم که دلتنگ شویم</p><p>دشمن عقل کی دیده‌ست کز آمیزش او</p><p>همه عقل و همه علم و همه فرهنگ شویم</p><p>شمس تبریز چو در باغ صفا رو بنمود</p><p>زود در گردن عشقش همه آونگ شویم</p><h2><a id="poem-4273" href="https://ganjoor.net/moulavi/shams/ghazalsh/sh1649">غزل شمارهٔ ۱۶۴۹</a></h2>
<p>وقت آن شد که به زنجیر تو دیوانه شویم</p><p>بند را برگسلیم از همه بیگانه شویم</p><p>جان سپاریم دگر ننگ چنین جان نکشیم</p><p>خانه سوزیم و چو آتش سوی میخانه شویم</p><p>تا نجوشیم از این خنب جهان برناییم</p><p>کی حریف لب آن ساغر و پیمانه شویم</p><p>سخن راست تو از مردم دیوانه شنو</p><p>تا نمیریم مپندار که مردانه شویم</p><p>در سر زلف سعادت که شکن در شکن است</p><p>واجب آید که نگونتر ز سر شانه شویم</p><p>بال و پر باز گشاییم به بستان چو درخت</p><p>گر در این راه فنا ریخته چون دانه شویم</p><p>گر چه سنگیم پی مهر تو چون موم شویم</p><p>گر چه شمعیم پی نور تو پروانه شویم</p><p>گر چه شاهیم برای تو چو رخ راست رویم</p><p>تا بر این نطع ز فرزین تو فرزانه شویم</p><p>در رخ آینه عشق ز خود دم نزنیم</p><p>محرم گنج تو گردیم چو پروانه شویم</p><p>ما چو افسانه دل بی‌سر و بی‌پایانیم</p><p>تا مقیم دل عشاق چو افسانه شویم</p><p>گر مریدی کند او ما به مرادی برسیم</p><p>ور کلیدی کند او ما همه دندانه شویم</p><p>مصطفی در دل ما گر ره و مسند نکند</p><p>شاید ار ناله کنیم استن حنانه شویم</p><p>نی خمش کن که خموشانه بباید دادن</p><p>پاسبان را چو به شب ما سوی کاشانه شویم</p><h2><a id="poem-4274" href="https://ganjoor.net/moulavi/shams/ghazalsh/sh1650">غزل شمارهٔ ۱۶۵۰</a></h2>
<p>خوش بنوشم تو اگر زهر نهی در جامم</p><p>پخته و خام تو را گر نپذیرم خامم</p><p>عاشق هدیه نیم عاشق آن دست توام</p><p>سنقر دانه نیم ایبک بند دامم</p><p>از تغار تو اگر خون رسدم همچو سگان</p><p>گر من آن را قدح خاص ندانم عامم</p><p>غنچه و خار تو را دایه شوم همچو زمین</p><p>تا سمعنا و اطعنا کنی ای جان نامم</p><p>ملخ حکم تو تا مزرعه‌ام را بچرید</p><p>گر نگردم تلف تو علف ایامم</p><p>ساقی صبر بیا رطل گرانم درده</p><p>تا چو ریگش به یکی بار فروآشامم</p><p>گوییم شپشپی و چون پشه بی‌آرامی</p><p>چون دلارام نیابم به چه چیز آرامم</p><p>همچو دزدان ز عسس من همه شب در بیمم</p><p>همچو خورشیدپرستان به سحر بر بامم</p><p>مهر غیر تو بود در دل من مهر ضلال</p><p>شکر غیر تو بود در سر من سرسامم</p><p>به زبان گر نکنم یاد شکرخانه تو</p><p>کام و ناکام بود لذت آن در کامم</p><p>خبر رشک تو می آرد اشک تر من</p><p>نه به تقلید بل از دیده دهد پیغامم</p><h2><a id="poem-4275" href="https://ganjoor.net/moulavi/shams/ghazalsh/sh1651">غزل شمارهٔ ۱۶۵۱</a></h2>
<p>ما سر و پنجه و قوت نه از این جان داریم</p><p>ما کر و فر سعادت نه ز کیوان داریم</p><p>آتش دولت ما نیست ز خورشید و اثیر</p><p>سبحات رخ تابنده ز سبحان داریم</p><p>رگ و پی نی و در آن دجله خون می جوشیم</p><p>دست و پا نی و در آن معرکه جولان داریم</p><p>هفت دریا بر ما غرقه یک قطره بود</p><p>که به کف شعشعه جوهر انسان داریم</p><p>چه کم ار سر نبود چونک سراسر جانیم</p><p>چه غم ار زر نبود چون مدد از کان داریم</p><p>بوهریره صفتیم و به گه داد و ستد</p><p>دل بدان سابقه و دست در انبان داریم</p><p>اهرمن دیو و پری جمله به جان عاشق ماست</p><p>چونک در عشق خدا ملک سلیمان داریم</p><p>در چه و حبس جهان گر چه رهین دلویم</p><p>چند یعقوب دل آشفته به کنعان داریم</p><p>شمس تبریز شهنشاه همه مردان است</p><p>ما از آن قطب جهان حجت و برهان داریم</p><h2><a id="poem-4276" href="https://ganjoor.net/moulavi/shams/ghazalsh/sh1652">غزل شمارهٔ ۱۶۵۲</a></h2>
<p>ای دریغا که شب آمد همه از هم ببریم</p><p>مجلس آخر شد و ما تشنه و مخمورسریم</p><p>رفت این روز دراز و در حس گشت فراز</p><p>ز اول روز خماریم به شب زان بتریم</p><p>باطن ما چو فلک تا به ابد مستسقی است</p><p>گر چه روزی دو سه در نقش و نگار بشریم</p><p>معده گاو گرفته‌ست ره معده دل</p><p>ور نه در مرج بقا صاحب جوع بقریم</p><p>نزد یزدان نه صباح است برادر نه مسا</p><p>چیز دیگر بود و ما تبع آن دگریم</p><p>همه زندان جهان پر ز نگارست و نقوش</p><p>همه محبوس نقوش و وثنات صوریم</p><p>کوزه‌ها دان تو صور را و ز هر شربت فکر</p><p>همچو کوزه همه هر لحظه تهی ایم و پریم</p><p>نفسی پر ز سماع و نفسی پر ز نزاع</p><p>نفسی لست ابالی نفسی نفع و ضریم</p><p>شربت از کوزه نروید بود از جای دگر</p><p>همچو کوزه ز اصول مددش بی‌خبریم</p><p>از دهنده نظر ار چه که نظر محجوب است</p><p>زان است محجوب که ما غرق دهنده نظریم</p><p>آن چنانک نتوان دید ز بعد مفرط</p><p>سبب قربت مفرط معزول از بصریم</p><p>گه ز تمزیج جمادات چو یخ منجمدیم</p><p>گه در آن شیر گدازنده مثال شکریم</p><p>اگر این یخ نرود زان است که خورشید رمید</p><p>وگر آن مه نرسد زان است که بند اگریم</p><p>گر چه دل را ز لقا بر جگرش آبی نیست</p><p>متصل با کرم دوست چو آب و جگریم</p><p>چو مهندس جهت جان وطن غیبی ساخت</p><p>با مهندس ز درون هندسه‌ای برشمریم</p><p>چو سلیمان اگر او تاج نهد بر سر ما</p><p>همچو مور از پی شکرش همه بسته کمریم</p><p>از زکاتی که فرستد بر ما آن خورشید</p><p>قمر اندر قمر اندر قمر اندر قمریم</p><p>وز سحابی که فرستد بر ما آن دریا</p><p>گهر اندر گهر اندر گهر اندر گهریم</p><p>زان بهاری که خزانی نبود در پی او</p><p>همه سرسبز و فزاینده چو سرو و شجریم</p><p>جان چو روز است و تن ما چو شب و ما به میان</p><p>واسطه روز و شب خویش مثال سحریم</p><p>من خمش کردم ای خواجه ولیکن زنهار</p><p>هله منگر سوی ما سست که احدی الکبریم</p><h2><a id="poem-4277" href="https://ganjoor.net/moulavi/shams/ghazalsh/sh1653">غزل شمارهٔ ۱۶۵۳</a></h2>
<p>من از این خانه پرنور به در می نروم</p><p>من از این شهر مبارک به سفر می نروم</p><p>منم و این صنم و عاشقی و باقی عمر</p><p>من از او گر بکشی جای دگر می نروم</p><p>گر جهان بحر شود موج زند سرتاسر</p><p>من به جز جانب آن گنج گهر می نروم</p><p>شهر ما تختگه و مجلس آن سلطان است</p><p>من ز سلطان سلاطین به حشر می نروم</p><p>شهر ما از شه ما کان عقیق و گهر است</p><p>من ز گنجینه گوهر به حجر می نروم</p><p>شهر ما از شه ما جنت و فردوس خوش است</p><p>من ز فردوس و ز جنت به سقر می نروم</p><p>شهر پر شد که فلان بن فلان می برود</p><p>شهر اراجیف چرا پر شد اگر می نروم</p><p>این خبر رفت به هر سوی و به هر گوش رسید</p><p>من از این بی‌خبری سوی خبر می نروم</p><p>یار ما جان و خداوند قضا و قدر است</p><p>من از این جان قدر جز به قدر می نروم</p><p>تو مسافر شده‌ای تا که مگر سود کنی</p><p>من از این سود حقیقت به مگر می نروم</p><p>مغز را یافته‌ام پوست نخواهم خایید</p><p>ایمنی یافته‌ام سوی خطر می نروم</p><p>تو جگرگوشه مایی برو الله معک</p><p>من چو دل یافته‌ام سوی جگر می نروم</p><p>تو کمربسته چو موری پی حرص روزی</p><p>من فکنده کله و سوی کمر می نروم</p><p>نشنوم پند کسی پندم مده جان پدر</p><p>من پدر یافته‌ام سوی پدر می نروم</p><p>شمس تبریز مرا طالع زهره داده‌ست</p><p>تا چو زهره همه شب جز به بطر می نروم</p><h2><a id="poem-4278" href="https://ganjoor.net/moulavi/shams/ghazalsh/sh1654">غزل شمارهٔ ۱۶۵۴</a></h2>
<p>تا که ما از نظر و خوبی تو باخبریم</p><p>از بد و نیک جهان همچو جهان بی‌خبریم</p><p>نظری کرد سوی خوبی تو دیده ما</p><p>از پی روی تو تا حشر غلام نظریم</p><p>دین ما مهر تو و مذهب ما خدمت تو</p><p>تا نگویی که در این عشق تو ما مختصریم</p><p>زهر بر یاد یکی نوش تو ای آهوچشم</p><p>گر به از نوش ننوشیم پس از سگ بتریم</p><h2><a id="poem-4279" href="https://ganjoor.net/moulavi/shams/ghazalsh/sh1655">غزل شمارهٔ ۱۶۵۵</a></h2>
<p>دوش می گفت جانم کی سپهر معظم</p><p>بس معلق زنانی شعله‌ها اندر اشکم</p><p>بی‌گنه بی‌جنایت گردشی بی‌نهایت</p><p>بر تنت در شکایت نیلیی رسم ماتم</p><p>گه خوش و گاه ناخوش چون خلیل اندر آتش</p><p>هم شه و هم گداوش چون براهیم ادهم</p><p>صورتت سهمناکی حالتت دردناکی</p><p>گردش آسیاها داری و پیچ ارقم</p><p>گفت چرخ مقدس چون نترسم از آن کس</p><p>کو بهشت جهان را می کند چون جهنم</p><p>در کفش خاک مومی سازدش رنگ و رومی</p><p>سازدش باز و بومی سازدش شکر و سم</p><p>او نهانی است یارا این چنین آشکارا</p><p>پیش کرده است ما را تا شود او مکتم</p><p>کی شود بحر کیهان زیر خاشاک پنهان</p><p>گشته خاشاک رقصان موج در زیر و در بم</p><p>چون تن خاکدانت بر سر آب جانت</p><p>جان تتق کرده تن را در عروسی و در غم</p><p>در تتق نوعروسی تندخویی شموسی</p><p>می کند خوش فسوسی بر بد و نیک عالم</p><p>خاک از او سبزه زاری چرخ از او بی‌قراری</p><p>هر طرف بختیاری زو معاف و مسلم</p><p>عقل از او مستقینی صبر از او مستعینی</p><p>عشق از او غیب بینی خاک او نقش آدم</p><p>باد پویان و جویان آب‌ها دست شویان</p><p>ما مسیحانه گویان خاک خامش چو مریم</p><p>بحر با موج‌ها بین گرد کشتی خاکین</p><p>کعبه و مکه‌ها بین در تک چاه زمزم</p><p>شه بگوید تو تن زن خویش در چه میفکن</p><p>که ندانی تو کردن دلو و حبل از شلولم</p><h2><a id="poem-4280" href="https://ganjoor.net/moulavi/shams/ghazalsh/sh1656">غزل شمارهٔ ۱۶۵۶</a></h2>
<p>هم به درد این درد را درمان کنم</p><p>هم به صبر این کار را آسان کنم</p><p>یا برآرم پای جان زین آب و گل</p><p>یا دل و جان وقف دلداران کنم</p><p>داغ پروانه ستم از شمع الست</p><p>خدمت شمع همان سلطان کنم</p><p>عشق مهمان شد بر این سوخته</p><p>یک دلی دارم پیش قربان کنم</p><p>نفس اگر چون گربه گوید که میاو</p><p>گربه وارش من در این انبان کنم</p><p>از ملولی هر کی گرداند سری</p><p>درکشم در چرخش و گردان کنم</p><p>آن ملولی دنبل بی‌عشقی است</p><p>جان او را عاشق ایشان کنم</p><p>عاشقی چه بود کمال تشنگی</p><p>پس بیان چشمه حیوان کنم</p><p>من نگویم شرح او خامش کنم</p><p>آنچ اندر شرح ناید آن کنم</p><h2><a id="poem-4281" href="https://ganjoor.net/moulavi/shams/ghazalsh/sh1657">غزل شمارهٔ ۱۶۵۷</a></h2>
<p>می رسد بوی جگر از دو لبم</p><p>می برآید دودها از یاربم</p><p>می بنالد آسمان از آه من</p><p>جان سپردن هر دمی شد مذهبم</p><p>اندکی دانستیی از حال من</p><p>گر خبر بودی شبت را از شبم</p><p>مکتب تعلیم عشاق آتش است</p><p>من شب و روز اندرون مکتبم</p><p>روی خود بر روی زرد من بنه</p><p>دست نه بر سینه‌ام کاندر تبم</p><p>گفتمش گویم به گوشت یک سخن</p><p>گفت ترسم تا نسوزد غبغبم</p><p>گفتمش دور از جمالت چشم بد</p><p>چشم من نزدیک اگر چه معجبم</p><h2><a id="poem-4282" href="https://ganjoor.net/moulavi/shams/ghazalsh/sh1658">غزل شمارهٔ ۱۶۵۸</a></h2>
<p>عاشقم از عاشقان نگریختم</p><p>وز مصاف ای پهلوان نگریختم</p><p>حمله بردم سوی شیران همچو شیر</p><p>همچو روبه از میان نگریختم</p><p>قصد بام آسمان می داشتم</p><p>از میان نردبان نگریختم</p><p>چون که من دارو بدم هر درد را</p><p>از صداع این و آن نگریختم</p><p>هیچ دیدی دارو کز دردی گریخت</p><p>داروم من همچنان نگریختم</p><p>پیرو پیغامبران بودم به جان</p><p>من ز تهدید خسان نگریختم</p><p>زنده کوشم در شکار زندگی</p><p>زنده باشم چون ز جان نگریختم</p><p>چشم تیراندازش آنگه یافتم</p><p>که ز تیر خرکمان نگریختم</p><p>زخم تیغ و تیر من منصور شد</p><p>چون که از زخم سنان نگریختم</p><p>بحر قندم از ترش باکیم نیست</p><p>سودمندم از زیان نگریختم</p><p>شمس تبریزی چو آمد آشکار</p><p>ز آشکارا و نهان نگریختم</p><h2><a id="poem-4283" href="https://ganjoor.net/moulavi/shams/ghazalsh/sh1659">غزل شمارهٔ ۱۶۵۹</a></h2>
<p>دست من گیر ای پسر خوش نیستم</p><p>ای قد تو چون شجر خوش نیستم</p><p>نی بهل دستم که رنجم از دل است</p><p>درد دل را گلشکر خوش نیستم</p><p>تا تو رفتی قوت و صبرم برفت</p><p>تا تو رفتی من دگر خوش نیستم</p><p>دست‌ها را چون کمر کن گرد من</p><p>هین که من بی‌این کمر خوش نیستم</p><p>ناتوانم رفتم از دست ای حکیم</p><p>دست بر من نه مگر خوش نیستم</p><p>ای گرفته آتشت زیر و زبر</p><p>این چنین زیر و زبر خوش نیستم</p><p>چه خبر پرسی که بی‌جام لبت</p><p>باخبر یا بی‌خبر خوش نیستم</p><p>سر همی‌پیچم به هر سو همچنین</p><p>چیست یعنی من ز سر خوش نیستم</p><p>چشم می بندم به هر دم تا به دیر</p><p>زانک بی‌تو با نظر خوش نیستم</p><h2><a id="poem-4284" href="https://ganjoor.net/moulavi/shams/ghazalsh/sh1660">غزل شمارهٔ ۱۶۶۰</a></h2>
<p>ای گزیده یار چونت یافتم</p><p>ای دل و دلدار چونت یافتم</p><p>می گریزی هر زمان از کار ما</p><p>در میان کار چونت یافتم</p><p>چند بارم وعده کردی و نشد</p><p>ای صنم این بار چونت یافتم</p><p>زحمت اغیار آخر چند چند</p><p>هین که بی‌اغیار چونت یافتم</p><p>ای دریده پرده‌های عاشقان</p><p>پرده را بردار چونت یافتم</p><p>ای ز رویت گلستان‌ها شرمسار</p><p>در گل و گلزار چونت یافتم</p><p>ای دل اندک نیست زخم چشم بد</p><p>پس مگو بسیار چونت یافتم</p><p>ای که در خوابت ندیده خسروان</p><p>این عجب بیدار چونت یافتم</p><p>شمس تبریزی که انوار از تو تافت</p><p>اندر آن انوار چونت یافتم</p><h2><a id="poem-4285" href="https://ganjoor.net/moulavi/shams/ghazalsh/sh1661">غزل شمارهٔ ۱۶۶۱</a></h2>
<p>سالکان راه را محرم شدم</p><p>ساکنان قدس را همدم شدم</p><p>طارمی دیدم برون از شش جهت</p><p>خاک گشتم فرش آن طارم شدم</p><p>خون شدم جوشیده در رگ‌های عشق</p><p>در دو چشم عاشقانش نم شدم</p><p>گه چو عیسی جملگی گشتم زبان</p><p>گه دل خاموش چون مریم شدم</p><p>آنچ از عیسی و مریم یاوه شد</p><p>گر مرا باور کنی آن هم شدم</p><p>پیش نشترهای عشق لم یزل</p><p>زخم گشتم صد ره و مرهم شدم</p><p>هر قدم همراه عزرائیل بود</p><p>جان مبادم گر از او درهم شدم</p><p>رو به رو با مرگ کردم حرب‌ها</p><p>تا ز عین مرگ من خرم شدم</p><p>سست کردم تنگ هستی را تمام</p><p>تا که بر زین بقا محکم شدم</p><p>بانگ نای لم یزل بشنو ز من</p><p>گر چو پشت چنگ اندر خم شدم</p><p>رو نمود الله اعلم مر مرا</p><p>کشته الله و پس اعلم شدم</p><p>عید اکبر شمس تبریزی بود</p><p>عید را قربانی اعظم شدم</p><h2><a id="poem-4286" href="https://ganjoor.net/moulavi/shams/ghazalsh/sh1662">غزل شمارهٔ ۱۶۶۲</a></h2>
<p>بوی آن خوب ختن می آیدم</p><p>بوی یار سیمتن می آیدم</p><p>می رسد در گوش بانگ بلبلان</p><p>بوی باغ و یاسمن می آیدم</p><p>درد چون آبستنان می گیردم</p><p>طفل جان اندر چمن می آیدم</p><p>بوی زلف مشکبار روح قدس</p><p>همچو جان اندر بدن می آیدم</p><p>یوسفم افتاده در چاه فراق</p><p>از شه مصر آن رسن می آیدم</p><p>من شهید عشقم و پرخون کفن</p><p>خونبها اندر کفن می آیدم</p><p>بر سرم نه آن کلاه خسروی</p><p>کان چنان شیرین ذقن می آیدم</p><p>سر نهادم همچو شمع اندر لگن</p><p>سر نگر کاندر لگن می آیدم</p><p>جان‌ها بر بام تن صف صف زدند</p><p>کان قباد صف شکن می آیدم</p><p>گوییا آن چنگ عشرت ساز یافت</p><p>تا نوای تن تنن می آیدم</p><p>گوییا ساقی جان بر کار شد</p><p>تا چنین می در دهن می آیدم</p><p>یا ز شعشاع عقیق احمدی</p><p>بوی رحمان از یمن می آیدم</p><p>یا ز بوی شمس تبریزی ز عشق</p><p>نعره‌ها بی‌خویشتن می آیدم</p><h2><a id="poem-4287" href="https://ganjoor.net/moulavi/shams/ghazalsh/sh1663">غزل شمارهٔ ۱۶۶۳</a></h2>
<p>نو به نو هر روز باری می کشم</p><p>وین بلا از بهر کاری می کشم</p><p>زحمت سرما و برف ماه دی</p><p>بر امید نوبهاری می کشم</p><p>پیش آن فربه کن هر لاغری</p><p>این چنین جسم نزاری می کشم</p><p>از دو صد شهرم اگر بیرون کنند</p><p>بهر عشق شهریاری می کشم</p><p>گر دکان و خانه‌ام ویران شود</p><p>بر وفای لاله زاری می کشم</p><p>عشق یزدان پس حصاری محکم است</p><p>رخت جان اندر حصاری می کشم</p><p>ناز هر بیگانه سنگین دلی</p><p>بهر یاری بردباری می کشم</p><p>بهر لعلش کوه و کانی می کنم</p><p>بهر آن گل بار خاری می کشم</p><p>بهر آن دو نرگس مخمور او</p><p>همچو مخموران خاری می کشم</p><p>بهر صیدی کو نمی‌گنجد به دام</p><p>دام و داهول شکاری می کشم</p><p>گفت ای غم تا قیامت می کشی</p><p>می کشم ای دوست آری می کشم</p><p>سینه غار و شمس تبریزی است یار</p><p>سخره بهر یار غاری می کشم</p><h2><a id="poem-4288" href="https://ganjoor.net/moulavi/shams/ghazalsh/sh1664">غزل شمارهٔ ۱۶۶۴</a></h2>
<p>می شناسد پرده جان آن صنم</p><p>چون نداند پرده را صاحب حرم</p><p>چون ز پرده قصد عقل ما کند</p><p>تو فسون بر ما مخوان و برمدم</p><p>کس ندارد طاقت ما آن نفس</p><p>عاقل از ما می رمد دیوانه هم</p><p>آن چنان کردیم ما مجنون که دوش</p><p>ماه می انداخت از غیرت علم</p><p>پرده‌هایی می نوازد پرده در</p><p>تارهایی می زند بی‌زیر و بم</p><p>عقل و جان آن جا کند رقص الجمل</p><p>کو بدرد پرده شادی و غم</p><p>این نفس آن پرده را از سر گرفت</p><p>ما به سر رقصان چو بر کاغذ قلم</p><h2><a id="poem-4289" href="https://ganjoor.net/moulavi/shams/ghazalsh/sh1665">غزل شمارهٔ ۱۶۶۵</a></h2>
<p>عاشقی بر من پریشانت کنم</p><p>کم عمارت کن که ویرانت کنم</p><p>گر دو صد خانه کنی زنبوروار</p><p>چون مگس بی‌خان و بی‌مانت کنم</p><p>تو بر آنک خلق را حیران کنی</p><p>من بر آنک مست و حیرانت کنم</p><p>گر که قافی تو را چون آسیا</p><p>آرم اندر چرخ و گردانت کنم</p><p>ور تو افلاطون و لقمانی به علم</p><p>من به یک دیدار نادانت کنم</p><p>تو به دست من چو مرغی مرده‌ای</p><p>من صیادم دام مرغانت کنم</p><p>بر سر گنجی چو ماری خفته‌ای</p><p>من چو مار خسته پیچانت کنم</p><p>خواه دلیلی گو و خواهی خود مگو</p><p>در دلالت عین برهانت کنم</p><p>خواه گو لاحول خواهی خود مگو</p><p>چون شهت لاحول شیطانت کنم</p><p>چند می باشی اسیر این و آن</p><p>گر برون آیی از این آنت کنم</p><p>ای صدف چون آمدی در بحر ما</p><p>چون صدف‌ها گوهرافشانت کنم</p><p>بر گلویت تیغ‌ها را دست نیست</p><p>گر چو اسماعیل قربانت کنم</p><p>چون خلیلی هیچ از آتش مترس</p><p>من ز آتش صد گلستانت کنم</p><p>دامن ما گیر اگر تردامنی</p><p>تا چو مه از نور دامانت کنم</p><p>من همایم سایه کردم بر سرت</p><p>تا که افریدون و سلطانت کنم</p><p>هین قرائت کم کن و خاموش باش</p><p>تا بخوانم عین قرآنت کنم</p><h2><a id="poem-4290" href="https://ganjoor.net/moulavi/shams/ghazalsh/sh1666">غزل شمارهٔ ۱۶۶۶</a></h2>
<p>گفته‌ای من یار دیگر می کنم</p><p>بر تو دل چون سنگ مرمر می کنم</p><p>پس تو خود این گو که از تیغ جفا</p><p>عاشقی را قصد و بی‌سر می کنم</p><p>گوهری را زیر مرمر می کشم</p><p>مرمری را لعل و گوهر می کنم</p><p>صد هزاران مؤمن توحید را</p><p>بسته آن زلف کافر می کنم</p><p>عاشقان را در کشاکش همچو ماه</p><p>گاه فربه گاه لاغر می کنم</p><p>کله‌های عشق را از خنب جان</p><p>کیل باده همچو ساغر می کنم</p><p>باغ دل سرسبز و تر باشد ولیک</p><p>از فراقش خشک و بی‌بر می کنم</p><p>گلبنان را جمله گردن می زنم</p><p>قصد شاخ تازه و تر می کنم</p><p>چونک بی‌من باغ حال خود بدید</p><p>جور هشتم داد و داور می کنم</p><p>از بهار وصل بر بیمار دی</p><p>مغفرت را روح پرور می کنم</p><p>بار دیگر از بر سیمین خود</p><p>دست بی‌سیمان پر از زر می کنم</p><p>بندگان خویش را بر هر دو کون</p><p>خسرو و خاقان و سنجر می کنم</p><p>شمس تبریزی همی‌گوید به روح</p><p>من ز عین روح سرور می کنم</p><h2><a id="poem-4291" href="https://ganjoor.net/moulavi/shams/ghazalsh/sh1667">غزل شمارهٔ ۱۶۶۷</a></h2>
<p>من ز وصلت چون به هجران می روم</p><p>در بیابان مغیلان می روم</p><p>من به خود کی رفتمی او می کشد</p><p>تا نپنداری که خواهان می روم</p><p>چشم نرگس خیره در من مانده‌ست</p><p>کز میان باغ و بستان می روم</p><p>عقل هم انگشت خود را می گزد</p><p>زانک جان این جاست و بی‌جان می روم</p><p>دست ناپیدا گریبان می کشد</p><p>من پی دست و گریبان می روم</p><p>این چنین پیدا و پنهان دست کیست</p><p>تا که من پیدا و پنهان می روم</p><p>این همان دست است کاول او مرا</p><p>جمع کرد و من پریشان می روم</p><p>در تماشای چنین دست عجب</p><p>من شدم از دست و حیران می روم</p><p>من چو از دریای عمان قطره‌ام</p><p>قطره قطره سوی عمان می روم</p><p>من چو از کان معانی یک جوم</p><p>همچنین جو جو بدان کان می روم</p><p>من چو از خورشید کیوان ذره‌ام</p><p>ذره ذره سوی کیوان می روم</p><p>این سخن پایان ندارد لیک من</p><p>آمدم زان سر به پایان می روم</p><h2><a id="poem-4292" href="https://ganjoor.net/moulavi/shams/ghazalsh/sh1668">غزل شمارهٔ ۱۶۶۸</a></h2>
<p>من به سوی باغ و گلشن می روم</p><p>تو نمی‌آیی میا من می روم</p><p>روز تاریک است بی‌رویش مرا</p><p>من برای شمع روشن می روم</p><p>جان مرا هشته‌ست و پیشین می رود</p><p>جان همی‌گوید که بی‌تن می روم</p><p>بوی سیب آمد مرا از باغ جان</p><p>مست گشتم سیب خوردن می روم</p><p>عیش باقی شد مرا آن جا که من</p><p>از برای عیش کردن می روم</p><p>من به هر بادی نگردم زانک من</p><p>در رهش چون کوه آهن می روم</p><p>من گریبان را دریدم از فراق</p><p>در پی او همچو دامن می روم</p><p>آتشم گر چه به صورت روغنم</p><p>و اندر آتش همچو روغن می روم</p><p>همچو کوهی می نمایم لیک من</p><p>ذره ذره سوی روزن می روم</p><h2><a id="poem-4293" href="https://ganjoor.net/moulavi/shams/ghazalsh/sh1669">غزل شمارهٔ ۱۶۶۹</a></h2>
<p>آتشی نو در وجود اندرزدیم</p><p>در میان محو نو اندرشدیم</p><p>نیک و بد اندر جهان هستی است</p><p>ما نه نیکیم ای برادر نی بدیم</p><p>هر چه چرخ دزد از ما برده بود</p><p>شب عسس رفتیم و از وی بستدیم</p><p>ما یکی بودیم با صد ما و من</p><p>یک جوی زان یک نماند و ما صدیم</p><p>از خودی نارفته نتوان آمدن</p><p>از خودی رفتیم وانگه آمدیم</p><p>قد ما شد پست اندر قد عشق</p><p>قد ما چون پست شد عالی قدیم</p><p>پیشه مردی ز حق آموختیم</p><p>پهلوان عشق و یار احمدیم</p><p>بیست و نه حرف است بر لوح وجود</p><p>حرف‌ها شستیم و اندر ابجدیم</p><p>سعد شمس الدین تبریزی بتافت</p><p>وز قران سعد او ما اسعدیم</p><h2><a id="poem-4294" href="https://ganjoor.net/moulavi/shams/ghazalsh/sh1670">غزل شمارهٔ ۱۶۷۰</a></h2>
<p>ما به خرمنگاه جان بازآمدیم</p><p>جانب شه همچو شهباز آمدیم</p><p>سیر گشتیم از غریبی و فراق</p><p>سوی اصل و سوی آغاز آمدیم</p><p>وارهیدیم از گدایی و نیاز</p><p>پای کوبان جانب ناز آمدیم</p><p>در کنار محرمان جان پروریم</p><p>چونک اندر پرده راز آمدیم</p><p>او کمند انداخت و ما را برکشید</p><p>ما به دست صانع انگاز آمدیم</p><p>پیش از آن کاین خانه ویران کرد اجل</p><p>حمدلله خانه پرداز آمدیم</p><p>نان ما پخته‌ست و بویش می رسد</p><p>تا به بوی نان به خباز آمدیم</p><p>هین خمش کن تا بگوید ترجمان</p><p>کز مذلت سوی اعزاز آمدیم</p><h2><a id="poem-4295" href="https://ganjoor.net/moulavi/shams/ghazalsh/sh1671">غزل شمارهٔ ۱۶۷۱</a></h2>
<p>گر دم از شادی وگر از غم زنیم</p><p>جمع بنشینیم و دم با هم زنیم</p><p>یار ما افزون رود افزون رویم</p><p>یار ما گر کم زند ما کم زنیم</p><p>ما و یاران همدل و همدم شویم</p><p>همچو آتش بر صف رستم زنیم</p><p>گر چه مردانیم اگر تنها رویم</p><p>چون زنان بر نوحه و ماتم زنیم</p><p>گر به تنهایی به راه حج رویم</p><p>تو مکن باور که بر زمزم زنیم</p><p>تارهای چنگ را مانیم ما</p><p>چونک درسازیم زیر و بم زنیم</p><p>ما همه در جمع آدم بوده‌ایم</p><p>بار دیگر جمله بر آدم زنیم</p><p>نکته پوشیده‌ست و آدم واسطه</p><p>خیمه‌ها بر ساحل اعظم زنیم</p><p>چون به تخت آید سلیمان بقا</p><p>صد هزاران بوسه بر خاتم زنیم</p><h2><a id="poem-4296" href="https://ganjoor.net/moulavi/shams/ghazalsh/sh1672">غزل شمارهٔ ۱۶۷۲</a></h2>
<p>روز باران است و ما جو می کنیم</p><p>بر امید وصل دستی می زنیم</p><p>ابرها آبستن از دریای عشق</p><p>ما ز ابر عشق هم آبستنیم</p><p>تو مگو مطرب نیم دستی بزن</p><p>تو بیا ما خود تو را مطرب کنیم</p><p>روشن است آن خانه گویی آن کیست</p><p>ما غلام خانه‌های روشنیم</p><p>ما حجاب آب حیوان خودیم</p><p>بر سر آن آب ما چون روغنیم</p><h2><a id="poem-4297" href="https://ganjoor.net/moulavi/shams/ghazalsh/sh1673">غزل شمارهٔ ۱۶۷۳</a></h2>
<p>امشب ای دلدار مهمان توییم</p><p>شب چه باشد روز و شب آن توییم</p><p>هر کجا باشیم و هر جا که رویم</p><p>حاضران کاسه و خوان توییم</p><p>نقش‌های صنعت دست توییم</p><p>پروریده نعمت و نان توییم</p><p>چون کبوترزاده برج توییم</p><p>در سفر طواف ایوان توییم</p><p>حیث ما کنتم فولوا شطره</p><p>با زجاجه دل پری خوان توییم</p><p>هر زمان نقشی کنی در مغز ما</p><p>ما صحیفه خط و عنوان توییم</p><p>همچو موسی کم خوریم از دایه شیر</p><p>زانک مست شیر و پستان توییم</p><p>ایمنیم از دزد و مکر راه زن</p><p>زانک چون زر در حرمدان توییم</p><p>زان چنین مست است و دلخوش جان ما</p><p>که سبکسار و گران جان توییم</p><p>گوی زرین فلک رقصان ماست</p><p>چون نباشد چون که چوگان توییم</p><p>خواه چوگان ساز ما را خواه گوی</p><p>دولت این بس که به میدان توییم</p><p>خواه ما را مار کن خواهی عصا</p><p>معجز موسی و برهان توییم</p><p>گر عصا سازیم بیفشانیم برگ</p><p>وقت خشم و جنگ ثعبان توییم</p><p>عشق ما را پشت داری می کند</p><p>زانک خندان روی بستان توییم</p><p>سایه ساز ماست نور سایه سوز</p><p>زانک همچون مه به میزان توییم</p><p>هم تو بگشا این دهان را هم تو بند</p><p>بند آن توست و انبان توییم</p><h2><a id="poem-4298" href="https://ganjoor.net/moulavi/shams/ghazalsh/sh1674">غزل شمارهٔ ۱۶۷۴</a></h2>
<p>ما ز بالاییم و بالا می رویم</p><p>ما ز دریاییم و دریا می رویم</p><p>ما از آن جا و از این جا نیستیم</p><p>ما ز بی‌جاییم و بی‌جا می رویم</p><p>لااله اندر پی الالله است</p><p>همچو لا ما هم به الا می رویم</p><p>قل تعالوا آیتیست از جذب حق</p><p>ما به جذبه حق تعالی می رویم</p><p>کشتی نوحیم در طوفان روح</p><p>لاجرم بی‌دست و بی‌پا می رویم</p><p>همچو موج از خود برآوردیم سر</p><p>باز هم در خود تماشا می رویم</p><p>راه حق تنگ است چون سم الخیاط</p><p>ما مثال رشته یکتا می رویم</p><p>هین ز همراهان و منزل یاد کن</p><p>پس بدانک هر دمی ما می رویم</p><p>خوانده‌ای انا الیه راجعون</p><p>تا بدانی که کجاها می رویم</p><p>اختر ما نیست در دور قمر</p><p>لاجرم فوق ثریا می رویم</p><p>همت عالی است در سرهای ما</p><p>از علی تا رب اعلا می رویم</p><p>رو ز خرمنگاه ما ای کورموش</p><p>گر نه کوری بین که بینا می رویم</p><p>ای سخن خاموش کن با ما میا</p><p>بین که ما از رشک بی‌ما می رویم</p><p>ای که هستی ما ره را مبند</p><p>ما به کوه قاف و عنقا می رویم</p><h2><a id="poem-4299" href="https://ganjoor.net/moulavi/shams/ghazalsh/sh1675">غزل شمارهٔ ۱۶۷۵</a></h2>
<p>دوش عشق شمس دین می باختیم</p><p>سوی رفعت روح می افراختیم</p><p>در فراق روی آن معشوق جان</p><p>ماحضر با عشق او می ساختیم</p><p>در نثار عشق جان افزای او</p><p>قالب از جان هر زمان پرداختیم</p><p>عشق او صد جان دیگر می بداد</p><p>ما در این داد و ستد پرداختیم</p><p>همچو چنگ از حال خود خالی شدیم</p><p>پرده عشاق را بنواختیم</p><p>اندر آن پرده بده یک پردگی</p><p>کز شعاعش پرده‌ها بشناختیم</p><p>هر زمان خود را به سوی پرده‌ای</p><p>حیله حیله پیشتر انداختیم</p><p>برج برج و پرده پرده بعد از آن</p><p>همچو ماه چارده می تاختیم</p><p>رو نمود از سوی تبریز آفتاب</p><p>تا دل از رخت طبیعت آختیم</p><h2><a id="poem-4300" href="https://ganjoor.net/moulavi/shams/ghazalsh/sh1676">غزل شمارهٔ ۱۶۷۶</a></h2>
<p>عاقبت ای جان فزا نشکیفتم</p><p>خشم رفتم بی‌شما نشکیفتم</p><p>در جدایی خواستم تا خو کنم</p><p>راستی گویم جدا نشکیفتم</p><p>کی شکیبد خود کهی از کهربا</p><p>کاهم و از کهربا نشکیفتم</p><p>هر جفاکش طالب روز وفاست</p><p>من جفاکش از وفا نشکیفتم</p><p>نرم نرمک گویدم بازآمدی</p><p>گویمش ای جان ما نشکیفتم</p><p>ای دل و ای جان و چشم روشنم</p><p>بی‌پناه توتیا نشکیفتم</p><p>بر سرم می زد که دیدی تو سزا</p><p>ناسزایم ناسزا نشکیفتم</p><p>آزمودم مردگی و زندگی</p><p>در فنا و در بقا نشکیفتم</p><p>مطربا این پرده گو بهر خدا</p><p>ای خدا و ای خدا نشکیفتم</p><h2><a id="poem-4301" href="https://ganjoor.net/moulavi/shams/ghazalsh/sh1677">غزل شمارهٔ ۱۶۷۷</a></h2>
<p>یک دمی خوش چو گلستان کندم</p><p>یک دمی همچو زمستان کندم</p><p>یک دمم فاضل و استاد کند</p><p>یک دمی طفل دبستان کندم</p><p>یک دمی سنگ زند بشکندم</p><p>یک دمی شاه درستان کندم</p><p>یک دمم چشمه خورشید کند</p><p>یک دمی جمله شبستان کندم</p><p>دامنش را بگرفتم به دو دست</p><p>تا ببینم که چه دستان کندم</p><p>دردی درد خوشش را قدحم</p><p>گر چه او ساقی مستان کندم</p><p>زان ستانم شکر او شب و روز</p><p>تا لقب هم شکرستان کندم</p><h2><a id="poem-4302" href="https://ganjoor.net/moulavi/shams/ghazalsh/sh1678">غزل شمارهٔ ۱۶۷۸</a></h2>
<p>من اگر نالم اگر عذر آرم</p><p>پنبه در گوش کند دلدارم</p><p>هر جفایی که کند می رسدش</p><p>هر جفایی که کند بردارم</p><p>گر مرا او به عدم انگارد</p><p>ستمش را به کرم انگارم</p><p>داروی درد دلم درد وی است</p><p>دل به دردش ز چه رو نسپارم</p><p>عزت و حرمتم آنگه باشد</p><p>که کند عشق عزیزش خوارم</p><p>باده آنگه شود انگور تنم</p><p>که بکوبد به لگد عصارم</p><p>جان دهم زیر لگد چون انگور</p><p>تا طرب ساز شود اسرارم</p><p>گر چه انگور همه خون گرید</p><p>که از این جور و جفا بیزارم</p><p>پنبه در گوش کند کوبنده</p><p>که من از جهل نمی‌افشارم</p><p>تو گر انکار کنی معذوری</p><p>لیک من بوالحکم این کارم</p><p>چون ز سعی و قدمم سر کردی</p><p>آنگهی شکر کنی بسیارم</p><h2><a id="poem-4303" href="https://ganjoor.net/moulavi/shams/ghazalsh/sh1679">غزل شمارهٔ ۱۶۷۹</a></h2>
<p>من اگر مستم اگر هشیارم</p><p>بنده چشم خوش آن یارم</p><p>بی‌خیال رخ آن جان و جهان</p><p>از خود و جان و جهان بیزارم</p><p>بنده صورت آنم که از او</p><p>روز و شب در گل و در گلزارم</p><p>این چنین آینه‌ای می بینم</p><p>چشم از این آینه چون بردارم</p><p>دم فروبسته‌ام و تن زده‌ام</p><p>دم مده تا علالا برنارم</p><p>بت من گفت منم جان بتان</p><p>گفتم این است بتا اقرارم</p><p>گفت اگر در سر تو شور من است</p><p>از تو من یک سر مو نگذارم</p><p>منم آن شمع که در آتش خود</p><p>هر چه پروانه بود بسپارم</p><p>گفتمش هر چه بسوزی تو ز من</p><p>دود عشق تو بود آثارم</p><p>راست کن لاف مرا با دیده</p><p>جز چنان راست نیاید کارم</p><p>من ز پرگار شدم وین عجب است</p><p>کاندر این دایره چون پرگارم</p><p>ساقی آمد که حریفانه بده</p><p>گفتم اینک به گرو دستارم</p><p>غلطم سر بستان لیک دمی</p><p>مددم ده قدری هشیارم</p><p>آن جهان پنهان را بنما</p><p>کاین جهان را به عدم انگارم</p><h2><a id="poem-4304" href="https://ganjoor.net/moulavi/shams/ghazalsh/sh1680">غزل شمارهٔ ۱۶۸۰</a></h2>
<p>من اگر پرغم اگر شادانم</p><p>عاشق دولت آن سلطانم</p><p>تا که خاک قدمش تاج من است</p><p>اگرم تاج دهی نستانم</p><p>تا لب قند خوشش پندم داد</p><p>قند روید بن هر دندانم</p><p>گلم ار چند که خارم در پاست</p><p>یوسفم گر چه در این زندانم</p><p>هر کی یعقوب من است او را من</p><p>مونس زاویه احزانم</p><p>در وصال شب او همچو نیم</p><p>قند می نوشم و در افغانم</p><p>پای من گر چه در این گل مانده‌ست</p><p>نه که من سرو چنین بستانم</p><p>ز جهان گر پنهانم چه عجب</p><p>که نهان باشد جان من جانم</p><p>گر چه پرخارم سر تا به قدم</p><p>کوری خار چو گل خندانم</p><p>بوده‌ام مؤمن توحید کنون</p><p>مؤمنان را پس از این ایمانم</p><p>سایه شخصم و اندازه او</p><p>قامتش چند بود چندانم</p><p>هر کی او سایه ندارد چو فلک</p><p>او بداند که ز خورشیدانم</p><p>قیمتم نبود هر چند زرم</p><p>که به بازار نیم در کانم</p><p>من درون دل این سنگ دلان</p><p>چون زر و خاک به کان یک سانم</p><p>چونک از کان جهان بازرهم</p><p>زان سوی کون و مکان من دانم</p><h2><a id="poem-4305" href="https://ganjoor.net/moulavi/shams/ghazalsh/sh1681">غزل شمارهٔ ۱۶۸۱</a></h2>
<p>من از این خانه به در می نروم</p><p>من از این شهر سفر می نروم</p><p>منم و این صنم و باقی عمر</p><p>من از او جای دگر می نروم</p><p>به خدا طوطی و طوطی بچه‌ام</p><p>جز سوی تنگ شکر می نروم</p><p>یک زمانی که ز من دور شود</p><p>جز که در خون جگر می نروم</p><p>گر جهان بحر شود موج زند</p><p>من به جز سوی گهر می نروم</p><p>بلبل مستم و در باغ طرب</p><p>جز به سوی گل تر می نروم</p><p>در سرم بوی میی افتاده‌ست</p><p>تا چو می جز که به سر می نروم</p><p>این چنین باغ و چنین سرو و چمن</p><p>جای آن هست اگر می نروم</p>
</body></html>