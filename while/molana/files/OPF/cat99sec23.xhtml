<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3675" href="https://ganjoor.net/moulavi/shams/ghazalsh/sh1051">غزل شمارهٔ ۱۰۵۱</a></h2>
<p>شب گشت ولیک پیش اغیار</p><p>روزست شب من از رخ یار</p><p>گر عالم جمله خار گیرد</p><p>ماییم ز دوست غرق گلزار</p><p>گر گشت جهان خراب و معمور</p><p>مستست دل و خراب دلدار</p><p>زیرا که خبر همه ملولیست</p><p>این بی‌خبریست اصل اخبار</p><h2><a id="poem-3676" href="https://ganjoor.net/moulavi/shams/ghazalsh/sh1052">غزل شمارهٔ ۱۰۵۲</a></h2>
<p>نوریست میان شعر احمر</p><p>از دیده و وهم و روح برتر</p><p>خواهی خود را بدو بدوزی</p><p>برخیز و حجاب نفس بردر</p><p>آن روح لطیف صورتی شد</p><p>با ابرو و چشم و رنگ اسمر</p><p>بنمود خدای بی چگونه</p><p>بر صورت مصطفی پیمبر</p><p>آن صورت او فنای صورت</p><p>وان نرگس او چو روز محشر</p><p>هر گه که به خلق بنگریدی</p><p>گشتی ز خدا گشاده صد در</p><p>چون صورت مصطفی فنا شد</p><p>عالم بگرفت الله اکبر</p><h2><a id="poem-3677" href="https://ganjoor.net/moulavi/shams/ghazalsh/sh1053">غزل شمارهٔ ۱۰۵۳</a></h2>
<p>نزدیک توام مرا مبین دور</p><p>پهلوی منی مباش مهجور</p><p>آن کس که بعید شد ز معمار</p><p>کی گردد کارهاش معمور</p><p>چشمی که ز چشم من طرب یافت</p><p>شد روشن و غیب بین و مخمور</p><p>هر دل که نسیم من بر او زد</p><p>شد گلشن و گلستان پرنور</p><p>بی من اگرت دهند شهدی</p><p>یک شهد بود هزار زنبور</p><p>بی من اگرت امیر سازند</p><p>باشی بتر از هزار مأمور</p><p>می‌های جهان اگر بنوشی</p><p>بی‌من نشود مزاج محرور</p><p>در برق چه نامه بر توان خواند</p><p>آخر چه سپاه آید از مور</p><p>خلقان برقند و یار خورشید</p><p>بی‌گفت تو ظاهرست و مشهور</p><p>خلقان مورند و ما سلیمان</p><p>خاموش صبور باش و مستور</p><h2><a id="poem-3678" href="https://ganjoor.net/moulavi/shams/ghazalsh/sh1054">غزل شمارهٔ ۱۰۵۴</a></h2>
<p>ای یار شگرف در همه کار</p><p>عیاره و عاشق تو عیار</p><p>تو روز قیامتی که از تو</p><p>زیر و زبرست شهر و بازار</p><p>من زاری عاشقان چه گویم</p><p>ای معشوقان ز عشق تو زار</p><p>در روز اجل چو من بمیرم</p><p>در گور مکن مرا نگهدار</p><p>ور می‌خواهی که زنده گردیم</p><p>ما را به نسیم وصل بسپار</p><p>آخر تو کجا و ما کجاییم</p><p>ای بی‌تو حیات و عیش بی‌کار</p><p>از من رگ جان بریده بادا</p><p>گر بی‌تو رگیم هست هشیار</p><p>اندر ره تو دو صد کمین بود</p><p>نزدیک نمود راه و هموار</p><p>از گلشن روی تو شدم مست</p><p>بنهادم مست پای بر خار</p><p>رفتم سوی دانه تو چون مرغ</p><p>پرخون دیدم جناح و منقار</p><p>این طرفه که خوشترست زخمت</p><p>از هر دانه که دارد انبار</p><p>ای بی‌تو حرام زندگانی</p><p>ای بی‌تو نگشته بخت بیدار</p><p>خود بخت تویی و زندگی تو</p><p>باقی نامی و لاف و آزار</p><p>ای کرده ز دل مرا فراموش</p><p>آخر چه شود مرا به یاد آر</p><p>یک بار چو رفت آب در جوی</p><p>کی گردد چرخ طمع یک بار</p><p>خامش که ستیزه می‌فزاید</p><p>آن خواجه عشق را ز گفتار</p><h2><a id="poem-3679" href="https://ganjoor.net/moulavi/shams/ghazalsh/sh1055">غزل شمارهٔ ۱۰۵۵</a></h2>
<p>انجیرفروش را چه بهتر</p><p>انجیرفروشی ای برادر</p><p>سرمست زییم مست میریم</p><p>هم مست دوان دوان به محشر</p><p>گر خاک شویم وگر بریزیم</p><p>ساقی با ماست بنده پرور</p><p>خاکش خوش باد کوست عاشق</p><p>خاکش ز شراب جان مخمر</p><p>آن خاک شکوفه کرد یعنی</p><p>مستیم از این سر و از آن سر</p><p>مهتر چو خراب گشت و خوش شد</p><p>خاکست خرابتر ز مهتر</p><p>خاکی گشتی چو مست گشتی</p><p>ملاح تو برکشید لنگر</p><p>خود لنگر ما گسست کلی</p><p>هر لوح جدا ز لوح دیگر</p><p>از بند و ز غرقه بازرستند</p><p>هر تخته کشتی است رهبر</p><p>چون خوش نبود چنین خرابی</p><p>بگشای دو چشم عقل و بنگر</p><h2><a id="poem-3680" href="https://ganjoor.net/moulavi/shams/ghazalsh/sh1056">غزل شمارهٔ ۱۰۵۶</a></h2>
<p>انجیرفروش را چه بهتر</p><p>انجیرفروشی ای برادر</p><p>ماییم معاشران دولت</p><p>هین بر کف ما نهید ساغر</p><p>ای ساقی ماه روی زیبا</p><p>ای جمله مراد تو میسر</p><p>از روی تو تاب یافت خورشید</p><p>وز بال تو برپرید جعفر</p><p>ماییم بلای دی چشیده</p><p>چون باغ ز زخم دی مزعفر</p><p>بشنو ز بهار نو سقاهم</p><p>در جام کن آن شراب احمر</p><p>لوح دل را ز غم فروشوی</p><p>ای شاه مطهر مطهر</p><p>ای تو همه را ولی نعمت</p><p>بر ما ز همه کسان فزونتر</p><p>در سایه‌ات ای درخت طوبی</p><p>ما راست سعادت مکرر</p><p>بر عشق و جمال دوست وقفیم</p><p>وز جمله کارها محرر</p><p>بر هر که گزید خدمت تو</p><p>شد منصب سلطنت مقرر</p><p>آن کس که بود مرید خورشید</p><p>چون نبود همچو مه منور</p><p>مخمور شدند قوم و تشنه</p><p>درده می و زین حدیث بگذر</p><p>جان را بده از مزوره خویش</p><p>تا نبود صحتش مزور</p><p>یک قوم همی‌رسند مهمان</p><p>امروز مقدم و مأخر</p><p>ما گاو و شتر کنیم قربان</p><p>از بهر قدوم هر برادر</p><p>چه گاو که می‌سزد به قربان</p><p>از بهر مبشر آن مبشر</p><p>تو نیز شتردلی رها کن</p><p>اشترواری فرست شکر</p><p>شکر گفتم قدح نگفتم</p><p>در نقل بود نبیذ مضمر</p><p>ور این نکنی خموش گردم</p><p>دانی چه کنم خموشی اندر</p><h2><a id="poem-3681" href="https://ganjoor.net/moulavi/shams/ghazalsh/sh1057">غزل شمارهٔ ۱۰۵۷</a></h2>
<p>دارد درویش نوش دیگر</p><p>و اندر سر و چشم هوش دیگر</p><p>در وقت سماع صوفیان را</p><p>از عرش رسد خروش دیگر</p><p>تو صورت این سماع بشنو</p><p>کایشان دارند گوش دیگر</p><p>صد دیگ به جوش هست این جا</p><p>دارد درویش جوش دیگر</p><p>همزانوی آنک تش نبینی</p><p>سرمست ز می فروش دیگر</p><p>درویش ز دوش باز مست است</p><p>غیر شب و روز دوش دیگر</p><p>ماییم چو جان خموش و گویا</p><p>حیران شده در خموش دیگر</p><h2><a id="poem-3682" href="https://ganjoor.net/moulavi/shams/ghazalsh/sh1058">غزل شمارهٔ ۱۰۵۸</a></h2>
<p>آخر کی شود از آن لقا سیر</p><p>آخر کی شود ز باغ ما سیر</p><p>ای عدل تو کرده چرخ را سبز</p><p>وی لطف تو کرده باغ را سیر</p><p>رو بنمایید ای ظریفان</p><p>کز جان خودیم بی‌شما سیر</p><p>آن نقل هزارمن بریزید</p><p>تا گردد هر کجا گدا سیر</p><p>در بزم رضای تست نقلی</p><p>وز وی دل و چشم انبیا سیر</p><p>کی گردد سیر ماهی از آب</p><p>کی گردد خلق از خدا سیر</p><p>مشتاب مرو که کیمیایی</p><p>تا مس بچرد ز کیمیا سیر</p><p>خوانی دگرست غیر این خوان</p><p>تا لوت خورند اولیا سیر</p><p>تا ذوق جفاش دید جانم</p><p>در عشق جفاست از وفا سیر</p><p>کز ملکت سیر شد سلیمان</p><p>و ایوب نگشت از بلا سیر</p><p>چه مکر و چه نعل باژگونه‌ست</p><p>خود گرسنه نادرست یا سیر</p><p>خاموش کن و دغا رها کن</p><p>آخر نشدی از این دغا سیر</p><h2><a id="poem-3683" href="https://ganjoor.net/moulavi/shams/ghazalsh/sh1059">غزل شمارهٔ ۱۰۵۹</a></h2>
<p>گفتی که زیان کنی زیان گیر</p><p>گفتی که تو ملحدی چنان گیر</p><p>گفتی که تو روبهی نه‌ای شیر</p><p>ما را سقط همه سگان گیر</p><p>گفتی که ز دل خبر نداری</p><p>ای مونس دل مرا زبان گیر</p><h2><a id="poem-3684" href="https://ganjoor.net/moulavi/shams/ghazalsh/sh1060">غزل شمارهٔ ۱۰۶۰</a></h2>
<p>عاشقی در خشم شد از یار خود معشوق وار</p><p>گازری در خشم گشت از آفتاب نامدار</p><p>وانگهان چون گازری از گازران درویشتر</p><p>وانگهان چون آفتابی آفتاب هر دیار</p><p>ناز گازر چون بدید آن آفتاب از لطف خود</p><p>ابر پیش آورد اینک گازری با کار و بار</p><p>گفت تا گازر نخندد من برون نایم ز ابر</p><p>تا دل او خوش نگردد من نباشم برقرار</p><p>دسته دسته جامه‌های گازران از کار ماند</p><p>تا پدید آید که گازر اختیارست اختیار</p><p>هر کی باشد عاشق آن آفتاب از جان و دل</p><p>سر ز خاک پای گازر برندارد زینهار</p><p>گویم آن گازر که باشد شمس تبریزی و بس</p><p>کز برای او برآید آفتاب از هر کنار</p><h2><a id="poem-3685" href="https://ganjoor.net/moulavi/shams/ghazalsh/sh1061">غزل شمارهٔ ۱۰۶۱</a></h2>
<p>عرض لشکر می‌دهد مر عاشقان را عشق یار</p><p>زندگان آن جا پیاده کشتگان آن جا سوار</p><p>عارض رخسار او چون عارض لشکر شدست</p><p>زخم چشم و چشم زخم عاشقان را گوش دار</p><p>آفتابا شرم دار از روی او در ابر رو</p><p>ماه تابان از چنان رخ الحذار و الحذار</p><p>چون به لشکرگاه عشق آیی دو دیده وام کن</p><p>وانگهان از یک نظر آن وام‌ها را می‌گزار</p><p>جز خمار باده جان چشم را تدبیر نیست</p><p>باده جان از که گیری زان دو چشم پرخمار</p><p>چون تو پای لنگ داری گو پر از خلخال باش</p><p>گوش کر را سود نبود از هزاران گوشوار</p><p>گر عصا را تو بدزدی از کف موسی چه سود</p><p>بازوی حیدر بباید تا براند ذوالفقار</p><p>دست عیسی را بگیر و سرمه چوب از وی مدزد</p><p>تا ببینی کار دست و تا ببینی دست کار</p><p>گر ندانی کرد آن سو زیرزیرک می‌نگر</p><p>نی به چشم امتحانی بل به چشم اعتبار</p><p>زانک آن سو در نوازش رحمتی جوشیده است</p><p>شمس تبریزیش گویم یا جمال کردگار</p><h2><a id="poem-3686" href="https://ganjoor.net/moulavi/shams/ghazalsh/sh1062">غزل شمارهٔ ۱۰۶۲</a></h2>
<p>چون نبینم من جمالت صد جهان خود دیده گیر</p><p>چون حدیث تو نباشد سر سر بشنیده گیر</p><p>ای که در خوابت ندیده آدم و ذریتش</p><p>از کی پرسم وصف حسنت از همه پرسیده گیر</p><p>چون نباشم در وصالت ای ز بینایان نهان</p><p>در بهشت و حور و دولت تا ابد باشیده گیر</p><p>چون نبینم خشم و ناز شکرینت هر دمی</p><p>بر سر شاهان معنی مر مرا نازیده گیر</p><p>چونک ابر هجر تو ماه تو را پوشیده کرد</p><p>صد هزاران در و گوهر بر سرم باریده گیر</p><p>چونک مستان را نباشد شمع و شاهد روی تو</p><p>صد هزاران خم باده هر طرف جوشیده گیر</p><p>خضر بی‌من گر ببیند روی تو ای وای من</p><p>ور نبیند آب حیوان هر دمش نوشیده گیر</p><p>چون فنا خواهد شدن این ساحره دنیای دون</p><p>تخت و بخت و گنج و عالم را به من بخشیده گیر</p><p>در ازل جان‌های صدیقان نثار روی تو</p><p>چونک رویت را نبینم خود نثاری چیده گیر</p><p>این عزیز مصر جانم تا نبیند روی تو</p><p>هر دو روزی یوسفی شکرلبی بخریده گیر</p><p>ای خروشیده ز دردم سنگ و آهن دم به دم</p><p>چون نجست از سنگ و آهن برق بخروشیده گیر</p><p>یک شب این دیوانه را مهمان آن زنجیر کن</p><p>ور بژولاند سر زلف تو را ژولیده گیر</p><p>ور جهان در عشق تو بدگوی من شد باک نیست</p><p>صد دروغ و افترا بر صادقی بافیده گیر</p><p>با فراقت از دو عالم چون منم مظلومتر</p><p>گر بنالد ظالم از مظلوم تو نالیده گیر</p><p>چون نلافم شمس تبریز از سگان کوی تو</p><p>بر سر شیران عالم مر مرا لافیده گیر</p><h2><a id="poem-3687" href="https://ganjoor.net/moulavi/shams/ghazalsh/sh1063">غزل شمارهٔ ۱۰۶۳</a></h2>
<p>عزم رفتن کرده‌ای چون عمر شیرین یاد دار</p><p>کرده‌ای اسب جدایی رغم ما زین یاد دار</p><p>بر زمین و چرخ روید مر تو را یاران صاف</p><p>لیک عهدی کرده‌ای با یار پیشین یاد دار</p><p>کرده‌ام تقصیرها کان مر تو را کین آورد</p><p>لیک شب‌های مرا ای یار بی‌کین یاد دار</p><p>قرص مه را هر شبی چون بر سر بالین نهی</p><p>آنک کردی زانوی ما را تو بالین یاد دار</p><p>همچو فرهاد از هوایت کوه هجران می‌کنم</p><p>ای تو را خسرو غلام و صد چو شیرین یاد دار</p><p>بر لب دریای چشمم دیده‌ای صحرای عشق</p><p>پر ز شاخ زعفران و پر ز نسرین یاد دار</p><p>التماس آتشینم سوی گردون می‌رود</p><p>جبرئیل از عرش گوید یا رب آمین یاد دار</p><p>شمس تبریزی از آن روزی که دیدم روی تو</p><p>دین من شد عشق رویت مفخر دین یاد دار</p><h2><a id="poem-3688" href="https://ganjoor.net/moulavi/shams/ghazalsh/sh1064">غزل شمارهٔ ۱۰۶۴</a></h2>
<p>مطربا در پیش شاهان چون شدستی پرده دار</p><p>برمدار اندر غزل جز پرده‌های شاهوار</p><p>بندگانشان دلخوشان و بندگیشان بی‌نشان</p><p>خوان‌هاشان بی‌خمیر و باده‌هاشان بی‌خمار</p><p>دیده بینای مطلق در میان خلق و حق</p><p>از همه خلقش گزیر و بر همه فرمان گزار</p><p>همچو خور عالم فروز و همچو گردون سرفراز</p><p>هم کلید هشت جنت هم برون از پنج و چار</p><p>سجده آرد پیش ایشان بانماز و بی‌نماز</p><p>پیش ایشان سبز گردد شوره خاک و سبزه زار</p><h2><a id="poem-3689" href="https://ganjoor.net/moulavi/shams/ghazalsh/sh1065">غزل شمارهٔ ۱۰۶۵</a></h2>
<p>یا ربا این لطف‌ها را از لبش پاینده دار</p><p>او همه لطفست جمله یا ربش پاینده دار</p><p>ای بسی حق‌ها که دارد بر شب تاریک ماه</p><p>ای خدای روز و شب تو بر شبش پاینده دار</p><p>هست منزل‌های خوش مر روح را از مذهبش</p><p>ای خدایا روح را بر مذهبش پاینده دار</p><p>طفل جان در مکتبش استاد استادان شدست</p><p>ای خدا این طفل را در مکتبش پاینده دار</p><p>لشکر دین را ز شاهم شمس تبریزی ضیاست</p><p>ای خدایا تا ابد بر موکبش پاینده دار</p><h2><a id="poem-3690" href="https://ganjoor.net/moulavi/shams/ghazalsh/sh1066">غزل شمارهٔ ۱۰۶۶</a></h2>
<p>مرحبا ای جان باقی پادشاه کامیار</p><p>روح بخش هر قران و آفتاب هر دیار</p><p>این جهان و آن جهان هر دو غلام امر تو</p><p>گر نخواهی برهمش زن ور همی‌خواهی بدار</p><p>تابشی از آفتاب فقر بر هستی بتاب</p><p>فارغ آور جملگان را از بهشت و خوف نار</p><p>وارهان مر فاخران فقر را از ننگ جان</p><p>در ره نقاش بشکن جمله این نقش و نگار</p><p>قهرمانی را که خون صد هزاران ریخته‌ست</p><p>ز آتش اقبال سرمد دود از جانش برآر</p><p>آن کسی دریابد این اسرار لطفت را که او</p><p>بی‌وجود خود برآید محو فقر از عین کار</p><p>بی‌کراهت محو گردد جان اگر بیند که او</p><p>چون زر سرخست خندان دل درون آن شرار</p><p>ای که تو از اصل کان زر و گوهر بوده‌ای</p><p>پس تو را از کیمیاهای جهان ننگست و عار</p><p>جسم خاک از شمس تبریزی چو کلی کیمیاست</p><p>تابش آن کیمیا را بر مس ایشان گمار</p><h2><a id="poem-3691" href="https://ganjoor.net/moulavi/shams/ghazalsh/sh1067">غزل شمارهٔ ۱۰۶۷</a></h2>
<p>سر برآور ای حریف و روی من بین همچو زر</p><p>جان سپر کردم ولیکن تیر کم زن بر سپر</p><p>این جگر از تیرها شد همچو پشت خارپشت</p><p>رحم کردی عشق تو گر عشق را بودی جگر</p><p>من رها کردم جگر را هرچ خواهد گو بشو</p><p>بر دهانم زن اگر من زین سخن گویم دگر</p><p>بنده ساقی عشقم مست آن دردی درد</p><p>گوشه‌ای سرمست خفتم فارغم از خیر و شر</p><p>گر بیاید غم بگویم آنک غم می‌خورد رفت</p><p>رو به بازار و ربابی از برای من بخر</p><h2><a id="poem-3692" href="https://ganjoor.net/moulavi/shams/ghazalsh/sh1068">غزل شمارهٔ ۱۰۶۸</a></h2>
<p>نیشکر باید که بندد پیش آن لب‌ها کمر</p><p>خسروی باید که نوشم زان لب شیرین شکر</p><p>بلک دریاییست عشق و موج رحمت می‌زند</p><p>ابر بفرستد به دوران و به نزدیکان گهر</p><p>صد سلام و بندگی ای جان از این مستان بخوان</p><p>جام زرین پیش آر و سیم بر ای سیمبر</p><p>پشت آنی تو که پشتش از غم و محنت شکست</p><p>آب آنی که ندارد هیچ آبی بر جگر</p><p>پخته شد نان دلی کز تف عشق تو بسوخت</p><p>شد زبردست ابد آن کز تو شد زیر و زبر</p><p>زان سر مستانش رست از خنجر قصاب مرگ</p><p>که نبودند اندر این سودا چو ساطوری دوسر</p><p>می بیار ای عشق بهر جان فرزندان خویش</p><p>محو کن اندیشه‌ها را زان شراب چون شرر</p><p>دی بدادی آنچ دادی جمع را ای میرداد</p><p>بخش امروزینه کو ای هر دمی بخشنده تر</p><p>بس کن و پرده دگر زن تا نگردد کس ملول</p><p>می پر از باغی به باغی این چنین کن پرشکر</p><h2><a id="poem-3693" href="https://ganjoor.net/moulavi/shams/ghazalsh/sh1069">غزل شمارهٔ ۱۰۶۹</a></h2>
<p>در سماع عاشقان زد فر و تابش بر اثیر</p><p>گر سماع منکران اندرنگیرد گو مگیر</p><p>قسمت حقست قومی در میان آفتاب</p><p>پای کوبانند و قومی در میان زمهریر</p><p>قسمت حقست قومی در میان آب شور</p><p>تلخ و غمگینند و قومی در میان شهد و شیر</p><p>نوبت الفقر فخری تا قیامت می‌زنند</p><p>تو که داری می‌خور و می‌ده شب و روز ای فقیر</p><p>فقر را در نور یزدان جو مجو اندر پلاس</p><p>هر برهنه مرد بودی مرد بودی نیز سیر</p><p>بانگ مرغان می‌رسد بر می‌فشانی پر و بال</p><p>لیک اگر خواهی بپری پای را برکش ز قیر</p><p>عقل تو دربند جان و طبع تو دربند نان</p><p>مغزها اندر خمار و دست‌ها اندر خمیر</p><p>عارفا گر کاهلی آمد قران کاهلان</p><p>جاء نصرالله آمد ابشروا جاء البشیر</p><p>گرمی خود را دگر جا خرج کردی ای جوان</p><p>هر کی آن جا گرم باشد این طرف باشد زحیر</p><p>گرمیی با سردیی و سردیی با گرمیی</p><p>چونک آن جا گرم بودی سردی این جا ناگزیر</p><p>لیک نومیدی رها کن گرمی حق بی‌حدست</p><p>پیش این خورشید گرمی ذره‌ای باشد سعیر</p><p>همچو مغناطیس می‌کش طالبان را بی‌زبان</p><p>بس بود بسیار گفتی ای نذیر بی‌نظیر</p><h2><a id="poem-3694" href="https://ganjoor.net/moulavi/shams/ghazalsh/sh1070">غزل شمارهٔ ۱۰۷۰</a></h2>
<p>گر به خلوت دیدمی او را به جایی سیر سیر</p><p>بی‌رقیبش دادمی من بوسه‌هایی سیر سیر</p><p>بس خطاها کرده‌ام دزدیده لیکن آرزوست</p><p>با لب ترک خطا روزی خطایی سیر سیر</p><p>تا یکی عشرت ببیند چرخ کو هرگز ندید</p><p>عشرت کدبانوی با کدخدایی سیر سیر</p><p>یک به یک بیگانگان را از میان بیرون کنید</p><p>تا کنارم گیرد آن دم آشنایی سیر سیر</p><p>دست او گیرم به میدان اندرآیم پای کوب</p><p>می‌زنم زان دست با او دست و پایی سیر سیر</p><p>ای خوشا روزی که بگشاید قبا را بند بند</p><p>تا کشم او را برهنه بی‌قبایی سیر سیر</p><p>در فراق شمس تبریزی از آن کاهید تن</p><p>تا فزاید جان‌ها را جان فزایی سیر سیر</p><h2><a id="poem-3695" href="https://ganjoor.net/moulavi/shams/ghazalsh/sh1071">غزل شمارهٔ ۱۰۷۱</a></h2>
<p>معده را پر کرده‌ای دوش از خمیر و از فطیر</p><p>خواب آمد چشم پر شد کنچ می‌جستی بگیر</p><p>بعد پرخوردن چه آید خواب غفلت یا حدث</p><p>یار بادنجان چه باشد سرکه باشد یا که سیر</p><p>سوز اگر از روح خواهی خواجه کم کن لقمه را</p><p>گوز اگر مفتوح خواهی کاسه را در پیش گیر</p><p>ای خدا جان را پذیرا کن ز رزق پاک خویش</p><p>تا نماند چون سگان مردار هر لقمه پذیر</p><p>وقت روزه از میان دل برآید ناله زار</p><p>بعد خوردن از ره زیرین گشاید پرده زیر</p><h2><a id="poem-3696" href="https://ganjoor.net/moulavi/shams/ghazalsh/sh1072">غزل شمارهٔ ۱۰۷۲</a></h2>
<p>گر خورد آن شیر عشقت خون ما را خورده گیر</p><p>ور سپارم هر دمی جان دگر بسپرده گیر</p><p>سردهم این دم توی می بی‌محابا می‌خورم</p><p>گر کسی آید برد دستار و کفشم برده گیر</p><p>گر بگوید هوشیاری زرق را پرورده‌ای</p><p>با چنین برقی پیاپی زرق را پرورده گیر</p><p>جان من طغرای باقی دارد اندر دست خویش</p><p>صورتم امروز و فرداییست او را مرده گیر</p><p>از خدا دریا همی‌خواهی و مار خشکیی</p><p>چون تو ماهی نیستی دریا به دست آورده گیر</p><p>غوره افشاری و گویی من ریاضت می‌کنم</p><p>چونک میخواره نه‌ای رو شیره افشرده گیر</p><p>صوفیان صاف را گویی که دردی خورده‌اند</p><p>صوفیان را صاف می‌دارد تو بستان درده گیر</p><p>هر شکوفه کز می ما نیست خندان بر درخت</p><p>گر چه او تازه‌ست و خندان هم کنون پژمرده گیر</p><p>شمس تبریزی تو خورشیدی و از تو چاره نیست</p><p>چونک بی‌تو شب بود استاره‌ها بشمرده گیر</p><h2><a id="poem-3697" href="https://ganjoor.net/moulavi/shams/ghazalsh/sh1073">غزل شمارهٔ ۱۰۷۳</a></h2>
<p>خوی بد دارم ملولم تو مرا معذور دار</p><p>خوی من کی خوش شود بی‌روی خوبت ای نگار</p><p>بی‌تو هستم چون زمستان خلق از من در عذاب</p><p>با تو هستم چون گلستان خوی من خوی بهار</p><p>بی‌تو بی‌عقلم ملولم هر چه گویم کژ بود</p><p>من خجل از عقل و عقل از نور رویت شرمسار</p><p>آب بد را چیست درمان باز در جیحون شدن</p><p>خوی بد را چیست درمان بازدیدن روی یار</p><p>آب جان محبوس می‌بینم در این گرداب تن</p><p>خاک را بر می‌کنم تا ره کنم سوی بحار</p><p>شربتی داری که پنهانی به نومیدان دهی</p><p>تا فغان در ناورد از حسرتش اومیدوار</p><p>چشم خود ای دل ز دلبر تا توانی برمگیر</p><p>گر ز تو گیرد کناره ور تو را گیرد کنار</p><h2><a id="poem-3698" href="https://ganjoor.net/moulavi/shams/ghazalsh/sh1074">غزل شمارهٔ ۱۰۷۴</a></h2>
<p>گرم در گفتار آمد آن صنم این الفرار</p><p>بانگ خیزاخیز آمد در عدم این الفرار</p><p>صد هزاران شعله بر در صد هزاران مشعله</p><p>کیست بر در کیست بر در هم منم این الفرار</p><p>از درون نی آن منم گویان که بر در کیست آن</p><p>هم منم بر در که حلقه می‌زنم این الفرار</p><p>هر که پندارد دو نیمم پس دو نیمش کرد قهر</p><p>ور یکی ام پس هم آب و روغنم این الفرار</p><p>چون یکی باشم که زلفم صد هزاران ظلمتست</p><p>چون دو باشم چونک ماه روشنم این الفرار</p><p>گرد خانه چند جویی تو مرا چون کاله دزد</p><p>بنگر این دزدی که شد بر روزنم این الفرار</p><p>زین قفس سر را ز هر سوراخ بیرون می‌کنم</p><p>سوی وصلت پر خود را می‌کنم این الفرار</p><p>در درون این قفس تن در سر سودا گداخت</p><p>وز قفس بیرون به هر دم گردنم این الفرار</p><p>بی‌می از شمس الحق تبریز مست گفتنم</p><p>طوطیم یا بلبلم یا سوسنم این الفرار</p><h2><a id="poem-3699" href="https://ganjoor.net/moulavi/shams/ghazalsh/sh1075">غزل شمارهٔ ۱۰۷۵</a></h2>
<p>آینه چینی تو را با زنگی اعشی چه کار</p><p>کر مادرزاد را با ناله سرنا چه کار</p><p>هر مخنث از کجا و ناز معشوق از کجا</p><p>طفلک نوزاد را با باده حمرا چه کار</p><p>دست زهره در حنی او کی سلحشوری کند</p><p>مرغ خاکی را به موج و غره دریا چه کار</p><p>بر سر چرخی که عیسی از بلندی بو نبرد</p><p>مر خرش را ای مسلمانان بر آن بالا چه کار</p><p>قوم رندانیم در کنج خرابات فنا</p><p>خواجه ما را با جهاز و مخزن و کالا چه کار</p><p>صد هزاران ساله از دیوانگی بگذشته‌ایم</p><p>چون تو افلاطون عقلی رو تو را با ما چه کار</p><p>با چنین عقل و دل آیی سوی قطاعان راه</p><p>تاجر ترسنده را اندر چنین غوغا چه کار</p><p>زخم شمشیرست این جا زخم زوبین هر طرف</p><p>جمع خاتونان نازک ساق رعنا را چه کار</p><p>رستمان امروز اندر خون خود غلطان شدند</p><p>زالکان پیر را با قامت دوتا چه کار</p><p>عاشقان را منبلان دان زخم خوار و زخم دوست</p><p>عاشقان عافیت را با چنین سودا چه کار</p><p>عاشقان بوالعجب تا کشته‌تر خود زنده تر</p><p>در جهان عشق باقی مرگ را حاشا چه کار</p><p>وانگهی این مست عشق اندر هوای شمس دین</p><p>رفته تبریز و شنیده رو تو را آن جا چه کار</p><p>از ورای هر دو عالم بانگ آید روح را</p><p>پس تو را با شمس دین باقی اعلا چه کار</p><h2><a id="poem-3700" href="https://ganjoor.net/moulavi/shams/ghazalsh/sh1076">غزل شمارهٔ ۱۰۷۶</a></h2>
<p>لحظه لحظه می برون آمد ز پرده شهریار</p><p>باز اندر پرده می‌شد همچنین تا هشت بار</p><p>ساعتی بیرونیان را می‌ربود از عقل و دل</p><p>ساعتی اهل حرم را می‌ببرد از هوش و کار</p><p>دفتری از سحر مطلق پیش چشمش باز بود</p><p>گردشی از گردش او در دل هر بی‌قرار</p><p>گاه از نوک قلم سوداش نقشی می‌کشید</p><p>گاه از سرنای عشقش عقل مسکین سنگسار</p><p>چونک شب شد ز آتش رخسار شمعی برفروخت</p><p>تا دو صد پروانه جان را پدید آمد مدار</p><p>چون ز شب نیمی بشد مستان همه بیخود شدند</p><p>ما بماندیم و شب و شمع و شراب و آن نگار</p><p>مای ما هم خفته بود و برده زحمت از میان</p><p>مای ما با مای او گشته کنار اندر کنار</p><p>چون سحر این مای ما مشتاق آن ما گشته بود</p><p>ما درآمد سایه وار و شد برون آن مای یار</p><p>شمس تبریزی برفت اما شعاع روی او</p><p>هر طرف نوری دهد آن را که هستش اختیار</p><h2><a id="poem-3701" href="https://ganjoor.net/moulavi/shams/ghazalsh/sh1077">غزل شمارهٔ ۱۰۷۷</a></h2>
<p>از کنار خویش یابم هر دمی من بوی یار</p><p>چون نگیرم خویش را من هر شبی اندر کنار</p><p>دوش باغ عشق بودم آن هوس بر سر دوید</p><p>مهر او از دیده برزد تا روان شد جویبار</p><p>هر گل خندان که رویید از لب آن جوی مهر</p><p>رسته بود از خار هستی جسته بود از ذوالفقار</p><p>هر درخت و هر گیاهی در چمن رقصان شده</p><p>لیک اندر چشم عامه بسته بود و برقرار</p><p>ناگهان اندررسید از یک طرف آن سرو ما</p><p>تا که بیخود گشت باغ و دست بر هم زد چنار</p><p>رو چو آتش می‌چو آتش عشق آتش هر سه خوش</p><p>جان ز آتش‌های درهم پرفغان این الفرار</p><p>در جهان وحدت حق این عدد را گنج نیست</p><p>وین عدد هست از ضرورت در جهان پنج و چار</p><p>صد هزاران سیب شیرین بشمری در دست خویش</p><p>گر یکی خواهی که گردد جمله را در هم فشار</p><p>صد هزاران دانه انگور از حجاب پوست شد</p><p>چون نماند پوست ماند باده‌های شهریار</p><p>بی‌شمار حرف‌ها این نطق در دل بین که چیست</p><p>ساده رنگی نیست شکلی آمده از اصل کار</p><p>شمس تبریزی نشسته شاهوار و پیش او</p><p>شعر من صف‌ها زده چون بندگان اختیار</p><h2><a id="poem-3702" href="https://ganjoor.net/moulavi/shams/ghazalsh/sh1078">غزل شمارهٔ ۱۰۷۸</a></h2>
<p>شادیی کان از جهان اندر دلت آید مخر</p><p>شادیی کان از دلت آید زهی کان شکر</p><p>بازخر جان مرا زین هر دو فراش ای خدا</p><p>پهلوی اصحاب کهفم خوش بخسبان بی‌خبر</p><p>سایه شادیست غم غم در پی شادی دود</p><p>ترک شادی کن که این دو نسکلد از همدگر</p><p>در پی روزست شب و اندر پی شادیست غم</p><p>چون بدیدی روز دان کز شب نتان کردن حذر</p><p>تا پی غم می‌دوی شادی پی تو می‌دود</p><p>چون پی شادی روی تو غم بود بر ره گذر</p><p>یاد می‌کن آن نهنگی را که ما را درکشد</p><p>تا نماند فهم و وهم و خوب و زشت و خشک و تر</p><p>همچو شمع نخل بندان کآتشش در خود کشد</p><p>کاغذ پرنقش و صورت درفتد در آب در</p><h2><a id="poem-3703" href="https://ganjoor.net/moulavi/shams/ghazalsh/sh1079">غزل شمارهٔ ۱۰۷۹</a></h2>
<p>بهر شهوت جان خود را می‌دهی همچون ستور</p><p>وز برای جان خود که می‌دهی وانگه به زور</p><p>می‌ستانی از خسان تا وادهی ده چارده</p><p>در هوای شاهدی و لقمه‌ای ای بی‌حضور</p><p>آن سبدکش می‌کشد آن لقمه‌ها را تون به تون</p><p>می‌دواند مرده کش مر شاهدت را گور گور</p><p>لقمه‌ات مردار آمد شاهدت هم مرده‌ای</p><p>در میان این دو مرده چون نمی‌باشی نفور</p><p>چشم آخر را ببند و چشم آخر برگشا</p><p>آخر هر چیز بنگر تا بگیرد چشم نور</p><h2><a id="poem-3704" href="https://ganjoor.net/moulavi/shams/ghazalsh/sh1080">غزل شمارهٔ ۱۰۸۰</a></h2>
<p>ساقیا هستند خلقان از می ما دور دور</p><p>زان جمال و زان کمال و فر و سیما دور دور</p><p>گر چه پیر کهنه‌ای در حکمت و ذوق و صفا</p><p>از شراب صاف ما هستی تو پیرا دور دور</p><p>چونک بینایان نمی‌بینند رنگ جام را</p><p>عقل خود داند که باشد جان اعمی دور دور</p><p>چون صریح و رمز قاضی می‌نداند جان او</p><p>دور باشد از دل او رمز و ایما دور دور</p><p>تا نبرد تیغ شمس الحق زنار تو را</p><p>جان تو باشد از آن لطف و چلیپا دور دور</p><p>تا ز خوبی بتان خالی نگردد جان تو</p><p>باشی از رخسار آن دلدار زیبا دور دور</p><p>گر چه اندر بزم شاهان تو بدی سرده ولیک</p><p>چون در این بزم اندرآیی باشی این جا دور دور</p><p>تو شنیدی قرب موسی طور سینا نور حق</p><p>در حضور خضر بود آن طور سینا دور دور</p><p>سقف مینا گر چه بس عالیست پیش چشم تو</p><p>لیک پیش رفعتش بد سقف مینا دور دور</p><p>ای گران جان یا سبک شو یا برو از بزم ما</p><p>یا مکن مانند خود از عیش ما را دور دور</p><p>مطرب عشاق بهر من زن این نادر نوا</p><p>زانک هست از گوش کر این بانگ سرنا دور دور</p><h2><a id="poem-3705" href="https://ganjoor.net/moulavi/shams/ghazalsh/sh1081">غزل شمارهٔ ۱۰۸۱</a></h2>
<p>ای صبا حالی ز خد و خال شمس الدین بیار</p><p>عنبر و مشک ختن از چین به قسطنطین بیار</p><p>گر سلامی از لب شیرین او داری بگو</p><p>ور پیامی از دل سنگین او داری بیار</p><p>سر چه باشد تا فدای پای شمس الدین کنم</p><p>نام شمس الدین بگو تا جان کنم بر او نثار</p><p>خلعت خیر و لباس از عشق او دارد دلم</p><p>حسن شمس الدین دثار و عشق شمس الدین شعار</p><p>ما به بوی شمس دین سرخوش شدیم و می‌رویم</p><p>ما ز جام شمس دین مستیم ساقی می میار</p><p>ما دماغ از بوی شمس الدین معطر کرده‌ایم</p><p>فارغیم از بوی عود و عنبر و مشک تتار</p><p>شمس دین بر دل مقیم و شمس دین بر جان کریم</p><p>شمس دین در یتیم و شمس دین نقد عیار</p><p>من نه تنها می‌سرایم شمس دین و شمس دین</p><p>می‌سراید عندلیب از باغ و کبک از کوهسار</p><p>حسن حوران شمس دین و باغ رضوان شمس دین</p><p>عین انسان شمس دین و شمس دین فخر کبار</p><p>روز روشن شمس دین و چرخ گردان شمس دین</p><p>گوهر کان شمس دین و شمس دین لیل و نهار</p><p>شمس دین جام جمست و شمس دین بحر عظیم</p><p>شمس دین عیسی دم است و شمس دین یوسف عذار</p><p>از خدا خواهم ز جان خوش دولتی با او نهان</p><p>جان ما اندر میان و شمس دین اندر کنار</p><p>شمس دین خوشتر ز جان و شمس دین شکرستان</p><p>شمس دین سرو روان و شمس دین باغ و بهار</p><p>شمس دین نقل و شراب و شمس دین چنگ و رباب</p><p>شمس دین خمر و خمار و شمس دین هم نور و نار</p><p>نی خماری کز وی آید انده و حزن و ندم</p><p>آن خمار شمس دین کز وی فزاید افتخار</p><p>ای دلیل بی‌دلان و ای رسول عاشقان</p><p>شمس تبریزی بیا زنهار دست از ما مدار</p><h2><a id="poem-3706" href="https://ganjoor.net/moulavi/shams/ghazalsh/sh1082">غزل شمارهٔ ۱۰۸۲</a></h2>
<p>عقل بند ره روان و عاشقانست ای پسر</p><p>بند بشکن ره عیان اندر عیانست ای پسر</p><p>عقل بند و دل فریب و تن غرور و جان حجاب</p><p>راه از این جمله گرانی‌ها نهانست ای پسر</p><p>چون ز عقل و جان و دل برخاستی بیرون شدی</p><p>این یقین و این عیان هم در گمانست ای پسر</p><p>مرد کو از خود نرفتست او نه مردست ای پسر</p><p>عشق کان از جان نباشد آفسانست ای پسر</p><p>سینه خود را هدف کن پیش تیر حکم او</p><p>هین که تیر حکم او اندر کمانست ای پسر</p><p>سینه‌ای کز زخم تیر جذبه او خسته شد</p><p>بر جبین و چهره او صد نشانست ای پسر</p><p>گر روی بر آسمان هفتمین ادریس وار</p><p>عشق جانان سخت نیکونردبانست ای پسر</p><p>هر طرف که کاروانی نازنازان می‌رود</p><p>عشق را بنگر که قبله کاروانست ای پسر</p><p>سایه افکندست عشقش همچو دامی بر زمین</p><p>عشق چون صیاد او بر آسمانست ای پسر</p><p>عشق را از من مپرس از کس مپرس از عشق پرس</p><p>عشق در گفتن چو ابر درفشانست ای پسر</p><p>ترجمانی من و صد چون منش محتاج نیست</p><p>در حقایق عشق خود را ترجمانست ای پسر</p><p>عشق کار خفتگان و نازکان نرم نیست</p><p>عشق کار پردلان و پهلوانست ای پسر</p><p>هر کی او مر عاشقان و صادقان را بنده شد</p><p>خسرو و شاهنشه و صاحب قرانست ای پسر</p><p>این جهان پرفسون از عشق تا نفریبدت</p><p>کاین جهان بی‌وفا از تو جهانست ای پسر</p><p>بیت‌های این غزل گر شد دراز از وصل‌ها</p><p>پرده دیگر شد ولی معنی همانست ای پسر</p><p>هین دهان بربند و خامش کن از این پس چون صدف</p><p>کاین زیانت در حقیقت خصم جانست ای پسر</p><h2><a id="poem-3707" href="https://ganjoor.net/moulavi/shams/ghazalsh/sh1083">غزل شمارهٔ ۱۰۸۳</a></h2>
<p>هله زیرک هله زیرک هله زیرک زوتر</p><p>هله کز جنبش ساقی بدود باده به سر بر</p><p>بدود روح پیاده سر گنجینه گشاده</p><p>رخ چون زهره نهاده غلطی روی قمر بر</p><p>هله منشین و میاسا بهل این صبر و مواسا</p><p>بگزین جهد و مقاسا که چو دیکم به شرر بر</p><p>اگرم عشوه پرستی سر هر راه نبستی</p><p>شب من روز شدستی زده رایت به سحر بر</p><p>هله برجه هله برجه که ز خورشید سفر به</p><p>قدم از خانه به در نه همگان را به سفر بر</p><p>سفر راه نهان کن سفر از جسم به جان کن</p><p>ز فرات آب روان کن بزن آن آب خضر بر</p><p>دم بلبل چو شنیدی سوی گلزار دویدی</p><p>چو بدان باغ رسیدی بدو اکنون به شجر بر</p><p>به شجر بر هله برگو مثل فاخته کوکو</p><p>که طلبکار بدین خو نزند کف به خبر بر</p><h2><a id="poem-3708" href="https://ganjoor.net/moulavi/shams/ghazalsh/sh1084">غزل شمارهٔ ۱۰۸۴</a></h2>
<p>مه روزه اندرآمد هله ای بت چو شکر</p><p>گه بوسه است تنها نه کنار و چیز دیگر</p><p>بنشین نظاره می‌کن ز خورش کناره می‌کن</p><p>دو هزار خشک لب بین به کنار حوض کوثر</p><p>اگر آتش است روزه تو زلال بین نه کوزه</p><p>تری دماغت آرد چو شراب همچو آذر</p><p>چو عجوزه گشت گریان شه روزه گشت خندان</p><p>دل نور گشت فربه تن موم گشت لاغر</p><p>رخ عاشقان مزعفر رخ جان و عقل احمر</p><p>منگر برون شیشه بنگر درون ساغر</p><p>همه مست و خوش شکفته رمضان ز یاد رفته</p><p>به وثاق ساقی خود بزدیم حلقه بر در</p><p>چو بدید مست ما را بگزید دست‌ها را</p><p>سر خود چنین چنین کرد و بتافت روز معشر</p><p>ز میانه گفت مستی خوش و شوخ و می‌پرستی</p><p>که کی گوید اینک روزه شکند ز قند و شکر</p><p>شکر از لبان عیسی که بود حیات موتی</p><p>که ز ذوق باز ماند دهن نکیر و منکر</p><p>تو اگر خراب و مستی به من آ که از منستی</p><p>و اگر خمار یاری سخنی شنو مخمر</p><p>چو خوشی چه خوش نهادی به کدام روز زادی</p><p>به کدام دست کردت قلم قضا مصور</p><p>تن تو حجاب عزت پس او هزار جنت</p><p>شکران و ماه رویان همه همچو مه مطهر</p><p>هله مطرب شکرلب برسان صدا به کوکب</p><p>که ز صید بازآمد شه ما خوش و مظفر</p><p>ز تو هر صباح عیدی ز تو هر شبست قدری</p><p>نه چو قدر عامیانه که شبی بود مقدر</p><p>تو بگو سخن که جانی قصصات آسمانی</p><p>که کلام تست صافی و حدیث من مکدر</p><h2><a id="poem-3709" href="https://ganjoor.net/moulavi/shams/ghazalsh/sh1085">غزل شمارهٔ ۱۰۸۵</a></h2>
<p>همه صیدها بکردی هله میر بار دیگر</p><p>سگ خویش را رها کن که کند شکار دیگر</p><p>همه غوطه‌ها بخوردی همه کارها بکردی</p><p>منشین ز پای یک دم که بماند کار دیگر</p><p>همه نقدها شمردی به وکیل درسپردی</p><p>بشنو از این محاسب عدد و شمار دیگر</p><p>تو بسی سمن بران را به کنار درگرفتی</p><p>نفسی کنار بگشا بنگر کنار دیگر</p><p>خنک آن قماربازی که بباخت آن چه بودش</p><p>بنماند هیچش الا هوس قمار دیگر</p><p>تو به مرگ و زندگانی هله تا جز او ندانی</p><p>نه چو روسپی که هر شب کشد او بیار دیگر</p><p>نظرش به سوی هر کس به مثال چشم نرگس</p><p>بودش ز هر حریفی طرب و خمار دیگر</p><p>همه عمر خوار باشد چو بر دو یار باشد</p><p>هله تا تو رو نیاری سوی پشت دار دیگر</p><p>که اگر بتان چنین‌اند ز شه تو خوشه چینند</p><p>نبدست مرغ جان را به جز او مطار دیگر</p><h2><a id="poem-3710" href="https://ganjoor.net/moulavi/shams/ghazalsh/sh1086">غزل شمارهٔ ۱۰۸۶</a></h2>
<p>هله زیرک هله زیرک هله زیرک هله زوتر</p><p>هله کز جنبش تو کار همه نیکوتر</p><p>بدوان از پی مردان بنگر از چپ و راست</p><p>جسته از سنگ ستاره ز قمر مه روتر</p><p>یک به یک پیش تو آیند چو از جا بروی</p><p>همچو من بسته کمرها ز شکر خوش خوتر</p><p>در گلشن بگشاید ز درون صورت عشق</p><p>صورتش چون گل سرخ از گل تر خوش بوتر</p><p>عشق داوود شود آهن از او نرم شود</p><p>شیر آهو شود آن جا وزو آهوتر</p><p>هر یکی ذره شود عیسی و عیسی نفسی</p><p>مرگ جان بخش شود بلک ز جان دلجوتر</p><p>اندر آن حال اگر ماه ببوسد لب تو</p><p>گوییش خیز برو از بر ما آن سوتر</p><p>دل من پرسخنست ار چه دهان بربستم</p><p>تا بگوید خردی کوست ز ما خوشگوتر</p><h2><a id="poem-3711" href="https://ganjoor.net/moulavi/shams/ghazalsh/sh1087">غزل شمارهٔ ۱۰۸۷</a></h2>
<p>بده آن باده به ما باده به ما اولیتر</p><p>هر چه خواهی بکنی لیک وفا اولیتر</p><p>سر مردان چه کند خوبتر از سجده تو</p><p>مسجد عیسی ز جان سقف سما اولیتر</p><p>یک فسون خوان صنما در دل مجنون بردم</p><p>غنج‌های چو صبی را نه صبا اولیتر</p><p>عقل را قبله کند آنک جمال تو ندید</p><p>در کف کور ز قندیل عطا اولیتر</p><p>تو عطا می ده و از چرخ ندا می‌آید</p><p>که ز دریا و ز خورشید عطا اولیتر</p><p>لطف‌ها کرده‌ای امروز دو تا کن آن را</p><p>چونک در چنگ نیایی تو دوتا اولیتر</p><p>چونک خورشید برآید بگریزد سرما</p><p>هر کی سردست از او پشت و قفا اولیتر</p><p>تا بدیدم چمنت ز آب و گیا ببریدم</p><p>آن ستورست که در آب و گیا اولیتر</p><p>سادگی را ببرد گر چه سخن نقش خوشست</p><p>بر رخ آینه از نقش صفا اولیتر</p><p>صورت کون تویی آینه کون تویی</p><p>داد آینه به تصویر بقا اولیتر</p><p>خمش این طبل مزن تیغ بزن وقت غزاست</p><p>طبل اگر پشت سپاهست غزا اولیتر</p><h2><a id="poem-3712" href="https://ganjoor.net/moulavi/shams/ghazalsh/sh1088">غزل شمارهٔ ۱۰۸۸</a></h2>
<p>سر فروکن به سحر کز سر بازار نظر</p><p>طبله کالبد آورده‌ام آخر بنگر</p><p>بر سر کوی تو پرطبله من بین و بخر</p><p>شانه‌ها و شبه‌ها و سره روغن‌ها تر</p><p>شبه من غم تو روغن من مرهم تو</p><p>شانه‌ام محرم آن زلف پر از فتنه و شر</p><p>از فراقت تلفم گشته خیالت علفم</p><p>که دلم را شکمی شد ز تو پرجوع بقر</p><p>من ندانم چه کسم کز شکرت پرهوسم</p><p>ای مگس‌ها شده از ذوق شکرهات شکر</p><p>پرده بردار صبا از بر آن شهره قبا</p><p>تا ز سیمین بر او گردد کارم همه زر</p><p>چند گویی تو بجو یار وزو دست بشو</p><p>در دو عالم نبود یار مرا یار دگر</p><p>چون خرد ماند و دل با من ای خواجه بهل</p><p>ماه و خورشید که دیدست در اعضای بشر</p><p>چون که در جان منی شسته به چشمان منی</p><p>شمس تبریز خداوند تو چونی به سفر</p><h2><a id="poem-3713" href="https://ganjoor.net/moulavi/shams/ghazalsh/sh1089">غزل شمارهٔ ۱۰۸۹</a></h2>
<p>هین که آمد به سر کوی تو مجنون دگر</p><p>هین که آمد به تماشای تو دل خون دگر</p><p>عاشق روی تو را گنبد گردون نکشد</p><p>مگرش جای دهی بر سر گردون دگر</p><p>عاشق تو نخورد حیله و افسون کسی</p><p>تو بخوان و تو بدم بر دلش افسون دگر</p><p>عشق روی تو به شش سوی جهان دام دلست</p><p>که ندیدند چنان رخ رخ گلگون دگر</p><p>رحمتی کن تو بر آن مرغ که در دام افتاد</p><p>که ندارد چو تو شاهنشه بی‌چون دگر</p><p>کو در این خانه یکی سوخته مفتونی</p><p>که به شب‌ها شنود ناله مفتون دگر</p><p>از پس نیشکرت اشک چو اطلس بارم</p><p>چاره‌ام نیست جز این اطلس و اکسون دگر</p><h2><a id="poem-3714" href="https://ganjoor.net/moulavi/shams/ghazalsh/sh1090">غزل شمارهٔ ۱۰۹۰</a></h2>
<p>صنما این چه گمانست فرودست حقیر</p><p>تا بدین حد مکن و جان مرا خوار مگیر</p><p>کوه را که کند اندر نظر مرد قضا</p><p>کاه را کوه کند ذاک علی الله یسیر</p><p>خنک آن چشم که گوهر ز خسی بشناسد</p><p>خنک آن قافله‌ای که بودش دوست خفیر</p><p>حاکمی هر چه تو نامم بنهی خشنودم</p><p>جان پاک تو که جان از تو شکورست و شکیر</p><p>ماه را گر تو حبش نام نهی سجده کند</p><p>سرو را چنبر خوانی نکند هیچ نفیر</p><p>زانک دشنام تو بهتر ز ثناهای جهان</p><p>ز کجا بانگ سگان و ز کجا شیر زئیر</p><p>ای که بطال تو بهتر ز همه مشتغلان</p><p>جز تو جمله همه لاست از آنیم فقیر</p><p>تاج زرین بده و سیلی آن یار بخر</p><p>ور کسی نشنود این را انما انت نذیر</p><p>بر قفای تو چو باشد اثر سیلی دوست</p><p>بوسه‌ها یابد رویت ز نگاران ضمیر</p><p>مرد دنیا عدمی را حشمی پندارد</p><p>عمر در کار عدم کی کند ای دوست بصیر</p><p>رفت مردی به طبیبی به کله درد شکم</p><p>گفت او را تو چه خوردی که برستست زحیر</p><p>بیشتر رنج که آید همه از فعل گلوست</p><p>گفت من سوخته نان خوردم از پست فطیر</p><p>گفت سنقر برو آن کحل عزیزی به من آر</p><p>گفت درد شکم و کحل خه ای شیخ کبیر</p><p>گفت تا چشم تو مر سوخته را بشناسد</p><p>تا ننوشی تو دگر سوخته ای نیم ضریر</p><p>نیست را هست گمان برده‌ای از ظلمت چشم</p><p>چشمت از خاک در شاه شود خوب و منیر</p><p>هله ای شارح دل‌ها تو بگو شرح غزل</p><p>من اگر شرح کنم نیز برنجد دل میر</p><h2><a id="poem-3715" href="https://ganjoor.net/moulavi/shams/ghazalsh/sh1091">غزل شمارهٔ ۱۰۹۱</a></h2>
<p>نه که مهمان غریبم تو مرا یار مگیر</p><p>نه که فلاح توام سرور و سالار مگیر</p><p>نه که همسایه آن سایه احسان توام</p><p>تو مرا همسفر و مشفق و غمخوار مگیر</p><p>شربت رحمت تو بر همگان گردانست</p><p>تو مرا تشنه و مستسقی و بیمار مگیر</p><p>نه که هر سنگ ز خورشید نصیبی دارد</p><p>تو مرا منتظر و کشته دیدار مگیر</p><p>نه که لطف تو گنه سوز گنه کارانست</p><p>تو مرا تایب و مستغفر غفار مگیر</p><p>نه که هر مرغ به بال و پر تو می‌پرد</p><p>تو مرا صعوه شمر جعفر طیار مگیر</p><p>به دو صد پر نتوان بی‌مددت پریدن</p><p>تو مرا زیر چنین دام گرفتار مگیر</p><p>خفتگان را نه تماشای نهان می‌بخشی</p><p>تو مرا خفته شمر حاضر و بیدار مگیر</p><p>نه که بوی جگر پخته ز من می‌آید</p><p>مدد اشک من و زردی رخسار مگیر</p><p>نه که مجنون ز تو زان سوی خرد باغی یافت</p><p>از جنون خوش شد و می‌گفت خرد زار مگیر</p><p>با جنون تو خوشم تا که فنون را چه کنم</p><p>چون تو همخوابه شدی بستر هموار مگیر</p><p>چشم مست تو خرابی دل و عقل همه‌ست</p><p>عارض چون قمر و رنگ چو گلنار مگیر</p><p>قامت عرعریت قامت ما دوتا کرد</p><p>نادری ذقن و زلف چو زنار مگیر</p><p>این تصاویر همه خود صور عشق بود</p><p>عشق بی‌صورت چون قلزم زخار مگیر</p><p>خرمن خاکم و آن ماه بگردم گردان</p><p>تو مرا همتک این گنبد دوار مگیر</p><p>من به کوی تو خوشم خانه من ویران گیر</p><p>من به بوی تو خوشم نافه تاتار مگیر</p><p>میکده‌ست این سر من ساغر می گو بشکن</p><p>چون زرست این رخ من زر به خروار مگیر</p><p>چون دلم بتکده شد آزر گو بت متراش</p><p>چون سرم معصره شد خانه خمار مگیر</p><p>کفر و اسلام کنون آمد و عشق از ازلست</p><p>کافری را که کشد عشق ز کفار مگیر</p><p>بانگ بلبل شنو ای گوش بهل نعره خر</p><p>در گلستان نگر ای چشم و پی خار مگیر</p><p>بس کن و طبل مزن گفت برای غیرست</p><p>من خود اغیار خودم دامن اغیار مگیر</p><h2><a id="poem-3716" href="https://ganjoor.net/moulavi/shams/ghazalsh/sh1092">غزل شمارهٔ ۱۰۹۲</a></h2>
<p>اختران را شب وصلست و نثارست و نثار</p><p>چون سوی چرخ عروسیست ز ماه ده و چار</p><p>زهره در خویش نگنجد ز نواهای لطیف</p><p>همچو بلبل که شود مست ز گل فصل بهار</p><p>جدی را بین به کرشمه به اسد می‌نگرد</p><p>حوت را بین که ز دریا چه برآورد غبار</p><p>مشتری اسب دوانید سوی پیر زحل</p><p>که جوانی تو ز سر گیر و بر او مژده بیار</p><p>کف مریخ که پرخون بود از قبضه تیغ</p><p>گشت جان بخش چو خورشید مشرف آثار</p><p>دلو گردون چو از آن آب حیات آمد پر</p><p>شود آن سنبله خشک از او گوهربار</p><p>جوز پرمغز ز میزان و شکستن نرمد</p><p>حمل از مادر خود کی بگریزد به نفار</p><p>تیر غمزه چو رسید از سوی مه بر دل قوس</p><p>شب روی پیشه گرفت از هوسش عقرب وار</p><p>اندر این عید برو گاو فلک قربان کن</p><p>گر نه‌ای چون سرطان در وحلی کژرفتار</p><p>این فلک هست سطرلاب و حقیقت عشقست</p><p>هر چه گوییم از این گوش سوی معنی دار</p><p>شمس تبریز در آن صبح که تو درتابی</p><p>روز روشن شود از روی چو ماهت شب تار</p><h2><a id="poem-3717" href="https://ganjoor.net/moulavi/shams/ghazalsh/sh1093">غزل شمارهٔ ۱۰۹۳</a></h2>
<p>روستایی بچه‌ای هست درون بازار</p><p>دغلی لاف زنی سخره کنی بس عیار</p><p>که از او محتسب و مهتر بازار بدرد</p><p>در فغانند از او از فقعی تا عطار</p><p>چون بگویند چرا می‌کنی این ویرانی</p><p>دست کوته کن و دم درکش و شرمی می‌دار</p><p>او دو صد عهد کند گوید من بس کردم</p><p>توبه کردم نتراشم ز شما چون نجار</p><p>بعد از این بد نکنم عاقل و هوشیار شدم</p><p>که مرا زخم رسید از بد و گشتم بیدار</p><p>باز در حین ببرد از بر همسایه گرو</p><p>بخورد بامی و چنگی همه با خمر و خمار</p><p>خویشتن را به کناری فکند رنجوری</p><p>که به یک ساله تب تیز بود گشته نزار</p><p>این هم از مکر که تا درفکند مسکینی</p><p>که بر او رحم کند او به گمان و پندار</p><p>پس بگوید که مرا مکنت چندین سیم است</p><p>پیش هر کس به فلان جای و نقدی بسیار</p><p>هر که زین رنج مرا باز یکی یارانه</p><p>بکند در عوض آن بکنم من صد بار</p><p>تا از این شیفته سر نیز تراشی بکند</p><p>به طریق گرو و وام به چار و ناچار</p><p>چون بداند برود خاک کند بر سر او</p><p>جامه زد چاک به زنهار از این بی‌زنهار</p><p>چون شود قصد که گیرند بپوشد ازرق</p><p>صوفیی گردد صافی صفت بی‌آزار</p><p>یک زبان دارد صد گز که به ظاهر سگزست</p><p>چون به زخمش نگری باشد چاهی پرمار</p><p>به گهی کز سر عشرت لطف آغاز کند</p><p>شکرابت دهد او از شکر آن گفتار</p><p>همه مهر و کرم و خاکی و عشق انگیزی</p><p>که بجوشد دل تو وز تو رود جمله قرار</p><p>و گهی از سر فضل و هنر آغاز کند</p><p>که بگویی تو که لقمان زمانست به کار</p><p>تا که از زهد و تقزز سخن آغاز کند</p><p>سر و گردن بتراشد چو کدو یا چو خیار</p><p>روزی از معرفت و فقه بسوزد ما را</p><p>که بگویم که جنیدست و ز شیخان کبار</p><p>چون بکاوی دغلی گنده بغل مکاری</p><p>آفتی مزبله‌ای جمله شکم طبلی خوار</p><p>هیچ کاری نه از او جمله شکم خواری و بس</p><p>پس از آن گشت به هر مصطبه او اشکم خوار</p><p>محتسب کو ز کفایت چو نظام الملکست</p><p>کرد از مکر چنین کس رخ خود در دیوار</p><p>زاری آغاز کند او که همه خرد و بزرگ</p><p>همه یاریش کنند ار چه بدیدند یسار</p><p>محتسب عقل تو است دان که صفاتت بازار</p><p>وان دغل هست در او نفس پلید مکار</p><p>چون همه از کف او عاجز و مسکین گشتند</p><p>جمله گفتند که سحرست فن این طرار</p><p>چونک سحرست نتانیم مگر یک حیله</p><p>برویم از کف او نزد خداوند کبار</p><p>صاحب دید و بصیرت شه ما شمس الدین</p><p>که از او گشت رخ روح چو صد روی نگار</p><p>چو از او داد بخواهیم از این بیدادی</p><p>او به یک لحظه رهاند همه را از آزار</p><p>که اگر هیبت او دیو پری نشناسد</p><p>هر یکی زاهد عصری شود و اهل وقار</p><p>برهندی همه از ظلمت این نفس لئیم</p><p>گر از او یک نظری فضل بتابند بهار</p><p>خاک تبریز که از وی چو حریم حرم است</p><p>بس از او برخورد آن جان و روان زوار</p><h2><a id="poem-3718" href="https://ganjoor.net/moulavi/shams/ghazalsh/sh1094">غزل شمارهٔ ۱۰۹۴</a></h2>
<p>پر ده آن جام می را ساقیا بار دیگر</p><p>نیست در دین و دنیا همچو تو یار دیگر</p><p>کفر دان در طریقت جهل دان در حقیقت</p><p>جز تماشای رویت پیشه و کار دیگر</p><p>تا تو آن رخ نمودی عقل و ایمان ربودی</p><p>هست منصور جان را هر طرف دار دیگر</p><p>جان ز تو گشت شیدا دل ز تو گشت دریا</p><p>کی کند التفاتی دل به دلدار دیگر</p><p>جز به بغداد کویت یا خوش آباد رویت</p><p>نیست هر دم فلک را جز که پیکار دیگر</p><p>در خرابات مردان جام جانست گردان</p><p>نیست مانند ایشان هیچ خمار دیگر</p><p>همتی دار عالی کان شه لاابالی</p><p>غیر انبار دنیا دارد انبار دیگر</p><p>پاره‌ای چون برانی اندر این ره بدانی</p><p>غیر این گلستان‌ها باغ و گلزار دیگر</p><p>پا به مردی فشردی سر سلامت ببردی</p><p>رفت دستار بستان شصت دستار دیگر</p><p>دل مرا برد ناگه سوی آن شهره خرگه</p><p>من گرفتار گشتم دل گرفتار دیگر</p><p>روز چون عذر آری شب سر خواب خاری</p><p>پای ما تا چه گردد هر دم از خار دیگر</p><p>جز که در عشق صانع عمر هرزه‌ست و ضایع</p><p>ژاژ دان در طریقت فعل و گفتار دیگر</p><p>بخت اینست و دولت عیش اینست و عشرت</p><p>کو جز این عشق و سودا سود و بازار دیگر</p><p>گفتمش دل ببردی تا کجاها سپردی</p><p>گفت نی من نبردم برد عیار دیگر</p><p>گفتمش من نترسم من هم از دل بپرسم</p><p>دل بگوید نماند شک و انکار دیگر</p><p>راستی گوی ای جان عاشقان را مرنجان</p><p>جز تو در دلربایان کو دل افشار دیگر</p><p>چون کمالات فانی هستشان این امانی</p><p>که به هر دم نمایند لطف و ایثار دیگر</p><p>پس کمالات آن را کو نگارد جهان را</p><p>چون تقاضا نباشد عشق و هنجار دیگر</p><p>بحر از این روی جوشد مرغ از این رو خروشد</p><p>تا در این دام افتد هر دم آشکار دیگر</p><p>چون خدا این جهان را کرد چون گنج پیدا</p><p>هر سری پر ز سودا دارد اظهار دیگر</p><p>هر کجا خوش نگاری روز و شب بی‌قراری</p><p>جوید او حسن خود را نوخریدار دیگر</p><p>هر کجا ماه رویی هر کجا مشک بویی</p><p>مشتری وار جوید عاشقی زار دیگر</p><p>این نفس مست اویم روز دیگر بگویم</p><p>هم بر این پرده تر با تو اسرار دیگر</p><p>بس کن و طبل کم زن کاندر این باغ و گلشن</p><p>هست پهلوی طبلت بیست نعار دیگر</p><h2><a id="poem-3719" href="https://ganjoor.net/moulavi/shams/ghazalsh/sh1095">غزل شمارهٔ ۱۰۹۵</a></h2>
<p>داد جاروبی به دستم آن نگار</p><p>گفت کز دریا برانگیزان غبار</p><p>باز آن جاروب را ز آتش بسوخت</p><p>گفت کز آتش تو جاروبی برآر</p><p>کردم از حیرت سجودی پیش او</p><p>گفت بی‌ساجد سجودی خوش بیار</p><p>آه بی‌ساجد سجودی چون بود</p><p>گفت بی‌چون باشد و بی‌خارخار</p><p>گردنک را پیش کردم گفتمش</p><p>ساجدی را سر ببر از ذوالفقار</p><p>تیغ تا او بیش زد سر بیش شد</p><p>تا برست از گردنم سر صد هزار</p><p>من چراغ و هر سرم همچون فتیل</p><p>هر طرف اندر گرفته از شرار</p><p>شمع‌ها می‌ورشد از سرهای من</p><p>شرق تا مغرب گرفته از قطار</p><p>شرق و مغرب چیست اندر لامکان</p><p>گلخنی تاریک و حمامی به کار</p><p>ای مزاجت سرد کو تاسه دلت</p><p>اندر این گرمابه تا کی این قرار</p><p>برشو از گرمابه و گلخن مرو</p><p>جامه کن دربنگر آن نقش و نگار</p><p>تا ببینی نقش‌های دلربا</p><p>تا ببینی رنگ‌های لاله زار</p><p>چون بدیدی سوی روزن درنگر</p><p>کان نگار از عکس روزن شد نگار</p><p>شش جهت حمام و روزن لامکان</p><p>بر سر روزن جمال شهریار</p><p>خاک و آب از عکس او رنگین شده</p><p>جان بباریده به ترک و زنگبار</p><p>روز رفت و قصه‌ام کوته نشد</p><p>ای شب و روز از حدیثش شرمسار</p><p>شاه شمس الدین تبریزی مرا</p><p>مست می‌دارد خمار اندر خمار</p><h2><a id="poem-3720" href="https://ganjoor.net/moulavi/shams/ghazalsh/sh1096">غزل شمارهٔ ۱۰۹۶</a></h2>
<p>گر ز سر عشق او داری خبر</p><p>جان بده در عشق و در جانان نگر</p><p>عشق دریاییست و موجش ناپدید</p><p>آب دریا آتش و موجش گهر</p><p>گوهرش اسرار و هر سویی از او</p><p>سالکی را سوی معنی راه بر</p><p>سر کشی از هر دو عالم همچو موی</p><p>گر سر مویی از این یابی خبر</p><p>دوش مستی خفته بودم نیم شب</p><p>کاوفتاد آن ماه را بر ما گذر</p><p>دید روی زرد من در ماهتاب</p><p>کرد روی زرد ما از اشک تر</p><p>رحمش آمد شربت وصلم بداد</p><p>یافت یک یک موی من جانی دگر</p><p>گر چه مست افتاده بودم از شراب</p><p>گشت یک یک موی بر من دیده ور</p><p>در رخ آن آفتاب هر دو کون</p><p>مست لایعقل همی‌کردم نظر</p><h2><a id="poem-3721" href="https://ganjoor.net/moulavi/shams/ghazalsh/sh1097">غزل شمارهٔ ۱۰۹۷</a></h2>
<p>عقل بند رهروانست ای پسر</p><p>بند بشکن ره عیانست ای پسر</p><p>عقل بند و دل فریب و جان حجاب</p><p>راه از این هر سه نهانست ای پسر</p><p>چون ز عقل و جان و دل برخاستی</p><p>این یقین هم در گمانست ای پسر</p><p>مرد کو از خود نرفت او مرد نیست</p><p>عشق بی‌درد آفسانست ای پسر</p><p>سینه خود را هدف کن پیش دوست</p><p>هین که تیرش در کمانست ای پسر</p><p>سینه‌ای کز زخم تیرش خسته شد</p><p>در جبینش صد نشانست ای پسر</p><p>عشق کار نازکان نرم نیست</p><p>عشق کار پهلوانست ای پسر</p><p>هر کی او مر عاشقان را بنده شد</p><p>خسرو و صاحب قرانست ای پسر</p><p>عشق را از کس مپرس از عشق پرس</p><p>عشق ابر درفشانست ای پسر</p><p>ترجمانی منش محتاج نیست</p><p>عشق خود را ترجمانست ای پسر</p><p>گر روی بر آسمان هفتمین</p><p>عشق نیکونردبانست ای پسر</p><p>هر کجا که کاروانی می‌رود</p><p>عشق قبله کاروانست ای پسر</p><p>این جهان از عشق تا نفریبدت</p><p>کاین جهان از تو جهانست ای پسر</p><p>هین دهان بربند و خامش چون صدف</p><p>کاین زبانت خصم جانست ای پسر</p><p>شمس تبریز آمد و جان شادمان</p><p>چونک با شمسش قرانست ای پسر</p>
</body></html>