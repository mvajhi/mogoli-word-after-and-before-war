<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر دوم - بخش ۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8153" href="https://ganjoor.net/moulavi/masnavi/daftar2/sh89">بخش ۸۹ - قصهٔ جوحی و آن کودک کی پیش جنازهٔ پدر خویش نوحه می‌کرد</a></h2>
<p>کودکی در پیش تابوت پدر</p><p>زار می‌نالید و بر می‌کوفت سر</p><p>کای پدر آخر کجاات می‌برند</p><p>تا ترا در زیر خاکی آورند</p><p>می‌برندت خانه‌ای تنگ و زحیر</p><p>نی درو قالی و نه در وی حصیر</p><p>نی چراغی در شب و نه روز نان</p><p>نه درو بوی طعام و نه نشان</p><p>نی درش معمور نی بر بام راه</p><p>نی یکی همسایه کو باشد پناه</p><p>چشم تو که بوسه‌گاه خلق بود</p><p>چون شود در خانهٔ کور و کبود</p><p>خانهٔ بی‌زینهار و جای تنگ</p><p>که درو نه روی می‌ماند نه رنگ</p><p>زین نسق اوصاف خانه می‌شمرد</p><p>وز دو دیده اشک خونین می‌فشرد</p><p>گفت جوحی با پدر ای ارجمند</p><p>والله این را خانهٔ ما می‌برند</p><p>گفت جوحی را پدر ابله مشو</p><p>گفت ای بابا نشانیها شنو</p><p>این نشانیها که گفت او یک بیک</p><p>خانهٔ ما راست بی تردید و شک</p><p>نه حصیر و نه چراغ و نه طعام</p><p>نه درش معمور و نه صحن و نه بام</p><p>زین نمط دارند بر خود صد نشان</p><p>لیک کی بینند آن را طاغیان</p><p>خانهٔ آن دل که ماند بی ضیا</p><p>از شعاع آفتاب کبریا</p><p>تنگ و تاریکست چون جان جهود</p><p>بی نوا از ذوق سلطان ودود</p><p>نه در آن دل تافت نور آفتاب</p><p>نه گشاد عرصه و نه فتح باب</p><p>گور خوشتر از چنین دل مر ترا</p><p>آخر از گور دل خود برتر آ</p><p>زنده‌ای و زنده‌زاد ای شوخ و شنگ</p><p>دم نمی‌گیرد ترا زین گور تنگ</p><p>یوسف وقتی و خورشید سما</p><p>زین چه و زندان بر آ و رو نما</p><p>یونست در بطن ماهی پخته شد</p><p>مخلصش را نیست از تسبیح بد</p><p>گر نبودی او مسبح بطن نون</p><p>حبس و زندانش بدی تا یبعثون</p><p>او بتسبیح از تن ماهی بجست</p><p>چیست تسبیح آیت روز الست</p><p>گر فراموشت شد آن تسبیح جان</p><p>بشنو این تسبیحهای ماهیان</p><p>هر که دید الله را اللهیست</p><p>هر که دید آن بحر را آن ماهیست</p><p>این جهان دریاست و تن ماهی و روح</p><p>یونس محجوب از نور صبوح</p><p>گر مسبح باشد از ماهی رهید</p><p>ورنه در وی هضم گشت و ناپدید</p><p>ماهیان جان درین دریا پرند</p><p>تو نمی‌بینی که کوری ای نژند</p><p>بر تو خود را می‌زنند آن ماهیان</p><p>چشم بگشا تا ببینیشان عیان</p><p>ماهیان را گر نمی‌بینی پدید</p><p>گوش تو تسبیحشان آخر شنید</p><p>صبر کردن جان تسبیحات تست</p><p>صبر کن کانست تسبیح درست</p><p>هیچ تسبیحی ندارد آن درج</p><p>صبر کن الصبر مفتاح الفرج</p><p>صبر چون پول صراط آن سو بهشت</p><p>هست با هر خوب یک لالای زشت</p><p>تا ز لالا می‌گریزی وصل نیست</p><p>زانک لالا را ز شاهد فصل نیست</p><p>تو چه دانی ذوق صبر ای شیشه‌دل</p><p>خاصه صبر از بهر آن نقش چگل</p><p>مرد را ذوق از غزا و کر و فر</p><p>مر مخنث را بود ذوق از ذکر</p><p>جز ذکر نه دین او و ذکر او</p><p>سوی اسفل برد او را فکر او</p><p>گر برآید تا فلک از وی مترس</p><p>کو به عشق سفل آموزید درس</p><p>او به سوی سفل می‌راند فرس</p><p>گرچه سوی علو جنباند جرس</p><p>از علمهای گدایان ترس چیست</p><p>کان علمها لقمهٔ نان را رهیست</p><h2><a id="poem-8154" href="https://ganjoor.net/moulavi/masnavi/daftar2/sh90">بخش ۹۰ - ترسیدن کودک از آن شخص صاحب جثه و گفتن آن شخص کی ای کودک مترس کی من نامردم</a></h2>
<p>کنک زفتی کودکی را یافت فرد</p><p>زرد شد کودک ز بیم قصد مرد</p><p>گفت ایمن باش ای زیبای من</p><p>که تو خواهی بود بر بالای من</p><p>من اگر هولم مخنث دان مرا</p><p>همچو اشتر بر نشین می‌ران مرا</p><p>صورت مردان و معنی این چنین</p><p>از برون آدم درون دیو لعین</p><p>آن دهل را مانی ای زفت چو عاد</p><p>که برو آن شاخ را می‌کوفت باد</p><p>روبهی اشکار خود را باد داد</p><p>بهر طبلی همچو خیک پر ز باد</p><p>چون ندید اندر دهل او فربهی</p><p>گفت خوکی به ازین خیک تهی</p><p>روبهان ترسند ز آواز دهل</p><p>عاقلش چندان زند که لا تقل</p><h2><a id="poem-8155" href="https://ganjoor.net/moulavi/masnavi/daftar2/sh91">بخش ۹۱ - قصهٔ تیراندازی و ترسیدن او از سواری کی در بیشه می‌رفت</a></h2>
<p>یک سواری با سلاح و بس مهیب</p><p>می‌شد اندر بیشه بر اسپی نجیب</p><p>تیراندازی بحکم او را بدید</p><p>پس ز خوف او کمان را در کشید</p><p>تا زند تیری سوارش بانگ زد</p><p>من ضعیفم گرچه زفتستم جسد</p><p>هان و هان منگر تو در زفتی من</p><p>که کمم در وقت جنگ از پیرزن</p><p>گفت رو که نیک گفتی ورنه نیش</p><p>بر تو می‌انداختم از ترس خویش</p><p>بس کسان را کلت پیگار کشت</p><p>بی رجولیت چنان تیغی به مشت</p><p>گر بپوشی تو سلاح رستمان</p><p>رفت جانت چون نباشی مرد آن</p><p>جان سپر کن تیغ بگذار ای پسر</p><p>هر که بی سر بود ازین شه برد سر</p><p>آن سلاحت حیله و مکر توست</p><p>هم ز تو زایید و هم جان تو خست</p><p>چون نکردی هیچ سودی زین حیل</p><p>ترک حیلت کن که پیش آید دول</p><p>چون یکی لحظه نخوردی بر ز فن</p><p>ترک فن گو می‌طلب رب المنن</p><p>چون مبارک نیست بر تو این علوم</p><p>خویشتن گولی کن و بگذر ز شوم</p><p>چون ملایک گو که لا علم لنا</p><p>یا الهی غیر ما علمتنا</p><h2><a id="poem-8156" href="https://ganjoor.net/moulavi/masnavi/daftar2/sh92">بخش ۹۲ - قصهٔ اعرابی و ریگ در جوال کردن و ملامت کردن آن فیلسوف او را</a></h2>
<p>یک عرابی بار کرده اشتری</p><p>دو جوال زفت از دانه پری</p><p>او نشسته بر سر هر دو جوال</p><p>یک حدیث‌انداز کرد او را سال</p><p>از وطن پرسید و آوردش بگفت</p><p>واندر آن پرسش بسی درها بسفت</p><p>بعد از آن گفتش که این هر دو جوال</p><p>چیست آکنده بگو مصدوق حال</p><p>گفت اندر یک جوالم گندمست</p><p>در دگر ریگی نه قوت مردمست</p><p>گفت تو چون بار کردی این رمال</p><p>گفت تا تنها نماند آن جوال</p><p>گفت نیم گندم آن تنگ را</p><p>در دگر ریز از پی فرهنگ را</p><p>تا سبک گردد جوال و هم شتر</p><p>گفت شاباش ای حکیم اهل و حر</p><p>این چنین فکر دقیق و رای خوب</p><p>تو چنین عریان پیاده در لغوب</p><p>رحمش آمد بر حکیم و عزم کرد</p><p>کش بر اشتر بر نشاند نیک‌مرد</p><p>باز گفتش ای حکیم خوش‌سخن</p><p>شمه‌ای از حال خود هم شرح کن</p><p>این چنین عقل و کفایت که تراست</p><p>تو وزیری یا شهی بر گوی راست</p><p>گفت این هر دو نیم از عامه‌ام</p><p>بنگر اندر حال و اندر جامه‌ام</p><p>گفت اشتر چند داری چند گاو</p><p>گفت نه این و نه آن ما را مکاو</p><p>گفت رختت چیست باری در دکان</p><p>گفت ما را کودکان و کو مکان</p><p>گفت پس از نقد پرسم نقد چند</p><p>که توی تنهارو و محبوب‌پند</p><p>کیمیای مس عالم با توست</p><p>عقل و دانش را گوهر تو بر توست</p><p>گفت والله نیست یا وجه العرب</p><p>در همه ملکم وجوه قوت شب</p><p>پا برهنه تن برهنه می‌دوم</p><p>هر که نانی می‌دهد آنجا روم</p><p>مر مرا زین حکمت و فضل و هنر</p><p>نیست حاصل جز خیال و درد سر</p><p>پس عرب گفتش که رو دور از برم</p><p>تا نبارد شومی تو بر سرم</p><p>دور بر آن حکمت شومت ز من</p><p>نطق تو شومست بر اهل زمن</p><p>یا تو آن سو رو من این سو می‌دوم</p><p>ور ترا ره پیش من وا پس روم</p><p>یک جوالم گندم و دیگر ز ریگ</p><p>به بود زین حیله‌های مردریگ</p><p>احمقی‌ام پس مبارک احمقیست</p><p>که دلم با برگ و جانم متقیست</p><p>گر تو خواهی کت شقاوت کم شود</p><p>جهد کن تا از تو حکمت کم شود</p><p>حکمتی کز طبع زاید وز خیال</p><p>حکمتی نی فیض نور ذوالجلال</p><p>حکمت دنیا فزاید ظن و شک</p><p>حکمت دینی برد فوق فلک</p><p>زوبعان زیرک آخر زمان</p><p>بر فزوده خویش بر پیشینیان</p><p>حیله‌آموزان جگرها سوخته</p><p>فعلها و مکرها آموخته</p><p>صبر و ایثار و سخای نفس و جود</p><p>باد داده کان بود اکسیر سود</p><p>فکر آن باشد که بگشاید رهی</p><p>راه آن باشد که پیش آید شهی</p><p>شاه آن باشد که پیش شه رود</p><p>نه بمخزنها و لشکر شه شود</p><p>تا بماند شاهی او سرمدی</p><p>همچو عز ملک دین احمدی</p><h2><a id="poem-8157" href="https://ganjoor.net/moulavi/masnavi/daftar2/sh93">بخش ۹۳ - کرامات ابراهیم ادهم قدس الله سره بر لب دریا</a></h2>
<p>هم ز ابراهیم ادهم آمدست</p><p>کو ز راهی بر لب دریا نشست</p><p>دلق خود می‌دوخت آن سلطان جان</p><p>یک امیری آمد آنجا ناگهان</p><p>آن امیر از بندگان شیخ بود</p><p>شیخ را بشناخت سجده کرد زود</p><p>خیره شد در شیخ و اندر دلق او</p><p>شکل دیگر گشته خلق و خلق او</p><p>کو رها کرد آنچنان ملکی شگرف</p><p>بر گزید آن فقر بس باریک‌حرف</p><p>ترک کرد او ملک هفت اقلیم را</p><p>می‌زند بر دلق سوزن چون گدا</p><p>شیخ واقف گشت از اندیشه‌اش</p><p>شیخ چون شیرست و دلها بیشه‌اش</p><p>چون رجا و خوف در دلها روان</p><p>نیست مخفی بر وی اسرار جهان</p><p>دل نگه دارید ای بی حاصلان</p><p>در حضور حضرت صاحب‌دلان</p><p>پیش اهل تن ادب بر ظاهرست</p><p>که خدا زیشان نهان را ساترست</p><p>پیش اهل دل ادب بر باطنست</p><p>زانک دلشان بر سرایر فاطنست</p><p>تو بعکسی پیش کوران بهر جاه</p><p>با حضور آیی نشینی پایگاه</p><p>پیش بینایان کنی ترک ادب</p><p>نار شهوت را از آن گشتی حطب</p><p>چون نداری فطنت و نور هدی</p><p>بهر کوران روی را می‌زن جلا</p><p>پیش بینایان حدث در روی مال</p><p>ناز می‌کن با چنین گندیده حال</p><p>شیخ سوزن زود در دریا فکند</p><p>خواست سوزن را به آواز بلند</p><p>صد هزاران ماهی اللهیی</p><p>سوزن زر در لب هر ماهیی</p><p>سر بر آوردند از دریای حق</p><p>که بگیر ای شیخ سوزنهای حق</p><p>رو بدو کرد و بگفتش ای امیر</p><p>ملک دل به یا چنان ملک حقیر</p><p>این نشان ظاهرست این هیچ نیست</p><p>تا بباطن در روی بینی تو بیست</p><p>سوی شهر از باغ شاخی آورند</p><p>باغ و بستان را کجا آنجا برند</p><p>خاصه باغی کین فلک یک برگ اوست</p><p>بلک آن مغزست و این عالم چو پوست</p><p>بر نمی‌داری سوی آن باغ گام</p><p>بوی افزون جوی و کن دفع زکام</p><p>تا که آن بو جاذب جانت شود</p><p>تا که آن بو نور چشمانت شود</p><p>گفت یوسف ابن یعقوب نبی</p><p>بهر بو القوا علی وجه ابی</p><p>بهر این بو گفت احمد در عظات</p><p>دائما قرة عینی فی الصلوة</p><p>پنج حس با همدگر پیوسته‌اند</p><p>رسته این هر پنج از اصلی بلند</p><p>قوت یک قوت باقی شود</p><p>ما بقی را هر یکی ساقی شود</p><p>دیدن دیده فزاید عشق را</p><p>عشق در دیده فزاید صدق را</p><p>صدق بیداری هر حس می‌شود</p><p>حسها را ذوق مونس می‌شود</p><h2><a id="poem-8158" href="https://ganjoor.net/moulavi/masnavi/daftar2/sh94">بخش ۹۴ - آغاز منور شدن عارف بنور غیب‌بین</a></h2>
<p>چون یکی حس در روش بگشاد بند</p><p>ما بقی حسها همه مبدل شوند</p><p>چون یکی حس غیر محسوسات دید</p><p>گشت غیبی بر همه حسها پدید</p><p>چون ز جو جست از گله یک گوسفند</p><p>پس پیاپی جمله زان سو برجهند</p><p>گوسفندان حواست را بران</p><p>در چرا از اخرج المرعی چران</p><p>تا در آنجا سنبل و ریحان چرند</p><p>تا به گلزار حقایق ره برند</p><p>هر حست پیغامبر حسها شود</p><p>تا یکایک سوی آن جنت رود</p><p>حسها با حس تو گویند راز</p><p>بی حقیقت بی زبان و بی مجاز</p><p>کین حقیقت قابل تاویلهاست</p><p>وین توهم مایه تخییلهاست</p><p>آن حقیقت را که باشد از عیان</p><p>هیچ تاویلی نگنجد در میان</p><p>چونک هر حس بندهٔ حس تو شد</p><p>مر فلکها را نباشد از تو بد</p><p>چونک دعویی رود در ملک پوست</p><p>مغز آن کی بود قشر آن اوست</p><p>چون تنازع در فتد در تنگ کاه</p><p>دانه آن کیست آن را کن نگاه</p><p>پس فلک قشرست و نور روح مغز</p><p>این پدیدست آن خفی زین رو ملغز</p><p>جسم ظاهر روح مخفی آمدست</p><p>جسم همچون آستین جان همچو دست</p><p>باز عقل از روح مخفی‌تر پرد</p><p>حس سوی روح زوتر ره برد</p><p>جنبشی بینی بدانی زنده است</p><p>این ندانی که ز عقل آکنده است</p><p>تا که جنبشهای موزون سر کند</p><p>جنبش مس را به دانش زر کند</p><p>زان مناسب آمدن افعال دست</p><p>فهم آید مر ترا که عقل هست</p><p>روح وحی از عقل پنهان‌تر بود</p><p>زانک او غیبیست او زان سر بود</p><p>عقل احمد از کسی پنهان نشد</p><p>روح وحیش مدرک هر جان نشد</p><p>روح وحیی را مناسبهاست نیز</p><p>در نیابد عقل کان آمد عزیز</p><p>گه جنون بیند گهی حیران شود</p><p>زانک موقوفست تا او آن شود</p><p>چون مناسبهای افعال خضر</p><p>عقل موسی بود در دیدش کدر</p><p>نامناسب می‌نمود افعال او</p><p>پیش موسی چون نبودش حال او</p><p>عقل موسی چون شود در غیب بند</p><p>عقل موشی خود کیست ای ارجمند</p><p>علم تقلیدی بود بهر فروخت</p><p>چون بیابد مشتری خوش بر فروخت</p><p>مشتری علم تحقیقی حقست</p><p>دایما بازار او با رونقست</p><p>لب ببسته مست در بیع و شری</p><p>مشتری بی حد که الله اشتری</p><p>درس آدم را فرشته مشتری</p><p>محرم درسش نه دیوست و پری</p><p>آدم انبئهم باسما درس گو</p><p>شرح کن اسرار حق را مو بمو</p><p>آنچنان کس را که کوته‌بین بود</p><p>در تلون غرق و بی تمکین بود</p><p>موش گفتم زانک در خاکست جاش</p><p>خاک باشد موش را جای معاش</p><p>راهها داند ولی در زیر خاک</p><p>هر طرف او خاک را کردست چاک</p><p>نفس موشی نیست الا لقمه‌رند</p><p>قدر حاجت موش را عقلی دهند</p><p>زانک بی حاجت خداوند عزیز</p><p>می‌نبخشد هیچ کس را هیچ چیز</p><p>گر نبودی حاجت عالم زمین</p><p>نافریدی هیچ رب العالمین</p><p>وین زمین مضطرب محتاج کوه</p><p>گر نبودی نافریدی پر شکوه</p><p>ور نبودی حاجت افلاک هم</p><p>هفت گردون ناوریدی از عدم</p><p>آفتاب و ماه و این استارگان</p><p>جز بحاجت کی پدید آمد عیان</p><p>پس کمند هستها حاجت بود</p><p>قدر حاجت مرد را آلت دهد</p><p>پس بیفزا حاجت ای محتاج زود</p><p>تا بجوشد در کرم دریای جود</p><p>این گدایان بر ره و هر مبتلا</p><p>حاجت خود می‌نماید خلق را</p><p>کوری و شلی و بیماری و درد</p><p>تا ازین حاجت بجنبد رحم مرد</p><p>هیچ گوید نان دهید ای مردمان</p><p>که مرا مالست و انبارست و خوان</p><p>چشم ننهادست حق در کورموش</p><p>زانک حاجت نیست چشمش بهر نوش</p><p>می‌تواند زیست بی چشم و بصر</p><p>فارغست از چشم او در خاک تر</p><p>جز بدزدی او برون ناید ز خاک</p><p>تا کند خالق از آن دزدیش پاک</p><p>بعد از آن پر یابد و مرغی شود</p><p>چون ملایک جانب گردون رود</p><p>هر زمان در گلشن شکر خدا</p><p>او بر آرد همچو بلبل صد نوا</p><p>کای رهاننده مرا از وصف زشت</p><p>ای کننده دوزخی را تو بهشت</p><p>در یکی پیهی نهی تو روشنی</p><p>استخوانی را دهی سمع ای غنی</p><p>چه تعلق آن معانی را به جسم</p><p>چه تعلق فهم اشیا را به اسم</p><p>لفظ چون وکرست و معنی طایرست</p><p>جسم جوی و روح آب سایرست</p><p>او روانست و تو گویی واقفست</p><p>او دوانست و تو گویی عاکفست</p><p>گر نبینی سیر آب از چاکها</p><p>چیست بر وی نو بنو خاشاکها</p><p>هست خاشاک تو صورتهای فکر</p><p>نو بنو در می‌رسد اشکال بکر</p><p>روی آب و جوی فکر اندر روش</p><p>نیست بی خاشاک محبوب و وحش</p><p>قشرها بر روی این آب روان</p><p>از ثمار باغ غیبی شد دوان</p><p>قشرها را مغز اندر باغ جو</p><p>زانک آب از باغ می‌آید به جو</p><p>گر نبینی رفتن آب حیات</p><p>بنگر اندر جوی و این سیر نبات</p><p>آب چون انبه‌تر آید در گذر</p><p>زو کند قشر صور زوتر گذر</p><p>چون بغایت تیز شد این جو روان</p><p>غم نپاید در ضمیر عارفان</p><p>چون بغایت ممتلی بود و شتاب</p><p>پس نگنجید اندرو الا که آب</p><h2><a id="poem-8159" href="https://ganjoor.net/moulavi/masnavi/daftar2/sh95">بخش ۹۵ - طعن زدن بیگانه در شیخ و جواب گفتن مرید شیخ او را</a></h2>
<p>آن یکی یک شیخ را تهمت نهاد</p><p>کو بدست و نیست بر راه رشاد</p><p>شارب خمرست و سالوس و خبیث</p><p>مر مریدان را کجا باشد مغیث</p><p>آن یکی گفتش ادب را هوش دار</p><p>خرد نبود این چنین ظن بر کبار</p><p>دور ازو و دور از آن اوصاف او</p><p>که ز سیلی تیره گردد صاف او</p><p>این چنین بهتان منه بر اهل حق</p><p>کین خیال تست برگردان ورق</p><p>این نباشد ور بود ای مرغ خاک</p><p>بحر قلزم را ز مرداری چه باک</p><p>نیست دون القلتین و حوض خرد</p><p>که تواند قطره‌ایش از کار برد</p><p>آتش ابراهیم را نبود زیان</p><p>هر که نمرودیست گو می‌ترس از آن</p><p>نفس نمرودست و عقل و جان خلیل</p><p>روح در عینست و نفس اندر دلیل</p><p>این دلیل راه ره‌رو را بود</p><p>کو بهر دم در بیابان گم شود</p><p>واصلان را نیست جز چشم و چراغ</p><p>از دلیل و راهشان باشد فراغ</p><p>گر دلیلی گفت آن مرد وصال</p><p>گفت بهر فهم اصحاب جدال</p><p>بهر طفل نو پدر تی‌تی کند</p><p>گرچه عقلش هندسهٔ گیتی کند</p><p>کم نگردد فضل استاد از علو</p><p>گر الف چیزی ندارد گوید او</p><p>از پی تعلیم آن بسته‌دهن</p><p>از زبان خود برون باید شدن</p><p>در زبان او بباید آمدن</p><p>تا بیاموزد ز تو او علم و فن</p><p>پس همه خلقان چو طفلان ویند</p><p>لازمست این پیر را در وقت پند</p><p>آن مرید شیخ بد گوینده را</p><p>آن به کفر و گمرهی آکنده را</p><p>گفت خود را تو مزن بر تیغ تیز</p><p>هین مکن با شاه و با سلطان ستیز</p><p>حوض با دریا اگر پهلو زند</p><p>خویش را از بیخ هستی بر کند</p><p>نیست بحری کو کران دارد که تا</p><p>تیره گردد او ز مردار شما</p><p>کفر را حدست و اندازه بدان</p><p>شیخ و نور شیخ را نبود کران</p><p>پیش بی حد هرچه محدودست لاست</p><p>کل شیء غیر وجه الله فناست</p><p>کفر و ایمان نیست آنجایی که اوست</p><p>زانک او مغزست و این دو رنگ و پوست</p><p>این فناها پردهٔ آن وجه گشت</p><p>چون چراغ خفیه اندر زیر طشت</p><p>پس سر این تن حجاب آن سرست</p><p>پیش آن سر این سر تن کافرست</p><p>کیست کافر غافل از ایمان شیخ</p><p>کیست مرده بی خبر از جان شیخ</p><p>جان نباشد جز خبر در آزمون</p><p>هر که را افزون خبر جانش فزون</p><p>جان ما از جان حیوان بیشتر</p><p>از چه زان رو که فزون دارد خبر</p><p>پس فزون از جان ما جان ملک</p><p>کو منزه شد ز حس مشترک</p><p>وز ملک جان خداوندان دل</p><p>باشد افزون تو تحیر را بهل</p><p>زان سبب آدم بود مسجودشان</p><p>جان او افزونترست از بودشان</p><p>ورنه بهتر را سجود دون‌تری</p><p>امر کردن هیچ نبود در خوری</p><p>کی پسندد عدل و لطف کردگار</p><p>که گلی سجده کند در پیش خار</p><p>جان چو افزون شد گذشت از انتها</p><p>شد مطیعش جان جمله چیزها</p><p>مرغ و ماهی و پری و آدمی</p><p>زانک او بیشست و ایشان در کمی</p><p>ماهیان سوزن‌گر دلقش شوند</p><p>سوزنان را رشته‌ها تابع بوند</p><h2><a id="poem-8160" href="https://ganjoor.net/moulavi/masnavi/daftar2/sh96">بخش ۹۶ - بقیهٔ قصهٔ ابراهیم ادهم بر لب آن دریا</a></h2>
<p>چون نفاذ امر شیخ آن میر دید</p><p>ز آمد ماهی شدش وجدی پدید</p><p>گفت اه ماهی ز پیران آگهست</p><p>شه تنی را کو لعین درگهست</p><p>ماهیان از پیر آگه ما بعید</p><p>ما شقی زین دولت و ایشان سعید</p><p>سجده کرد و رفت گریان و خراب</p><p>گشت دیوانه ز عشق فتح باب</p><p>پس تو ای ناشسته‌رو در چیستی</p><p>در نزاع و در حسد با کیستی</p><p>با دم شیری تو بازی می‌کنی</p><p>بر ملایک ترک‌تازی می‌کنی</p><p>بد چه می‌گویی تو خیر محض را</p><p>هین ترفع کم شمر آن خفض را</p><p>بد چه باشد مس محتاج مهان</p><p>شیخ کی بود کیمیای بی‌کران</p><p>مس اگر از کیمیا قابل نبد</p><p>کیمیا از مس هرگز مس نشد</p><p>بد چه باشد سرکشی آتش‌عمل</p><p>شیخ کی بود عین دریای ازل</p><p>دایم آتش را بترسانند از آب</p><p>آب کی ترسید هرگز ز التهاب</p><p>در رخ مه عیب‌بینی می‌کنی</p><p>در بهشتی خارچینی می‌کنی</p><p>گر بهشت اندر روی تو خارجو</p><p>هیچ خار آنجا نیابی غیر تو</p><p>می‌بپوشی آفتابی در گلی</p><p>رخنه می‌جویی ز بدر کاملی</p><p>آفتابی که بتابد در جهان</p><p>بهر خفاشی کجا گردد نهان</p><p>عیبها از رد پیران عیب شد</p><p>غیبها از رشک ایشان غیب شد</p><p>باری ار دوری ز خدمت یار باش</p><p>در ندامت چابک و بر کار باش</p><p>تا از آن راهت نسیمی می‌رسد</p><p>آب رحمت را چه بندی از حسد</p><p>گرچه دوری دور می‌جنبان تو دم</p><p>حیث ما کنتم فولوا وجهکم</p><p>چون خری در گل فتد از گام تیز</p><p>دم بدم جنبد برای عزم خیز</p><p>جای را هموار نکند بهر باش</p><p>داند او که نیست آن جای معاش</p><p>حس تو از حس خر کمتر بدست</p><p>که دل تو زین وحلها بر نجست</p><p>در وحل تاویل و رخصت می‌کنی</p><p>چون نمی‌خواهی کز آن دل بر کنی</p><p>کین روا باشد مرا من مضطرم</p><p>حق نگیرد عاجزی را از کرم</p><p>خود گرفتستت تو چون کفتار کور</p><p>این گرفتن را نبینی از غرور</p><p>می‌گوند اینجایگه کفتار نیست</p><p>از برون جویید کاندر غار نیست</p><p>این همی‌گویند و بندش می‌نهند</p><p>او همی‌گوید ز من بی آگهند</p><p>گر ز من آگاه بودی این عدو</p><p>کی ندا کردی که آن کفتار کو</p><h2><a id="poem-8161" href="https://ganjoor.net/moulavi/masnavi/daftar2/sh97">بخش ۹۷ - دعوی کردن آن شخص کی خدای تعالی مرا نمی‌گیرد به گناه و جواب گفتن شعیب علیه السلام مرورا</a></h2>
<p>آن یکی می‌گفت در عهد شعیب</p><p>که خدا از من بسی دیدست عیب</p><p>چند دید از من گناه و جرمها</p><p>وز کرم یزدان نمی‌گیرد مرا</p><p>حق تعالی گفت در گوش شعیب</p><p>در جواب او فصیح از راه غیب</p><p>که بگفتی چند کردم من گناه</p><p>وز کرم نگرفت در جرمم اله</p><p>عکس می‌گویی و مقلوب ای سفیه</p><p>ای رها کرده ره و بگرفته تیه</p><p>چند چندت گیرم و تو بی‌خبر</p><p>در سلاسل مانده‌ای پا تا بسر</p><p>زنگ تو بر توت ای دیگ سیاه</p><p>کرد سیمای درونت را تباه</p><p>بر دلت زنگار بر زنگارها</p><p>جمع شد تا کور شد ز اسرارها</p><p>گر زند آن دود بر دیگ نوی</p><p>آن اثر بنماید ار باشد جوی</p><p>زانک هر چیزی بضد پیدا شود</p><p>بر سپیدی آن سیه رسوا شود</p><p>چون سیه شد دیگ پس تاثیر دود</p><p>بعد ازین بر وی که بیند زود زود</p><p>مرد آهنگر که او زنگی بود</p><p>دود را با روش هم‌رنگی بود</p><p>مرد رومی کو کند آهنگری</p><p>رویش ابلق گردد از دودآوری</p><p>پس بداند زود تاثیر گناه</p><p>تا بنالد زود گوید ای اله</p><p>چون کند اصرار و بد پیشه کند</p><p>خاک اندر چشم اندیشه کند</p><p>توبه نندیشد دگر شیرین شود</p><p>بر دلش آن جرم تا بی‌دین شود</p><p>آن پشیمانی و یا رب رفت ازو</p><p>شست بر آیینه زنگ پنج تو</p><p>آهنش را زنگها خوردن گرفت</p><p>گوهرش را زنگ کم کردن گرفت</p><p>چون نویسی کاغد اسپید بر</p><p>آن نبشته خوانده آید در نظر</p><p>چون نویسی بر سر بنوشته خط</p><p>فهم ناید خواندنش گردد غلط</p><p>کان سیاهی بر سیاهی اوفتاد</p><p>هر دو خط شد کور و معنیی نداد</p><p>ور سیم باره نویسی بر سرش</p><p>پس سیه کردی چو جان پر شرش</p><p>پس چه چاره جز پناه چاره‌گر</p><p>ناامیدی مس و اکسیرش نظر</p><p>ناامیدیها بپیش او نهید</p><p>تا ز درد بی‌دوا بیرون جهید</p><p>چون شعیب این نکته‌ها با وی بگفت</p><p>زان دم جان در دل او گل شکفت</p><p>جان او بشنید وحی آسمان</p><p>گفت اگر بگرفت ما را کو نشان</p><p>گفت یا رب دفع من می‌گوید او</p><p>آن گرفتن را نشان می‌جوید او</p><p>گفت ستارم نگویم رازهاش</p><p>جز یکی رمز از برای ابتلاش</p><p>یک نشان آنک می‌گیرم ورا</p><p>آنک طاعت دارد و صوم و دعا</p><p>وز نماز و از زکات و غیر آن</p><p>لیک یک ذره ندارد ذوق جان</p><p>می‌کند طاعات و افعال سنی</p><p>لیک یک ذره ندارد چاشنی</p><p>طاعتش نغزست و معنی نغز نی</p><p>جوزها بسیار و در وی مغز نی</p><p>ذوق باید تا دهد طاعات بر</p><p>مغز باید تا دهد دانه شجر</p><p>دانهٔ بی‌مغز کی گردد نهال</p><p>صورت بی‌جان نباشد جز خیال</p><h2><a id="poem-8162" href="https://ganjoor.net/moulavi/masnavi/daftar2/sh98">بخش ۹۸ - بقیهٔ قصهٔ طعنه زدن آن مرد بیگانه در شیخ</a></h2>
<p>آن خبیث از شیخ می‌لایید ژاژ</p><p>کژنگر باشد همیشه عقل کاژ</p><p>که منش دیدم میان مجلسی</p><p>او ز تقوی عاریست و مفلسی</p><p>ورکه باور نیستت خیز امشبان</p><p>تا ببینی فسق شیخت را عیان</p><p>شب ببردش بر سر یک روزنی</p><p>گفت بنگر فسق و عشرت کردنی</p><p>بنگر آن سالوس روز و فسق شب</p><p>روز همچون مصطفی شب بولهب</p><p>روز عبدالله او را گشته نام</p><p>شب نعوذ بالله و در دست جام</p><p>دید شیشه در کف آن پیر پر</p><p>گفت شیخا مر ترا هم هست غر</p><p>تو نمی‌گفتی که در جام شراب</p><p>دیو می‌میزد شتابان نا شتاب</p><p>گفت جامم را چنان پر کرده‌اند</p><p>کاندرو اندر نگنجد یک سپند</p><p>بنگر اینجا هیچ گنجد ذره‌ای</p><p>این سخن را کژ شنیده غره‌ای</p><p>جام ظاهر خمر ظاهر نیست این</p><p>دور دار این را ز شیخ غیب‌بین</p><p>جام می هستی شیخست ای فلیو</p><p>کاندرو اندر نگنجد بول دیو</p><p>پر و مالامال از نور حقست</p><p>جام تن بشکست نور مطلقست</p><p>نور خورشید ار بیفتد بر حدث</p><p>او همان نورست نپذیرد خبث</p><p>شیخ گفت این خود نه جامست و نه می</p><p>هین بزیر آ منکرا بنگر بوی</p><p>آمد و دید انگبین خاص بود</p><p>کور شد آن دشمن کور و کبود</p><p>گفت پیر آن دم مرید خویش را</p><p>رو برای من بجو می ای کیا</p><p>که مرا رنجیست مضطر گشته‌ام</p><p>من ز رنج از مخمصه بگذشته‌ام</p><p>در ضرورت هست هر مردار پاک</p><p>بر سر منکر ز لعنت باد خاک</p><p>گرد خمخانه بر آمد آن مرید</p><p>بهر شیخ از هر خمی او می‌چشید</p><p>در همه خمخانه‌ها او می ندید</p><p>گشته بد پر از عسل خم نبید</p><p>گفت ای رندان چه حالست این چه کار</p><p>هیچ خمی در نمی‌بینم عقار</p><p>جمله رندان نزد آن شیخ آمدند</p><p>چشم گریان دست بر سر می‌زدند</p><p>در خرابات آمدی شیخ اجل</p><p>جمله میها از قدومت شد عسل</p><p>کرده‌ای مبدل تو می را از حدث</p><p>جان ما را هم بدل کن از خبث</p><p>گر شود عالم پر از خون مال‌مال</p><p>کی خورد بندهٔ خدا الا حلال</p><h2><a id="poem-8163" href="https://ganjoor.net/moulavi/masnavi/daftar2/sh99">بخش ۹۹ - گفتن عایشه رضی الله عنها مصطفی را علیه السلام کی تو بی مصلی بهر جا نماز می‌کنی چونست</a></h2>
<p>عایشه روزی به پیغامبر بگفت</p><p>یا رسول الله تو پیدا و نهفت</p><p>هر کجا یابی نمازی می‌کنی</p><p>می‌دود در خانه ناپاک و دنی</p><p>گرچه می‌دانی که هر طفل پلید</p><p>کرد مستعمل بهر جا که رسید</p><p>گفت پیغامبر که از بهر مهان</p><p>حق نجس را پاک گرداند بدان</p><p>سجده‌گاهم را از آن رو لطف حق</p><p>پاک گردانید تا هفتم طبق</p><p>هان و هان ترک حسد کن با شهان</p><p>ور نه ابلیسی شوی اندر جهان</p><p>کو اگر زهری خورد شهدی شود</p><p>تو اگر شهدی خوری زهری بود</p><p>کو بدل گشت و بدل شد کار او</p><p>لطف گشت و نور شد هر نار او</p><p>قوت حق بود مر بابیل را</p><p>ور نه مرغی چون کشد مر پیل را</p><p>لشکری را مرغکی چندی شکست</p><p>تا بدانی کان صلابت از حقست</p><p>گر ترا وسواس آید زین قبیل</p><p>رو بخوان تو سورهٔ اصحاب فیل</p><p>ور کنی با او مری و همسری</p><p>کافرم دان گر تو زیشان سر بری</p><h2><a id="poem-8164" href="https://ganjoor.net/moulavi/masnavi/daftar2/sh100">بخش ۱۰۰ - کشیدن موش مهار شتر را و معجب  شدن موش در خود</a></h2>
<p>موشکی در کف مهار اشتری</p><p>در ربود و شد روان او از مری</p><p>اشتر از چستی که با او شد روان</p><p>موش غره شد که هستم پهلوان</p><p>بر شتر زد پرتو اندیشه‌اش</p><p>گفت بنمایم ترا تو باش خوش</p><p>تا بیامد بر لب جوی بزرگ</p><p>کاندرو گشتی زبون پیل سترگ</p><p>موش آنجا ایستاد و خشک گشت</p><p>گفت اشتر ای رفیق کوه و دشت</p><p>این توقف چیست حیرانی چرا</p><p>پا بنه مردانه اندر جو در آ</p><p>تو قلاوزی و پیش‌آهنگ من</p><p>درمیان ره مباش و تن مزن</p><p>گفت این آب شگرفست و عمیق</p><p>من همی‌ترسم ز غرقاب ای رفیق</p><p>گفت اشتر تا ببینم حد آب</p><p>پا درو بنهاد آن اشتر شتاب</p><p>گفت تا زانوست آب ای کور موش</p><p>از چه حیران گشتی و رفتی ز هوش</p><p>گفت مور تست و ما را اژدهاست</p><p>که ز زانو تا به زانو فرقهاست</p><p>گر ترا تا زانو است ای پر هنر</p><p>مر مرا صد گز گذشت از فرق سر</p><p>گفت گستاخی مکن بار دگر</p><p>تا نسوزد جسم و جانت زین شرر</p><p>تو مری با مثل خود موشان بکن</p><p>با شتر مر موش را نبود سخن</p><p>گفت توبه کردم از بهر خدا</p><p>بگذران زین آب مهلک مر مرا</p><p>رحم آمد مر شتر را گفت هین</p><p>برجه و بر کودبان من نشین</p><p>این گذشتن شد مسلم مر مرا</p><p>بگذرانم صد هزاران چون ترا</p><p>چون پیمبر نیستی پس رو به راه</p><p>تا رسی از چاه روزی سوی جاه</p><p>تو رعیت باش چون سلطان نه‌ای</p><p>خود مران چون مرد کشتیبان نه‌ای</p><p>چون نه‌ای کامل دکان تنها مگیر</p><p>دست‌خوش می‌باش تا گردی خمیر</p><p>انصتوا را گوش کن خاموش باش</p><p>چون زبان حق نگشتی گوش باش</p><p>ور بگویی شکل استفسار گو</p><p>با شهنشاهان تو مسکین‌وار گو</p><p>ابتدای کبر و کین از شهوتست</p><p>راسخی شهوتت از عادتست</p><p>چون ز عادت گشت محکم خوی بد</p><p>خشم آید بر کسی کت واکشد</p><p>چونک تو گل‌خوار گشتی هر ک او</p><p>واکشد از گل ترا باشد عدو</p><p>بت‌پرستان چونک گرد بت تنند</p><p>مانعان راه خود را دشمن‌اند</p><p>چونک کرد ابلیس خو با سروری</p><p>دید آدم را حقیر او از خری</p><p>که به از من سروری دیگر بود</p><p>تا که او مسجود چون من کس شود</p><p>سروری زهرست جز آن روح را</p><p>کو بود تریاق‌لانی ز ابتدا</p><p>کوه اگر پر مار شد باکی مدار</p><p>کو بود اندر درون تریاق‌زار</p><p>سروری چون شد دماغت را ندیم</p><p>هر که بشکستت شود خصم قدیم</p><p>چون خلاف خوی تو گوید کسی</p><p>کینه‌ها خیزد ترا با او بسی</p><p>که مرا از خوی من بر می‌کند</p><p>خویش را بر من چو سرور می‌کند</p><p>چون نباشد خوی بد سرکش درو</p><p>کی فروزد از خلاف آتش درو</p><p>با مخالف او مدارایی کند</p><p>در دل او خویش را جایی کند</p><p>زانک خوی بد نگشتست استوار</p><p>مور شهوت شد ز عادت همچو مار</p><p>مار شهوت را بکش در ابتلا</p><p>ورنه اینک گشت مارت اژدها</p><p>لیک هر کس مور بیند مار خویش</p><p>تو ز صاحب‌دل کن استفسار خویش</p><p>تا نشد زر مس نداند من مسم</p><p>تا نشد شه دل نداند مفلسم</p><p>خدمت اکسیر کن مس‌وار تو</p><p>جور می‌کش ای دل از دلدار تو</p><p>کیست دلدار اهل دل نیکو بدان</p><p>که چو روز و شب جهانند از جهان</p><p>عیب کم گو بندهٔ الله را</p><p>متهم کم کن به دزدی شاه را</p><h2><a id="poem-8165" href="https://ganjoor.net/moulavi/masnavi/daftar2/sh101">بخش ۱۰۱ - کرامات آن درویش کی در کشتی متهمش کردند</a></h2>
<p>بود درویشی درون کشتیی</p><p>ساخته از رخت مردی پشتیی</p><p>یاوه شد همیان زر او خفته بود</p><p>جمله را جستند و او را هم نمود</p><p>کین فقیر خفته را جوییم هم</p><p>کرد بیدارش ز غم صاحب‌درم</p><p>که درین کشتی حرمدان گم شدست</p><p>جمله را جستیم نتوانی تو رست</p><p>دلق بیرون کن برهنه شو ز دلق</p><p>تا ز تو فارغ شود اوهام خلق</p><p>گفت یا رب مر غلامت را خسان</p><p>متهم کردند فرمان در رسان</p><p>چون بدرد آمد دل درویش از آن</p><p>سر برون کردند هر سو در زمان</p><p>صد هزاران ماهی از دریای ژرف</p><p>در دهان هر یکی دری شگرف</p><p>صد هزاران ماهی از دریای پر</p><p>در دهان هر یکی در و چه در</p><p>هر یکی دری خراج ملکتی</p><p>کز الهست این ندارد شرکتی</p><p>در چند انداخت در کشتی و جست</p><p>مر هوا را ساخت کرسی و نشست</p><p>خوش مربع چون شهان بر تخت خویش</p><p>او فراز اوج و کشتی‌اش بپیش</p><p>گفت رو کشتی شما را حق مرا</p><p>تا نباشد با شما دزد گدا</p><p>تا که را باشد خسارت زین فراق</p><p>من خوشم جفت حق و با خلق طاق</p><p>نه مرا او تهمت دزدی نهد</p><p>نه مهارم را به غمازی دهد</p><p>بانگ کردند اهل کشتی کای همام</p><p>از چه دادندت چنین عالی مقام</p><p>گفت از تهمت نهادن بر فقیر</p><p>وز حق‌آزاری پی چیزی حقیر</p><p>حاش لله بل ز تعظیم شهان</p><p>که نبودم در فقیران بدگمان</p><p>آن فقیران لطیف خوش‌نفس</p><p>کز پی تعظیمشان آمد عبس</p><p>آن فقیری بهر پیچاپیچ نیست</p><p>بل پی آن که به جز حق هیچ نیست</p><p>متهم چون دارم آنها را که حق</p><p>کرد امین مخزن هفتم طبق</p><p>متهم نفس است نی عقل شریف</p><p>متهم حس است نه نور لطیف</p><p>نفس سوفسطایی آمد می‌زنش</p><p>کش زدن سازد نه حجت گفتنش</p><p>معجزه بیند فروزد آن زمان</p><p>بعد از آن گوید خیالی بود آن</p><p>ور حقیقت بود آن دید عجب</p><p>چون مقیم چشم نامد روز و شب</p><p>آن مقیم چشم پاکان می‌بود</p><p>نی قرین چشم حیوان می‌شود</p><p>کان عجب زین حس دارد عار و ننگ</p><p>کی بود طاووس اندر چاه تنگ</p><p>تا نگویی مر مرا بسیارگو</p><p>من ز صد یک گویم و آن همچو مو</p><h2><a id="poem-8166" href="https://ganjoor.net/moulavi/masnavi/daftar2/sh102">بخش ۱۰۲ - تشنیع صوفیان بر آن صوفی کی پیش شیخ بسیار می‌گوید</a></h2>
<p>صوفیان بر صوفیی شنعه زدند</p><p>پیش شیخ خانقاهی آمدند</p><p>شیخ را گفتند داد جان ما</p><p>تو ازین صوفی بجو ای پیشوا</p><p>گفت آخر چه گله‌ست ای صوفیان</p><p>گفت این صوفی سه خو دارد گران</p><p>در سخن بسیارگو همچون جرس</p><p>در خورش افزون خورد از بیست کس</p><p>ور بخسپد هست چون اصحاب کهف</p><p>صوفیان کردند پیش شیخ زحف</p><p>شیخ رو آورد سوی آن فقیر</p><p>که ز هر حالی که هست اوساط گیر</p><p>در خبر خیر الامور اوساطها</p><p>نافع آمد ز اعتدال اخلاطها</p><p>گر یکی خلطی فزون شد از عرض</p><p>در تن مردم پدید آید مرض</p><p>بر قرین خویش مفزا در صفت</p><p>کان فراق آرد یقین در عاقبت</p><p>نطق موسی بد بر اندازه ولیک</p><p>هم فزون آمد ز گفت یار نیک</p><p>آن فزونی با خضر آمد شقاق</p><p>گفت رو تو مکثری هذا فراق</p><p>موسیا بسیارگویی دور شو</p><p>ور نه با من گنگ باش و کور شو</p><p>ور نرفتی وز ستیزه شسته‌ای</p><p>تو بمعنی رفته‌ای بگسسته‌ای</p><p>چون حدث کردی تو ناگه در نماز</p><p>گویدت سوی طهارت رو بتاز</p><p>ور نرفتی خشک خنبان می‌شوی</p><p>خود نمازت رفت پیشین ای غوی</p><p>رو بر آنها که هم‌جفت توند</p><p>عاشقان و تشنهٔ گفت توند</p><p>پاسبان بر خوابناکان بر فزود</p><p>ماهیان را پاسبان حاجت نبود</p><p>جامه‌پوشان را نظر بر گازرست</p><p>جان عریان را تجلی زیورست</p><p>یا ز عریانان به یکسو باز رو</p><p>یا چو ایشان فارغ از تنجامه شو</p><p>ور نمی‌توانی که کل عریان شوی</p><p>جامه کم کن تا ره اوسط روی</p><h2><a id="poem-8167" href="https://ganjoor.net/moulavi/masnavi/daftar2/sh103">بخش ۱۰۳ - عذر گفتن فقیر به شیخ</a></h2>
<p>پس فقیر آن شیخ را احوال گفت</p><p>عذر را با آن غرامت کرد جفت</p><p>مر سؤال شیخ را داد او جواب</p><p>چون جوابات خضر خوب و صواب</p><p>آن جوابات سؤالات کلیم</p><p>کش خضر بنمود از رب علیم</p><p>گشت مشکلهاش حل وافزون ز یاد</p><p>از پی هر مشکلش مفتاح داد</p><p>از خضر درویش هم میراث داشت</p><p>در جواب شیخ همت بر گماشت</p><p>گفت راه اوسط ارچه حکمتست</p><p>لیک اوسط نیز هم با نسبتست</p><p>آب جو نسبت باشتر هست کم</p><p>لیک باشد موش را آن همچو یم</p><p>هر که را باشد وظیفه چار نان</p><p>دو خورد یا سه خورد هست اوسط آن</p><p>ور خورد هر چار دور از اوسط است</p><p>او اسیر حرص مانند بط است</p><p>هر که او را اشتها ده نان بود</p><p>شش خورد می‌دان که اوسط آن بود</p><p>چون مرا پنجاه نان هست اشتها</p><p>مر ترا شش گرده هم‌دستیم نی</p><p>تو بده رکعت نماز آیی ملول</p><p>من به پانصد در نیایم در نحول</p><p>آن یکی تا کعبه حافی می‌رود</p><p>وین یکی تا مسجد از خود می‌شود</p><p>آن یکی در پاک‌بازی جان بداد</p><p>وین یکی جان کند تا یک نان بداد</p><p>این وسط در با نهایت می‌رود</p><p>که مر آن را اول و آخر بود</p><p>اول و آخر بباید تا در آن</p><p>در تصور گنجد اوسط یا میان</p><p>بی‌نهایت چون ندارد دو طرف</p><p>کی بود او را میانه منصرف</p><p>اول و آخر نشانش کس نداد</p><p>گفت لو کان له البحر مداد</p><p>هفت دریا گر شود کلی مداد</p><p>نیست مر پایان شدن را هیچ امید</p><p>باغ و بیشه گر بود یکسر قلم</p><p>زین سخن هرگز نگردد هیچ کم</p><p>آن همه حبر و قلم فانی شود</p><p>وین حدیث بی‌عدد باقی بود</p><p>حالت من خواب را ماند گهی</p><p>خواب پندارد مر آن را گم‌رهی</p><p>چشم من خفته دلم بیدار دان</p><p>شکل بی‌کار مرا بر کار دان</p><p>گفت پیغامبر که عینای تنام</p><p>لا ینام قلبی عن رب الانام</p><p>چشم تو بیدار و دل خفته بخواب</p><p>چشم من خفته دلم در فتح باب</p><p>مر دلم را پنج حس دیگرست</p><p>حس دل را هر دو عالم منظرست</p><p>تو ز ضعف خود مکن در من نگاه</p><p>بر تو شب بر من همان شب چاشتگاه</p><p>بر تو زندان بر من آن زندان چو باغ</p><p>عین مشغولی مرا گشته فراغ</p><p>پای تو در گل مرا گل گشته گل</p><p>مر ترا ماتم مرا سور و دهل</p><p>در زمینم با تو ساکن در محل</p><p>می‌دوم بر چرخ هفتم چون زحل</p><p>همنشینت من نیم سایهٔ منست</p><p>برتر از اندیشه‌ها پایهٔ منست</p><p>زانک من ز اندیشه‌ها بگذشته‌ام</p><p>خارج اندیشه پویان گشته‌ام</p><p>حاکم اندیشه‌ام محکوم نی</p><p>زانک بنا حاکم آمد بر بنا</p><p>جمله خلقان سخرهٔ اندیشه‌اند</p><p>زان سبب خسته دل و غم‌پیشه‌اند</p><p>قاصدا خود را باندیشه دهم</p><p>چون بخواهم از میانشان بر جهم</p><p>من چو مرغ اوجم اندیشه مگس</p><p>کی بود بر من مگس را دست‌رس</p><p>قاصدا زیر آیم از اوج بلند</p><p>تا شکسته‌پایگان بر من تنند</p><p>چون ملالم گیرد از سفلی صفات</p><p>بر پرم همچون طیور الصافات</p><p>پر من رستست هم از ذات خویش</p><p>بر نچفسانم دو پر من با سریش</p><p>جعفر طیار را پر جاریه‌ست</p><p>جعفر طرار را پر عاریه‌ست</p><p>نزد آنک لم یذق دعویست این</p><p>نزد سکان افق معنیست این</p><p>لاف و دعوی باشد این پیش غراب</p><p>دیگ تی و پر یکی پیش ذباب</p><p>چونک در تو می‌شود لقمه گهر</p><p>تن مزن چندانک بتوانی بخور</p><p>شیخ روزی بهر دفع سؤ ظن</p><p>در لگن قی کرد پر در شد لگن</p><p>گوهر معقول را محسوس کرد</p><p>پیر بینا بهر کم‌عقلی مرد</p><p>چونک در معده شود پاکت پلید</p><p>قفل نه بر حلق و پنهان کن کلید</p><p>هر که در وی لقمه شد نور جلال</p><p>هر چه خواهد تا خورد او را حلال</p><h2><a id="poem-8168" href="https://ganjoor.net/moulavi/masnavi/daftar2/sh104">بخش ۱۰۴ - بیان دعویی که عین آن دعوی گواه  صدق خویش است</a></h2>
<p>گر تو هستی آشنای جان من</p><p>نیست دعوی گفت معنی‌لان من</p><p>گر بگویم نیم‌شب پیش توم</p><p>هین مترس از شب که من خویش توم</p><p>این دو دعوی پیش تو معنی بود</p><p>چون شناسی بانگ خویشاوند خود</p><p>پیشی و خویشی دو دعوی بود لیک</p><p>هر دو معنی بود پیش فهم نیک</p><p>قرب آوازش گواهی می‌دهد</p><p>کین دم از نزدیک یاری می‌جهد</p><p>لذت آواز خویشاوند نیز</p><p>شد گوا بر صدق آن خویش عزیز</p><p>باز بی الهام احمق کو ز جهل</p><p>می‌نداند بانگ بیگانه ز اهل</p><p>پیش او دعوی بود گفتار او</p><p>جهل او شد مایهٔ انکار او</p><p>پیش زیرک کاندرونش نورهاست</p><p>عین این آواز معنی بود راست</p><p>یا به تازی گفت یک تازی‌زبان</p><p>که همی‌دانم زبان تازیان</p><p>عین تازی گفتنش معنی بود</p><p>گرچه تازی گفتنش دعوی بود</p><p>یا نویسد کاتبی بر کاغدی</p><p>کاتب و خط‌خوانم و من امجدی</p><p>این نوشته گرچه خود دعوی بود</p><p>هم نوشته شاهد معنی بود</p><p>یا بگوید صوفیی دیدی تو دوش</p><p>در میان خواب سجاده‌بدوش</p><p>من بدم آن وآنچ گفتم خواب در</p><p>با تو اندر خواب در شرح نظر</p><p>گوش کن چون حلقه اندر گوش کن</p><p>آن سخن را پیشوای هوش کن</p><p>چون ترا یاد آید آن خواب این سخن</p><p>معجز نو باشد و زر کهن</p><p>گرچه دعوی می‌نماید این ولی</p><p>جان صاحب‌واقعه گوید بلی</p><p>پس چو حکمت ضالهٔمؤمنبود</p><p>آن ز هر که بشنود موقن بود</p><p>چونک خود را پیش او یابد فقط</p><p>چون بود شک چون کند او را غلط</p><p>تشنه‌ای را چون بگویی تو شتاب</p><p>در قدح آبست بستان زود آب</p><p>هیچ گوید تشنه کین دعویست رو</p><p>از برم ای مدعی مهجور شو</p><p>یا گواه و حجتی بنما که این</p><p>جنس آبست و از آن ماء معین</p><p>یا به طفل شیر مادر بانگ زد</p><p>که بیا من مادرم هان ای ولد</p><p>طفل گوید مادرا حجت بیار</p><p>تا که با شیرت بگیرم من قرار</p><p>در دل هر امتی کز حق مزه‌ست</p><p>روی و آواز پیمبر معجزه‌ست</p><p>چون پیمبر از برون بانگی زند</p><p>جان امت در درون سجده کند</p><p>زانک جنس بانگ او اندر جهان</p><p>از کسی نشنیده باشد گوش جان</p><p>آن غریب از ذوق آواز غریب</p><p>از زبان حق شنود انی قریب</p><h2><a id="poem-8169" href="https://ganjoor.net/moulavi/masnavi/daftar2/sh105">بخش ۱۰۵ - سجده کردن یحیی علیه السلام در شکم  مادر مسیح را علیه السلام</a></h2>
<p>مادر یحیی به مریم در نهفت</p><p>پیشتر از وضع حمل خویش گفت</p><p>که یقین دیدم درون تو شهیست</p><p>کو اولوا العزم و رسول آگهیست</p><p>چون برابر اوفتادم با تو من</p><p>کرد سجده حمل من ای ذوالفطن</p><p>این جنین مر آن جنین را سجده کرد</p><p>کز سجودش در تنم افتاد درد</p><p>گفت مریم من درون خویش هم</p><p>سجده‌ای دیدم ازین طفل شکم</p><h2><a id="poem-8170" href="https://ganjoor.net/moulavi/masnavi/daftar2/sh106">بخش ۱۰۶ - اشکال آوردن برین قصه</a></h2>
<p>ابلهان گویند کین افسانه را</p><p>خط بکش زیرا دروغست و خطا</p><p>زانک مریم وقت وضع حمل خویش</p><p>بود از بیگانه دور و هم ز خویش</p><p>از برون شهر آن شیرین فسون</p><p>تا نشد فارغ نیامد خود درون</p><p>چون بزادش آنگهانش بر کنار</p><p>بر گرفت و برد تا پیش تبار</p><p>مادر یحیی کجا دیدش که تا</p><p>گوید او را این سخن در ماجرا</p>
</body></html>