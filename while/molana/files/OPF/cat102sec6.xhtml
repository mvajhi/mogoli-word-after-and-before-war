<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>رباعیات - بخش ۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-30709" href="https://ganjoor.net/moulavi/shams/robaeesh/sh1251">رباعی شمارهٔ ۱۲۵۱</a></h2>
<p>ساقی چو دهد بادهٔ حمرا چکنم</p><p>چون بوسه طلب کند مه‌افزا چکنم</p><p>امروز که حاضر است اقبال وصال</p><p>گر گول نیم حدیث فردا چکنم</p><h2><a id="poem-30710" href="https://ganjoor.net/moulavi/shams/robaeesh/sh1252">رباعی شمارهٔ ۱۲۵۲</a></h2>
<p>سر در خاک آستان تو نهم</p><p>دل در خم زلف دلستان تو نهم</p><p>جانم به لب آمده است لب پیش من آر</p><p>تا جان به بهانه در دهان تو نهم</p><h2><a id="poem-30711" href="https://ganjoor.net/moulavi/shams/robaeesh/sh1253">رباعی شمارهٔ ۱۲۵۳</a></h2>
<p>شادم که ز شادی جهان آزادم</p><p>مستم که اگر می‌نخورم هم شادم</p><p>از حالت هیچکس ندارم بایست</p><p>این دبدبهٔ خفیه مبارکبادم</p><h2><a id="poem-30712" href="https://ganjoor.net/moulavi/shams/robaeesh/sh1254">رباعی شمارهٔ ۱۲۵۴</a></h2>
<p>شادی کردم چو آن گهر شد جفتم</p><p>چون موج ز باد بود خود آشفتم</p><p>آشفته چو رعد سر دریا گفتم</p><p>چون ابر تهی بر لب دریا خفتم</p><h2><a id="poem-30713" href="https://ganjoor.net/moulavi/shams/robaeesh/sh1255">رباعی شمارهٔ ۱۲۵۵</a></h2>
<p>شاعر نیم و ز شاعری نان نخورم</p><p>وز فضل نلافم و غم آن نخورم</p><p>فضل و هنرم یکی قدح میباشد</p><p>وان نیز مگر ز دست جانان نخورم</p><h2><a id="poem-30714" href="https://ganjoor.net/moulavi/shams/robaeesh/sh1256">رباعی شمارهٔ ۱۲۵۶</a></h2>
<p>شب رفت و هنوز ما به خمار خودیم</p><p>در دولت تو همیشه سر کار خودیم</p><p>هم عاشق و هم بیدل و دلدار خودیم</p><p>هم مجلس و هم بلبل گلزار خودیم</p><h2><a id="poem-30715" href="https://ganjoor.net/moulavi/shams/robaeesh/sh1257">رباعی شمارهٔ ۱۲۵۷</a></h2>
<p>شب گوید من انیس می‌خوارانم</p><p>صاحب جگر سوخته را من جانم</p><p>و آنها که ز عشقشان نصیبی نبود</p><p>هر شب ملک‌الموت در ایشانم</p><h2><a id="poem-30716" href="https://ganjoor.net/moulavi/shams/robaeesh/sh1258">رباعی شمارهٔ ۱۲۵۸</a></h2>
<p>شد گلشن روی تو تماشای دلم</p><p>شد تلخی جور هات حلوای دلم</p><p>ما را ز غمت شکایتی نیست ولیک</p><p>ذوقی دارد که بشنوی وای دلم</p><h2><a id="poem-30717" href="https://ganjoor.net/moulavi/shams/robaeesh/sh1259">رباعی شمارهٔ ۱۲۵۹</a></h2>
<p>صد نام زیاد دوست بر ننگ زدیم</p><p>صد تنگ شکر بدین دل تنگ زدیم</p><p>ای زهرهٔ ساقی دگر لاف نماند</p><p>کز سور قرابهٔ تو بر سنگ زدیم</p><h2><a id="poem-30718" href="https://ganjoor.net/moulavi/shams/robaeesh/sh1260">رباعی شمارهٔ ۱۲۶۰</a></h2>
<p>عالم جسم است و نور جانی مائیم</p><p>عالم شب و ماه آسمانی مائیم</p><p>چون از ظلمات آب و گل دور شویم</p><p>هم خضر و هم آب زندگانی مائیم</p><h2><a id="poem-30719" href="https://ganjoor.net/moulavi/shams/robaeesh/sh1261">رباعی شمارهٔ ۱۲۶۱</a></h2>
<p>عشق آمد و گفت تا بر او باشم</p><p>رخسارهٔ عقل و روح را بخراشم</p><p>میامد و من همی شدم تا اکنون</p><p>این بار نیامدم که آنجا باشم</p><h2><a id="poem-30720" href="https://ganjoor.net/moulavi/shams/robaeesh/sh1262">رباعی شمارهٔ ۱۲۶۲</a></h2>
<p>عشق از بنه بی‌بنست و بحریست عظیم</p><p>دریای معلق است و اسرار قدیم</p><p>جانها همه غرقه‌اند در بحر مقیم</p><p>یک قطره از او امید و باقی همه بیم</p><h2><a id="poem-30721" href="https://ganjoor.net/moulavi/shams/robaeesh/sh1263">رباعی شمارهٔ ۱۲۶۳</a></h2>
<p>عشق است صبوح و من بدو بیدارم</p><p>عشق است بهار و من بدو گلزارم</p><p>سوگند به عشقی که عدوی کار است</p><p>کانروز که بیکار نیم بیکارم</p><h2><a id="poem-30722" href="https://ganjoor.net/moulavi/shams/robaeesh/sh1264">رباعی شمارهٔ ۱۲۶۴</a></h2>
<p>عشق است قدح وز قدحش خوشحالم</p><p>او راست عروسی و منش طبالم</p><p>سوگند بدان عشق که بطال گر است</p><p>کانروز که طبال نیم بطالم</p><h2><a id="poem-30723" href="https://ganjoor.net/moulavi/shams/robaeesh/sh1265">رباعی شمارهٔ ۱۲۶۵</a></h2>
<p>عشق تو گرفته آستین می‌کشدم</p><p>واندر پی یار راستین می‌کشدم</p><p>وانگه گوئی دراز تا چند کشی</p><p>با عشق بگو که همچنین می‌کشدم</p><h2><a id="poem-30724" href="https://ganjoor.net/moulavi/shams/robaeesh/sh1266">رباعی شمارهٔ ۱۲۶۶</a></h2>
<p>عمری رخ یکدگر بدیدم به چشم</p><p>امروز که درهم نگریدیم به چشم</p><p>وانگه گوئی دراز تا چند کشی</p><p>با عشق بگو که همچنین میکشدم</p><h2><a id="poem-30725" href="https://ganjoor.net/moulavi/shams/robaeesh/sh1267">رباعی شمارهٔ ۱۲۶۷</a></h2>
<p>فانی شدم و برید اجزای تنم</p><p>می‌چرخ که بر چرخ بد اول وطنم</p><p>مستند و خوشند و می‌پرستند همه</p><p>در عیب از این وحشت و زندان که منم</p><h2><a id="poem-30726" href="https://ganjoor.net/moulavi/shams/robaeesh/sh1268">رباعی شمارهٔ ۱۲۶۸</a></h2>
<p>فرمود که دست و پا بکاری بزنیم</p><p>تا می نرود دو دست بازی بزنیم</p><p>چون در تو زدیم دست از این شادی را</p><p>پس چون نزنین دست آری بزنیم</p><h2><a id="poem-30727" href="https://ganjoor.net/moulavi/shams/robaeesh/sh1269">رباعی شمارهٔ ۱۲۶۹</a></h2>
<p>قد صبحنا اللله به عیش و مدام</p><p>قد عیدنا العید و مام صیام</p><p>املا قدحا وهات یا خیر غلام</p><p>کی یسکرنا ثم علی‌الدهر سلام</p><h2><a id="poem-30728" href="https://ganjoor.net/moulavi/shams/robaeesh/sh1270">رباعی شمارهٔ ۱۲۷۰</a></h2>
<p>قاشانیم و لاابالی حالیم</p><p>فتنه شدگان ازال آزالیم</p><p>جانداده به عشق رطل مالامالیم</p><p>صافی بخوریم و درد بر سر مالیم</p><h2><a id="poem-30729" href="https://ganjoor.net/moulavi/shams/robaeesh/sh1271">رباعی شمارهٔ ۱۲۷۱</a></h2>
<p>قومیکه چو آفتاب دارند قدوم</p><p>در صدق چو آهنند و در لطف چو موم</p><p>چون پنجهٔ شیرانهٔ خود بگشایند</p><p>نی پرده رها کنند و نی نقش و رسوم</p><h2><a id="poem-30730" href="https://ganjoor.net/moulavi/shams/robaeesh/sh1272">رباعی شمارهٔ ۱۲۷۲</a></h2>
<p>گاه از غم دلبران بر آتش باشم</p><p>گاه از پی دوستان مشوش باشم</p><p>آخر بچه خرمی زنم راه نشاط</p><p>آخر به کدام دلخوشی خوش باشم</p><h2><a id="poem-30731" href="https://ganjoor.net/moulavi/shams/robaeesh/sh1273">رباعی شمارهٔ ۱۲۷۳</a></h2>
<p>گاهی ز هوس دست زنان میباشم</p><p>گاه از دوری دست گزان میباشم</p><p>در آب کنم دست که مه را گیرم</p><p>مه گوید من بر آسمان میباشم</p><h2><a id="poem-30732" href="https://ganjoor.net/moulavi/shams/robaeesh/sh1274">رباعی شمارهٔ ۱۲۷۴</a></h2>
<p>گر باده نهان کنیم بو را چه کنیم</p><p>وین حال خمار و رنگ و رو را چه کنیم</p><p>ور با لب خشک عشق را خشک آریم</p><p>این چشمهٔ چشم همچو جو را چه کنیم</p><h2><a id="poem-30733" href="https://ganjoor.net/moulavi/shams/robaeesh/sh1275">رباعی شمارهٔ ۱۲۷۵</a></h2>
<p>گر چرخ پر از ناله کنم معذورم</p><p>ور دشت پر از ژاله کنم معذورم</p><p>تو جان منی و میدوم در پی تو</p><p>جان را چو به دنباله کنم معذورم</p><h2><a id="poem-30734" href="https://ganjoor.net/moulavi/shams/robaeesh/sh1276">رباعی شمارهٔ ۱۲۷۶</a></h2>
<p>گر چرخ زنم گرد تو خورشید زنم</p><p>ور طبل زنم نوبت جاوید زنم</p><p>چون حارس چوبک زن بام تو شوم</p><p>چوبک همه بر تارک ناهید زنم</p><h2><a id="poem-30735" href="https://ganjoor.net/moulavi/shams/robaeesh/sh1277">رباعی شمارهٔ ۱۲۷۷</a></h2>
<p>گر جنگ کند به جای چنگش گیرم</p><p>ور خوار کنم بنام و ننگش گیرم</p><p>دانی بر من تنگ چرا می‌گیرد</p><p>تا چون ببرم آید تنگش گیرم</p><h2><a id="poem-30736" href="https://ganjoor.net/moulavi/shams/robaeesh/sh1278">رباعی شمارهٔ ۱۲۷۸</a></h2>
<p>گر خوب کنی روی مرا خوب توام</p><p>ور چنگ کنی چو چوب هم چوب توام</p><p>گر پاره کنی ز رنج ایوب توام</p><p>ای یوسف روزگار یعقوب توام</p><h2><a id="poem-30737" href="https://ganjoor.net/moulavi/shams/robaeesh/sh1279">رباعی شمارهٔ ۱۲۷۹</a></h2>
<p>گردان به هوای یار چون گردونیم</p><p>ایزد داند در این هوا ما چونیم</p><p>ما خیره که عاقلان چرا هشیارند</p><p>وانان حیران که ما چرا مجنونیم</p><h2><a id="poem-30738" href="https://ganjoor.net/moulavi/shams/robaeesh/sh1280">رباعی شمارهٔ ۱۲۸۰</a></h2>
<p>گر دریائی ماهی دریای توام</p><p>ور صحرائی آهوی صحرای توام</p><p>در من می‌دم بندهٔ دمهای توام</p><p>سرنای تو سرنای تو سرنای توام</p><h2><a id="poem-30739" href="https://ganjoor.net/moulavi/shams/robaeesh/sh1281">رباعی شمارهٔ ۱۲۸۱</a></h2>
<p>گر دل دهم و از سر جان برخیزم</p><p>جان بازم و از هر دو جهان برخیزم</p><p>من بنده به خوی تو نمیدانم زیست</p><p>مقصود تو چیست تا از آن برخیزم</p><h2><a id="poem-30740" href="https://ganjoor.net/moulavi/shams/robaeesh/sh1282">رباعی شمارهٔ ۱۲۸۲</a></h2>
<p>گر دل طلبم در خم مویت بینم</p><p>ور جان طلبم بر سر کویت بینم</p><p>از غایت تشنگی اگر آب خورم</p><p>در آب همه خیال رویت بینم</p><h2><a id="poem-30741" href="https://ganjoor.net/moulavi/shams/robaeesh/sh1283">رباعی شمارهٔ ۱۲۸۳</a></h2>
<p>کردیم قبول و من زرد میترسم</p><p>در خدمت تو ز چشم بد میترسم</p><p>از بیم زوال آفتاب عشقت</p><p>حقا که من از سایهٔ خود میترسم</p><h2><a id="poem-30742" href="https://ganjoor.net/moulavi/shams/robaeesh/sh1284">رباعی شمارهٔ ۱۲۸۴</a></h2>
<p>گر رنج دهد بجای بختش گیرم</p><p>ور بند نهد بجای رختش گیرم</p><p>زان ناز کند سخت که چون بازآید</p><p>سختش گیرم عظیم سختش گیرم</p><h2><a id="poem-30743" href="https://ganjoor.net/moulavi/shams/robaeesh/sh1285">رباعی شمارهٔ ۱۲۸۵</a></h2>
<p>گر شاد ببینمت بر این دیده نهم</p><p>ور دیده بر این رخ پسندیده نهم</p><p>بر عرعر زیبات طوافی دارم</p><p>گر روی بدان جعد پژولیده نهم</p><h2><a id="poem-30744" href="https://ganjoor.net/moulavi/shams/robaeesh/sh1286">رباعی شمارهٔ ۱۲۸۶</a></h2>
<p>گر صبر کنی پردهٔ صبرت بدریم</p><p>ور خواب روی خواب ز چشمت ببریم</p><p>گر کوه شوی در آتشت بگدازیم</p><p>ور بحر شوی تمام آبت بخوریم</p><h2><a id="poem-30745" href="https://ganjoor.net/moulavi/shams/robaeesh/sh1287">رباعی شمارهٔ ۱۲۸۷</a></h2>
<p>گر کبر بخورده‌ام که سرمست توام</p><p>مشتاب بکشتنم که در دست توام</p><p>گفتی که زمین حق فراخست فراخ</p><p>ای جان به کجا روم که در دست توام</p><h2><a id="poem-30746" href="https://ganjoor.net/moulavi/shams/robaeesh/sh1288">رباعی شمارهٔ ۱۲۸۸</a></h2>
<p>گر ماه شوی بر آسمان کم نگرم</p><p>ور بخت شوی رخت بسویت نبرم</p><p>زین بیش اگر بر سر کویت گذرم</p><p>فرمای که چون مار بکوبند سرم</p><h2><a id="poem-30747" href="https://ganjoor.net/moulavi/shams/robaeesh/sh1289">رباعی شمارهٔ ۱۲۸۹</a></h2>
<p>گر من بدر سرای تو کم گذری</p><p>از بیم غیوران تو باشد حذرم</p><p>تو خود به دلم دری چو فکرت شب و روز</p><p>هرگه که ترا جویم در دل نگرم</p><h2><a id="poem-30748" href="https://ganjoor.net/moulavi/shams/robaeesh/sh1290">رباعی شمارهٔ ۱۲۹۰</a></h2>
<p>گر یار کنی خصم تواش گردانیم</p><p>هر لحظه به نوعی دگرت رنجانیم</p><p>گر خار شدی گل از تو پنهان داریم</p><p>ور گل گردی در آتشت بنشانیم</p><h2><a id="poem-30749" href="https://ganjoor.net/moulavi/shams/robaeesh/sh1291">رباعی شمارهٔ ۱۲۹۱</a></h2>
<p>گفتم به فراق مدتی بگزارم</p><p>باشد که پشیمان شود آن دلدارم</p><p>بس نوشیدم ز صبر و بس کوشیدم</p><p>نتوانستم از تو چه پنهان دارم</p><h2><a id="poem-30750" href="https://ganjoor.net/moulavi/shams/robaeesh/sh1292">رباعی شمارهٔ ۱۲۹۲</a></h2>
<p>گویی تو که من ز هر هنر باخبرم</p><p>این بی‌خبری بس که ز خود بیخبرم</p><p>تا از من و مای خود مسلم نشوی</p><p>با این ملکان محرم و همدم نشوم</p><h2><a id="poem-30751" href="https://ganjoor.net/moulavi/shams/robaeesh/sh1293">رباعی شمارهٔ ۱۲۹۳</a></h2>
<p>گفتم دل و دین بر سر کارت کردم</p><p>هر چیز که داشتم نثارت کردم</p><p>گفتا تو که باشی که کنی یا نکنی</p><p>آن من بودم که بیقرارت کردم</p><h2><a id="poem-30752" href="https://ganjoor.net/moulavi/shams/robaeesh/sh1294">رباعی شمارهٔ ۱۲۹۴</a></h2>
<p>گفتم سگ نفس را مگر پیر کنم</p><p>در گردن او ز توبه زنجیر کنم</p><p>زنجیر دران شود چو بیند مردار</p><p>با این سگ هار من چه تدبیر کنم</p><h2><a id="poem-30753" href="https://ganjoor.net/moulavi/shams/robaeesh/sh1295">رباعی شمارهٔ ۱۲۹۵</a></h2>
<p>گفتم که دل از تو برکنم نتوانم</p><p>یا بی‌غم تو دمی زنم نتوانم</p><p>گفتم که ز سر برون کنم سودایت</p><p>ای خواجه اگر مرد منم نتوانم</p><h2><a id="poem-30754" href="https://ganjoor.net/moulavi/shams/robaeesh/sh1296">رباعی شمارهٔ ۱۲۹۶</a></h2>
<p>گفتم که ز چشم خلق با دردسریم</p><p>تا زحمت خود ز چشم خلقان ببریم</p><p>او در تن چون خیال من شد چو خیال</p><p>یعنی که ز چشمها کنون دورتریم</p><h2><a id="poem-30755" href="https://ganjoor.net/moulavi/shams/robaeesh/sh1297">رباعی شمارهٔ ۱۲۹۷</a></h2>
<p>گفتم که مگر غمت بود درمانم</p><p>کی دانستم که با غمت درمانم</p><p>او از سر لطف گفت درمان تو چیست</p><p>گفتم وصلت گفت بر این درمانم</p><h2><a id="poem-30756" href="https://ganjoor.net/moulavi/shams/robaeesh/sh1298">رباعی شمارهٔ ۱۲۹۸</a></h2>
<p>گنجینهٔ اسرار الهی مائیم</p><p>بحر گهر نامتناهی مائیم</p><p>بگرفته ز ماه تا به ماهی مائیم</p><p>بنشسته به تخت پادشاهی مائیم</p><h2><a id="poem-30757" href="https://ganjoor.net/moulavi/shams/robaeesh/sh1299">رباعی شمارهٔ ۱۲۹۹</a></h2>
<p>گوئیکه به تن دور و به دل با یارم</p><p>زنهار مپندار که من دل دارم</p><p>گر نقش خیال خود ببینی روزی</p><p>فریاد کنی که من ز خود بیزارم</p><h2><a id="poem-30758" href="https://ganjoor.net/moulavi/shams/robaeesh/sh1300">رباعی شمارهٔ ۱۳۰۰</a></h2>
<p>گه در طلب وصل مشوش باشیم</p><p>گاه از تعب هجر در آتش باشیم</p><p>چون از من و تو این من و تو پاک شود</p><p>آنگه من و تو بی من و تو خوش باشیم</p><h2><a id="poem-30759" href="https://ganjoor.net/moulavi/shams/robaeesh/sh1301">رباعی شمارهٔ ۱۳۰۱</a></h2>
<p>لا الفجر بقینة و لا شرب مدام</p><p>الفخر لمن یطعن فی یوم زحام</p><p>من یبدل روحه به سیف و سهام</p><p>یستأهل آن یقعدو الناس قیام</p><h2><a id="poem-30760" href="https://ganjoor.net/moulavi/shams/robaeesh/sh1302">رباعی شمارهٔ ۱۳۰۲</a></h2>
<p>لب بستم و صد نکته خموشت گفتم</p><p>در گوش دل عشوه فروشت گفتم</p><p>در سر دارم آنچه به گوشت گفتم</p><p>فردا بنمایم آنچه دوشت گفتم</p><h2><a id="poem-30761" href="https://ganjoor.net/moulavi/shams/robaeesh/sh1303">رباعی شمارهٔ ۱۳۰۳</a></h2>
<p>لیلم که نهاری نکند من چکنم</p><p>بختم که سواری نکند من چکنم</p><p>گفتم که به دولتی جهانرا بخورم</p><p>اقبال چو یاری نکند من چکنم</p><h2><a id="poem-30762" href="https://ganjoor.net/moulavi/shams/robaeesh/sh1304">رباعی شمارهٔ ۱۳۰۴</a></h2>
<p>ما از دو صفت ز کار بیکار شویم</p><p>در دست دو خوی بد گرفتار شویم</p><p>یک خوآنی که سخت از او مست شویم</p><p>خوی دگر آنکه دیر هشیار شویم</p><h2><a id="poem-30763" href="https://ganjoor.net/moulavi/shams/robaeesh/sh1305">رباعی شمارهٔ ۱۳۰۵</a></h2>
<p>ما بادهٔ ز خون دل خود می‌نوشیم</p><p>در خم تن خویش چو می می‌جوشیم</p><p>جان را بدهیم و نیم از آن باده خوریم</p><p>سر را بدهیم و جرعه‌ای نفروشیم</p><h2><a id="poem-30764" href="https://ganjoor.net/moulavi/shams/robaeesh/sh1306">رباعی شمارهٔ ۱۳۰۶</a></h2>
<p>ما باده ز یار دلفروز آوردیم</p><p>ما آتش عشق سینه‌سوز آوردیم</p><p>تا دور ابد جهان نبیند در خواب</p><p>آن شبها را که ما به روز آوردیم</p><h2><a id="poem-30765" href="https://ganjoor.net/moulavi/shams/robaeesh/sh1307">رباعی شمارهٔ ۱۳۰۷</a></h2>
<p>ما برزگران این کهن دشت نویم</p><p>در کشتهٔ شادی همه غم میدرویم</p><p>چون لالهٔ کم عمر در این دشت فنا</p><p>تا سر زده از خاک ببادی گرویم</p><h2><a id="poem-30766" href="https://ganjoor.net/moulavi/shams/robaeesh/sh1308">رباعی شمارهٔ ۱۳۰۸</a></h2>
<p>ما جان لطیفیم و نظر در نائیم</p><p>در جای نمائیم ولی بیجائیم</p><p>از چهره اگر نقاب را بگشائیم</p><p>عقل و دل و هوش جمله را بربائیم</p><h2><a id="poem-30767" href="https://ganjoor.net/moulavi/shams/robaeesh/sh1309">رباعی شمارهٔ ۱۳۰۹</a></h2>
<p>ما خاک ترا به آب زمزم ندهیم</p><p>شادی نستانیم و از این غم ندهیم</p><p>این صورت ما نصیب آدمیانست</p><p>از صورت تو آب به آدم ندهیم</p><h2><a id="poem-30768" href="https://ganjoor.net/moulavi/shams/robaeesh/sh1310">رباعی شمارهٔ ۱۳۱۰</a></h2>
<p>ما خواجهٔ ده نه‌ایم ما قلاشیم</p><p>ما صدر سرانه‌ایم ما اوباشیم</p><p>نی نی چو قلم به دست آن نقاشیم</p><p>خود نیز ندانیم کجا میباشیم</p><h2><a id="poem-30769" href="https://ganjoor.net/moulavi/shams/robaeesh/sh1311">رباعی شمارهٔ ۱۳۱۱</a></h2>
<p>ما را بس و ما را بس و ما بس کردیم</p><p>ما پشت بروی یار ناکس کردیم</p><p>مردار همه نثار کرکس کردیم</p><p>در قبلهٔ تو نماز واپس کردیم</p><h2><a id="poem-30770" href="https://ganjoor.net/moulavi/shams/robaeesh/sh1312">رباعی شمارهٔ ۱۳۱۲</a></h2>
<p>ما رخت وجود بر عدم بربندیم</p><p>بر هستی نیست مزور خندیم</p><p>بازی بازی طنابها بگسستیم</p><p>تا خیمهٔ صبر از فلک برکندیم</p><h2><a id="poem-30771" href="https://ganjoor.net/moulavi/shams/robaeesh/sh1313">رباعی شمارهٔ ۱۳۱۳</a></h2>
<p>ما عاشق خود را به عدو بسپاریم</p><p>هم منبل و هم خونی و هم عیاریم</p><p>ما را تو به شحنه ده که ما طراریم</p><p>تو حیلهٔ ما مخور که ما مکاریم</p><h2><a id="poem-30772" href="https://ganjoor.net/moulavi/shams/robaeesh/sh1314">رباعی شمارهٔ ۱۳۱۴</a></h2>
<p>ما کار و دکان و پیشه را سوخته‌ایم</p><p>شعر و غزل و دو بیتی آموخته‌ایم</p><p>در عشق که او جان و دل و دیدهٔ ماست</p><p>جان و دل و دیده هر سه بردوخته‌ایم</p><h2><a id="poem-30773" href="https://ganjoor.net/moulavi/shams/robaeesh/sh1315">رباعی شمارهٔ ۱۳۱۵</a></h2>
<p>ما مذهب چشم شوخ مستش داریم</p><p>کیش سر زلف بت‌پرستش داریم</p><p>گویند جز این هر دو بود دین درست</p><p>از دین درست ما شکستش داریم</p><h2><a id="poem-30774" href="https://ganjoor.net/moulavi/shams/robaeesh/sh1316">رباعی شمارهٔ ۱۳۱۶</a></h2>
<p>مانند قلم سپید کار سیهم</p><p>گر همچو قلم سرم بری سر ننهم</p><p>چون سر خواهم به ترک سر خواهم گفت</p><p>چون با سر خود ز سر او شرح دهم</p><h2><a id="poem-30775" href="https://ganjoor.net/moulavi/shams/robaeesh/sh1317">رباعی شمارهٔ ۱۳۱۷</a></h2>
<p>ماهی فارغ ز چارده می‌بینم</p><p>بی‌چشم بسوی ماه ره می‌بینم</p><p>گفتی که از او همه جهان آب شده است</p><p>آوخ که در این آب چه مه می‌بینیم</p><h2><a id="poem-30776" href="https://ganjoor.net/moulavi/shams/robaeesh/sh1318">رباعی شمارهٔ ۱۳۱۸</a></h2>
<p>ماییم که از بادهٔ بی‌جام خوشیم</p><p>هر صبح منوریم و هر شام خوشیم</p><p>گویند سرانجام ندارید شما</p><p>ماییم که بی هیچ سرانجام خوشیم</p><h2><a id="poem-30777" href="https://ganjoor.net/moulavi/shams/robaeesh/sh1319">رباعی شمارهٔ ۱۳۱۹</a></h2>
<p>مائیم که پوستین بگازر دادیم</p><p>وز دادن پوستین بگازر شادیم</p><p>در بحر غمی که ساحل و قعرش نیست</p><p>نظاره‌گر آمدیم و پست افتادیم</p><h2><a id="poem-30778" href="https://ganjoor.net/moulavi/shams/robaeesh/sh1320">رباعی شمارهٔ ۱۳۲۰</a></h2>
<p>مائیم که بی‌قماش و بی‌سیم خوشیم</p><p>در رنج مرفهیم و در بیم خوشیم</p><p>تا دور ابد از می تسلیم خوشیم</p><p>تا ظن نبری که ما چو تونیم خوشیم</p><h2><a id="poem-30779" href="https://ganjoor.net/moulavi/shams/robaeesh/sh1321">رباعی شمارهٔ ۱۳۲۱</a></h2>
<p>مائیم که تا مهر تو آموخته‌ایم</p><p>چشم از همه خوبان جهان دوخته‌ایم</p><p>هر شعله کز آتش زنهٔ عشق جهد</p><p>در ما گیرد از آنکه ما سوخته‌ایم</p><h2><a id="poem-30780" href="https://ganjoor.net/moulavi/shams/robaeesh/sh1322">رباعی شمارهٔ ۱۳۲۲</a></h2>
<p>مائیم که دل ز جسم و جوهر کندیم</p><p>مهر از فلک و جهان اغبر کندیم</p><p>از کبر جهان سبال خود میمالید</p><p>از دولت دل سبلت او را کندیم</p><h2><a id="poem-30781" href="https://ganjoor.net/moulavi/shams/robaeesh/sh1323">رباعی شمارهٔ ۱۳۲۳</a></h2>
<p>مائیم که دوست خویش دشمن داریم</p><p>اما دشمن هر عاشق و هر بیداریم</p><p>با قاصد دشمنان خود یاریم</p><p>ما دامن خود همیشه در خون داریم</p><h2><a id="poem-30782" href="https://ganjoor.net/moulavi/shams/robaeesh/sh1324">رباعی شمارهٔ ۱۳۲۴</a></h2>
<p>مائیم که گه نهان و گه پیدائیم</p><p>گهمؤمنو گه یهود و گه ترسائیم</p><p>تا این دل ما قالب هر دل گردد</p><p>هر روز به صورتی برون می‌آئیم</p><h2><a id="poem-30783" href="https://ganjoor.net/moulavi/shams/robaeesh/sh1325">رباعی شمارهٔ ۱۳۲۵</a></h2>
<p>مردم رغم عشق دمی در من دم</p><p>تا زندهٔ جاوید شوم زان یکدم</p><p>گفتی که به وصل با تو همدم باشم</p><p>گو با که کجا شرم نداری همدم</p><h2><a id="poem-30784" href="https://ganjoor.net/moulavi/shams/robaeesh/sh1326">رباعی شمارهٔ ۱۳۲۶</a></h2>
<p>مصنوع حقیم و صید صانع باشیم</p><p>جانرا ز مراد جان چه مانع باشیم</p><p>صد بره برای بندگان قربان کرد</p><p>ما چند به آب گرم قانع باشیم</p><h2><a id="poem-30785" href="https://ganjoor.net/moulavi/shams/robaeesh/sh1327">رباعی شمارهٔ ۱۳۲۷</a></h2>
<p>مگریز ز من که من خریدار توام</p><p>در من بنگر که نور دیدار توام</p><p>در کار من آ که رونق کار توام</p><p>بیزار مشو ز من که بازار توام</p><h2><a id="poem-30786" href="https://ganjoor.net/moulavi/shams/robaeesh/sh1328">رباعی شمارهٔ ۱۳۲۸</a></h2>
<p>من بحر تمامم و یکی قطره نیم</p><p>احول نیم و چو احولان غره نیم</p><p>گویم به زبان حال و هر یک ذره</p><p>فریاد همی کند که من ذره نیم</p><h2><a id="poem-30787" href="https://ganjoor.net/moulavi/shams/robaeesh/sh1329">رباعی شمارهٔ ۱۳۲۹</a></h2>
<p>من بر سر کویت آستین گردانم</p><p>تو پنداری که من ترا میخوانم</p><p>نی نی رو رو که من ترا میدانم</p><p>خود رسم منست کاستین جنبانم</p><h2><a id="poem-30788" href="https://ganjoor.net/moulavi/shams/robaeesh/sh1330">رباعی شمارهٔ ۱۳۳۰</a></h2>
<p>من بندهٔ قرآنم اگر جان دارم</p><p>من خاک در محمد مختارم</p><p>گر نقل کند جز این کس از گفتارم</p><p>بیزارم از او وز این سخن بیزارم</p><h2><a id="poem-30789" href="https://ganjoor.net/moulavi/shams/robaeesh/sh1331">رباعی شمارهٔ ۱۳۳۱</a></h2>
<p>من پیر شدم پیر نه ز ایام شدم</p><p>از نازش معشوقه خودکام شدم</p><p>در هر نفسی پخته شدم خام شدم</p><p>در هر قدمی دانه شدم دام شدم</p><h2><a id="poem-30790" href="https://ganjoor.net/moulavi/shams/robaeesh/sh1332">رباعی شمارهٔ ۱۳۳۲</a></h2>
<p>من چشم ترا بسته به کین می‌بینم</p><p>اکنون چه کنم که همچنین می‌بینم</p><p>بگذر تو ز خورشیدی که آن بر فلک است</p><p>خورشید نگر که در زمین می‌بینم</p><h2><a id="poem-30791" href="https://ganjoor.net/moulavi/shams/robaeesh/sh1333">رباعی شمارهٔ ۱۳۳۳</a></h2>
<p>من خاک ترا به چرخ اعظم ندهم</p><p>یک ذره غمت بهر دو عالم ندهم</p><p>نقش خود را نثار عالم کردم</p><p>وز نقش تو من آب به آدم ندهم</p><h2><a id="poem-30792" href="https://ganjoor.net/moulavi/shams/robaeesh/sh1334">رباعی شمارهٔ ۱۳۳۴</a></h2>
<p>من درد ترا ز دست آسان ندهم</p><p>دل بر نکنم ز دوست تا جان ندهم</p><p>از دوست به یادگار دردی دارم</p><p>کان درد به صد هزار درمان ندهم</p><h2><a id="poem-30793" href="https://ganjoor.net/moulavi/shams/robaeesh/sh1335">رباعی شمارهٔ ۱۳۳۵</a></h2>
<p>من دوش فراق را جفا میگفتم</p><p>با دهر فراق پیش می‌آشفتم</p><p>خود را دیدم که با خیالت جفتم</p><p>با جفت خیال تو برفتم خفتم</p><h2><a id="poem-30794" href="https://ganjoor.net/moulavi/shams/robaeesh/sh1336">رباعی شمارهٔ ۱۳۳۶</a></h2>
<p>من زخم تو را به هیچ مرهم ندهم</p><p>یک موی تو را به هر دو عالم ندهم</p><p>گفتم جان را بیار محرم ندهم</p><p>از گفتهٔ خود بیش دهم کم ندهم</p><h2><a id="poem-30795" href="https://ganjoor.net/moulavi/shams/robaeesh/sh1337">رباعی شمارهٔ ۱۳۳۷</a></h2>
<p>من سر بنهم در رهت ای کان کرم</p><p>کامروز از تو ای صنم مست ترم</p><p>سوگند خورم و گر تو باور نکنی</p><p>سوگند چرا خورم چرا می نخورم</p><h2><a id="poem-30796" href="https://ganjoor.net/moulavi/shams/robaeesh/sh1338">رباعی شمارهٔ ۱۳۳۸</a></h2>
<p>من سیر نیم سیر نیم سیر نیم</p><p>زیرا که به اقبال تو ادبیر نیم</p><p>خرگوش نگیرم و نخواهم آهو</p><p>جز عاشق و جز طالب آن شیر نیم</p><h2><a id="poem-30797" href="https://ganjoor.net/moulavi/shams/robaeesh/sh1339">رباعی شمارهٔ ۱۳۳۹</a></h2>
<p>من سیر نیم ولی ز سیران سیرم</p><p>بر خاک درت ز آب حیوان سیرم</p><p>ایمان به تو دادم وز جان برگشتم</p><p>سیرم از این چو ملحد از آن سیرم</p><h2><a id="poem-30798" href="https://ganjoor.net/moulavi/shams/robaeesh/sh1340">رباعی شمارهٔ ۱۳۴۰</a></h2>
<p>من عادت و خوی آن صنم میدانم</p><p>او آتش و من چو روغنم میدانم</p><p>از نور لطیف او است جان می‌بیند</p><p>آن دود به گرد او منم میدانم</p><h2><a id="poem-30799" href="https://ganjoor.net/moulavi/shams/robaeesh/sh1341">رباعی شمارهٔ ۱۳۴۱</a></h2>
<p>من عاشق روی تو نگارم چکنم</p><p>وز چشم خوش تو شرمسارم چکنم</p><p>هر لحظه یکی شور برآرم چکنم</p><p>والله به خدا خبر ندارم چکنم</p><h2><a id="poem-30800" href="https://ganjoor.net/moulavi/shams/robaeesh/sh1342">رباعی شمارهٔ ۱۳۴۲</a></h2>
<p>من عاشقی از کمال تو آموزم</p><p>بیت و غزل از جمال تو آموزم</p><p>در پردهٔ دل خیال تو رقص کند</p><p>من رقص خوش از خیال تو آموزم</p><h2><a id="poem-30801" href="https://ganjoor.net/moulavi/shams/robaeesh/sh1343">رباعی شمارهٔ ۱۳۴۳</a></h2>
<p>من عشق ترا به جای ایمان دارم</p><p>جان نشکیبد ز عشق تا جان دارم</p><p>گفتم دو سه روز زحمت از تو ببرم</p><p>نتوانستم از تو چه پنهان دارم</p><h2><a id="poem-30802" href="https://ganjoor.net/moulavi/shams/robaeesh/sh1344">رباعی شمارهٔ ۱۳۴۴</a></h2>
<p>من عهد شکسته بر شکستی بزنم</p><p>وز عشوه ره عشوه پرستی بزنم</p><p>امروز که ارواح به رقص آمده‌اند</p><p>ناموس فرود آرم و دستی بزنم</p><h2><a id="poem-30803" href="https://ganjoor.net/moulavi/shams/robaeesh/sh1345">رباعی شمارهٔ ۱۳۴۵</a></h2>
<p>من غیر ترا گزین ندارم چکنم</p><p>درمان دل حزین ندارم چکنم</p><p>گوئیکه ز چرخ تا بکی چرخ زنیم</p><p>من کار دگر جزین ندارم چکنم</p><h2><a id="poem-30804" href="https://ganjoor.net/moulavi/shams/robaeesh/sh1346">رباعی شمارهٔ ۱۳۴۶</a></h2>
<p>من قاعدهٔ درد و دوا می‌شکنم</p><p>من قاعدهٔ مهر و جفا میشکنم</p><p>دیدی که به صدق توبه‌ها میکردم</p><p>بنگر که چگونه توبه‌ها میشکنم</p><h2><a id="poem-30805" href="https://ganjoor.net/moulavi/shams/robaeesh/sh1347">رباعی شمارهٔ ۱۳۴۷</a></h2>
<p>من کاستهٔ وفای آن مه‌رویم</p><p>گر خواهد و گر نخواهد آنمه رویم</p><p>زو آب حیات ابدی میجویم</p><p>او آب حیات آمده و من جویم</p><h2><a id="poem-30806" href="https://ganjoor.net/moulavi/shams/robaeesh/sh1348">رباعی شمارهٔ ۱۳۴۸</a></h2>
<p>من گردانم مطرب گردان خواهم</p><p>من زهرهٔ گردنده چو کیوان خواهم</p><p>جانم جانم ز صورت جان خواهم</p><p>من جغد نیم که شهر ویران خواهم</p><h2><a id="poem-30807" href="https://ganjoor.net/moulavi/shams/robaeesh/sh1349">رباعی شمارهٔ ۱۳۴۹</a></h2>
<p>من گرسنه‌ام نشاط سیری دارم</p><p>روباهم و نام و ننگ شیری دارم</p><p>نفسی است مرا که از خیالی برمد</p><p>آنرا منگر جان دلیری دارم</p><h2><a id="poem-30808" href="https://ganjoor.net/moulavi/shams/robaeesh/sh1350">رباعی شمارهٔ ۱۳۵۰</a></h2>
<p>من مالک ملک لامکانی شده‌ام</p><p>من عارف گنج زرکانی شده‌ام</p><p>تا از صدف تن گهر دل سوزد</p><p>در عالم جان بحر معانی شده‌ام</p><h2><a id="poem-30809" href="https://ganjoor.net/moulavi/shams/robaeesh/sh1351">رباعی شمارهٔ ۱۳۵۱</a></h2>
<p>من مهر تو بر تارک افلاک نهم</p><p>دست ستمت بر دل غمناک نهم</p><p>هر جا که تو بر روی زمین پای نهی</p><p>پنهان بروم دیده بر آن خاک نهم</p><h2><a id="poem-30810" href="https://ganjoor.net/moulavi/shams/robaeesh/sh1352">رباعی شمارهٔ ۱۳۵۲</a></h2>
<p>من نای توام از لب تو می‌نوشم</p><p>تا نخروشی هر آینه نخروشم</p><p>این لحظه که خامشم از آن خاموشم</p><p>تا نیشکرت بهر خسی نفروشم</p><h2><a id="poem-30811" href="https://ganjoor.net/moulavi/shams/robaeesh/sh1353">رباعی شمارهٔ ۱۳۵۳</a></h2>
<p>من نیز چو تو عاقل و هشیار بدم</p><p>بر جملهٔ عاشقان به انکار بدم</p><p>دیوانه و مست و لاابالی گشتم</p><p>گوئیکه همه عمر در این کار بدم</p><h2><a id="poem-30812" href="https://ganjoor.net/moulavi/shams/robaeesh/sh1354">رباعی شمارهٔ ۱۳۵۴</a></h2>
<p>من همچو کسی نشسته بر اسب خام</p><p>در وادی هولناک بگسسته لگام</p><p>تازد چون مرغ تا که بجهد از دام</p><p>تا منزل این اسب کدام است کدام</p><h2><a id="poem-30813" href="https://ganjoor.net/moulavi/shams/robaeesh/sh1355">رباعی شمارهٔ ۱۳۵۵</a></h2>
<p>من یک جانم که صد هزار است تنم</p><p>چه جان و چه تن که هر دو هم خویشتنم</p><p>خود را به تکلف دگری ساخته‌ام</p><p>تا خوش باشد آن دیگری را که منم</p><h2><a id="poem-30814" href="https://ganjoor.net/moulavi/shams/robaeesh/sh1356">رباعی شمارهٔ ۱۳۵۶</a></h2>
<p>مهتاب بلند گشت و ما پست شدیم</p><p>معشوق به هوش آمد و ما مست شدیم</p><p>ای جان جهان هرچه از این پس شمری</p><p>بر دست مگیر زانکه از دست شدیم</p><h2><a id="poem-30815" href="https://ganjoor.net/moulavi/shams/robaeesh/sh1357">رباعی شمارهٔ ۱۳۵۷</a></h2>
<p>می‌پنداری که از غمانت رستم</p><p>یا بی‌تو صبور گشتم و بنشستم</p><p>یارب مرسان به هیچ شادی دستم</p><p>گر یک نفس از غم تو خالی هستم</p><h2><a id="poem-30816" href="https://ganjoor.net/moulavi/shams/robaeesh/sh1358">رباعی شمارهٔ ۱۳۵۸</a></h2>
<p>می‌پنداری که من به فرمان خودم</p><p>یا یک نفس و نیم نفس آن خودم</p><p>مانند قلم پیش قلمران خودم</p><p>چون گوی اسیر خم چوگان خودم</p><h2><a id="poem-30817" href="https://ganjoor.net/moulavi/shams/robaeesh/sh1359">رباعی شمارهٔ ۱۳۵۹</a></h2>
<p>می‌گوید دف که هان بزن بر رویم</p><p>چندانکه زنی حدیث دیگر گویم</p><p>من عاشقم و چو عاشقان خوشخویم</p><p>ور رحم کنی زخم زنی این گویم</p><h2><a id="poem-30818" href="https://ganjoor.net/moulavi/shams/robaeesh/sh1360">رباعی شمارهٔ ۱۳۶۰</a></h2>
<p>ناساز از آنیم که سازی داریم</p><p>بد خوی از آنیم که نازی داریم</p><p>در صورت جغد شاهبازی داریم</p><p>در عین فنا عمر درازی داریم</p><h2><a id="poem-30819" href="https://ganjoor.net/moulavi/shams/robaeesh/sh1361">رباعی شمارهٔ ۱۳۶۱</a></h2>
<p>نی از پی کسب سوی بازار شویم</p><p>نی چون دهقان خوشهٔ گندم درویم</p><p>نی از پی وقف بندهٔ وقف شویم</p><p>ما وقف تو ما وقف تو ما وقف توایم</p><h2><a id="poem-30820" href="https://ganjoor.net/moulavi/shams/robaeesh/sh1362">رباعی شمارهٔ ۱۳۶۲</a></h2>
<p>نی دست که در مصاف خونریز کنم</p><p>نی پای که در صبر قدم تیز کنم</p><p>نی رحم ترا که با رهی در سازی</p><p>نی عقل مرا که از تو پرهیز کنم</p><h2><a id="poem-30821" href="https://ganjoor.net/moulavi/shams/robaeesh/sh1363">رباعی شمارهٔ ۱۳۶۳</a></h2>
<p>نی سخرهٔ آسمان پیروزه شوم</p><p>نی شیفتهٔ شاهد ده روزه شوم</p><p>در روزه چو روزی ده بیواسطه‌ای</p><p>پس حلقه بگوش و بندهٔ روزه شوم</p><h2><a id="poem-30822" href="https://ganjoor.net/moulavi/shams/robaeesh/sh1364">رباعی شمارهٔ ۱۳۶۴</a></h2>
<p>هر گه که دل از خلق جدا می‌بینم</p><p>احوال وجود با نوا می‌بینم</p><p>وان لحظه که بیخود نفسی بنشینم</p><p>عالم همه سر به سر ترا می‌بینم</p><h2><a id="poem-30823" href="https://ganjoor.net/moulavi/shams/robaeesh/sh1365">رباعی شمارهٔ ۱۳۶۵</a></h2>
<p>همچون سر زلف تو پریشان توایم</p><p>آنداری و آنداری و ما آن توایم</p><p>هر جا باشیم حاضر خوان توایم</p><p>مهمان تو مهمان تو مهمان توایم</p><h2><a id="poem-30824" href="https://ganjoor.net/moulavi/shams/robaeesh/sh1366">رباعی شمارهٔ ۱۳۶۶</a></h2>
<p>هم خوان توایم و نیز مهمان توایم</p><p>هم جمع توایم و هم پریشان توایم</p><p>در شیشهٔ دل تخت نه حکم بکن</p><p>ای رشک پری چونکه پری خوان توایم</p><h2><a id="poem-30825" href="https://ganjoor.net/moulavi/shams/robaeesh/sh1367">رباعی شمارهٔ ۱۳۶۷</a></h2>
<p>هم مستم و هم بادهٔ مستان توام</p><p>هم آفت جان زیر دستان توام</p><p>چون نیست شدم کنون ز هستان توام</p><p>گفتی که الست از الست آن توام</p><h2><a id="poem-30826" href="https://ganjoor.net/moulavi/shams/robaeesh/sh1368">رباعی شمارهٔ ۱۳۶۸</a></h2>
<p>هم منزل عشق و هم رهت می‌بینم</p><p>در بنده و در مرو شهت می‌بینم</p><p>در اختر و خورشید و مهت می‌بینم</p><p>در برگ و گیاه و درگهت می‌بینم</p><h2><a id="poem-30827" href="https://ganjoor.net/moulavi/shams/robaeesh/sh1369">رباعی شمارهٔ ۱۳۶۹</a></h2>
<p>هوش عاشق کجا بود سوی نسیم</p><p>هوش عاقل کجا بود با زر و سیم</p><p>جای گلها کجا بود باغ و نعیم</p><p>جای هیزم کجا بود قعر جحیم</p><h2><a id="poem-30828" href="https://ganjoor.net/moulavi/shams/robaeesh/sh1370">رباعی شمارهٔ ۱۳۷۰</a></h2>
<p>یار آمده یار آمده ره بگشائیم</p><p>جویان دلست دل بدو بنمائیم</p><p>ما نعره‌زنان که آن شکارت مائیم</p><p>او خنده‌کنان که ما ترا میپائیم</p><h2><a id="poem-30829" href="https://ganjoor.net/moulavi/shams/robaeesh/sh1371">رباعی شمارهٔ ۱۳۷۱</a></h2>
<p>یا صورت خودنمای تا نقش کنیم</p><p>یا عزم کنیم و پای در کفش کنیم</p><p>یا هر یک را جدا جدا بوسه بده</p><p>یا یک بوسه که تا همه پخش کنیم</p><h2><a id="poem-30830" href="https://ganjoor.net/moulavi/shams/robaeesh/sh1372">رباعی شمارهٔ ۱۳۷۲</a></h2>
<p>یرغوش بک و قیر بک و سالارم</p><p>با نصرت و با همت و با اظهارم</p><p>گر کوه احد بخصمیم برخیزد</p><p>آن را به سر نیزه ز جا بردارم</p><h2><a id="poem-30831" href="https://ganjoor.net/moulavi/shams/robaeesh/sh1373">رباعی شمارهٔ ۱۳۷۳</a></h2>
<p>یک بار دگر قبول کن بندگیم</p><p>رحم آر بدین عجز و پراکندگیم</p><p>گر باد دگر ز من خلافی بینی</p><p>فریاد مرس به هیچ درماندگیم</p><h2><a id="poem-30832" href="https://ganjoor.net/moulavi/shams/robaeesh/sh1374">رباعی شمارهٔ ۱۳۷۴</a></h2>
<p>یک جرعه ز جام تو تمامست تمام</p><p>جز عشق تو در دلم کدامست کدام</p><p>در عشق تو خون دل حلالست حلال</p><p>آسودگی و عشق حرامست حرام</p><h2><a id="poem-30833" href="https://ganjoor.net/moulavi/shams/robaeesh/sh1375">رباعی شمارهٔ ۱۳۷۵</a></h2>
<p>یک چند به کودکی به استاد شدیم</p><p>یک چند به روی دوستان شاد شدیم</p><p>پایان حدیث ما شنو که چه بود</p><p>چون ابر درآمدیم و بر باد شدیم</p><h2><a id="poem-30834" href="https://ganjoor.net/moulavi/shams/robaeesh/sh1376">رباعی شمارهٔ ۱۳۷۶</a></h2>
<p>یک دم که ز دیدار تو یک سو افتم</p><p>از وسوسه اندیشه به صد کو افتم</p><p>از دیدن روی تو چنان گردانم</p><p>کز جنبش یک موی تو در رو افتم</p><h2><a id="poem-30835" href="https://ganjoor.net/moulavi/shams/robaeesh/sh1377">رباعی شمارهٔ ۱۳۷۷</a></h2>
<p>آشفته همی روی بکوئی ای جان</p><p>میجوئی از آن گمشده خویش نشان</p><p>من دوش بدیدم کمرت را ز میان</p><p>هان تا نبری گمان بد بر دگران</p><h2><a id="poem-30836" href="https://ganjoor.net/moulavi/shams/robaeesh/sh1378">رباعی شمارهٔ ۱۳۷۸</a></h2>
<p>آمد دل من بهر نشانم گفتن</p><p>گفتا ز برای او چه دانم گفتن</p><p>گفتا که از آن دو چشم یک حرف بگوی</p><p>گفتا که دو چشم را چه تانم گفتن</p><h2><a id="poem-30837" href="https://ganjoor.net/moulavi/shams/robaeesh/sh1379">رباعی شمارهٔ ۱۳۷۹</a></h2>
<p>آمد شب و غمهای تو همچون عسسان</p><p>یابند دلم را بسوی کوی کسان</p><p>روز آمد کز شبت به فریاد رسم</p><p>فریاد مرا ز دست فریادرسان</p><h2><a id="poem-30838" href="https://ganjoor.net/moulavi/shams/robaeesh/sh1380">رباعی شمارهٔ ۱۳۸۰</a></h2>
<p>آن حلوائی که کم رسد زو به دهن</p><p>چون دیگ بجوش آمده از وی دل من</p><p>از غایت لطف آنچنان خوشخوارست</p><p>کز وی دو هزار من توانی خوردن</p><h2><a id="poem-30839" href="https://ganjoor.net/moulavi/shams/robaeesh/sh1381">رباعی شمارهٔ ۱۳۸۱</a></h2>
<p>آن صورت غیبی که شندیش دشمن</p><p>با خود به قیاس می‌بریدش دشمن</p><p>مانندهٔ خورشید برآمد پیشین</p><p>هر سو که نظر کرد ندیدش دشمن</p><h2><a id="poem-30840" href="https://ganjoor.net/moulavi/shams/robaeesh/sh1382">رباعی شمارهٔ ۱۳۸۲</a></h2>
<p>آن کس که نساخت با لقای یاران</p><p>افتاد به مکر دزد و تهدید عوان</p><p>میگفت و همی گریست و انگشت گزان</p><p>فریاد من از خوی بد و بار گران</p><h2><a id="poem-30841" href="https://ganjoor.net/moulavi/shams/robaeesh/sh1383">رباعی شمارهٔ ۱۳۸۳</a></h2>
<p>آنکو طمع وفا برد بر شکران</p><p>بر خویش بزد عیب و نزد بر شکران</p><p>ور شکران نهاد انگشت به عیب</p><p>در هجر بسی دست گزد بر شکران</p><h2><a id="poem-30842" href="https://ganjoor.net/moulavi/shams/robaeesh/sh1384">رباعی شمارهٔ ۱۳۸۴</a></h2>
<p>آن کیست کز این تیر نشد همچو کمان</p><p>وز زخم چنین تیر گرفتار چنان</p><p>وانگه خبر یافت که این پای بکوفت</p><p>از دست هوای خود نشد دست زنان</p><h2><a id="poem-30843" href="https://ganjoor.net/moulavi/shams/robaeesh/sh1385">رباعی شمارهٔ ۱۳۸۵</a></h2>
<p>احرام درش گیرد لافرمان کن</p><p>واندر عرفات نیستی جولان کن</p><p>خواهی که ترا کعبه کند استقبال</p><p>مائی و منی را به منی قربان کن</p><h2><a id="poem-30844" href="https://ganjoor.net/moulavi/shams/robaeesh/sh1386">رباعی شمارهٔ ۱۳۸۶</a></h2>
<p>از بسکه برآورد غمت آه از من</p><p>ترسم که شود به کام بدخواه از من</p><p>دردا که ز هجران تو ای جان جهان</p><p>خون شد دلم و دلت نه آگاه از من</p><h2><a id="poem-30845" href="https://ganjoor.net/moulavi/shams/robaeesh/sh1387">رباعی شمارهٔ ۱۳۸۷</a></h2>
<p>از بسکه فساد و ابلهی زاد از من</p><p>در عمر کسی نگشت دلشاد از من</p><p>من طالب داد و جمله بیداد از من</p><p>فریاد من از جمله و فریاد از من</p><h2><a id="poem-30846" href="https://ganjoor.net/moulavi/shams/robaeesh/sh1388">رباعی شمارهٔ ۱۳۸۸</a></h2>
<p>از حاصل کار این جهانی کردن</p><p>می‌کن ز بهی آنچه توانی کردن</p><p>زیرا همه عمرت بدمی موقوفست</p><p>پیداست به یک دم چه توانی کردن</p><h2><a id="poem-30847" href="https://ganjoor.net/moulavi/shams/robaeesh/sh1389">رباعی شمارهٔ ۱۳۸۹</a></h2>
<p>از روز شریفتر شد از وی شب من</p><p>وز روح لطیفتر این قالب من</p><p>رفت این لب من تا لب او را بوسد</p><p>از شهد شکر نبود جای لب من</p><h2><a id="poem-30848" href="https://ganjoor.net/moulavi/shams/robaeesh/sh1390">رباعی شمارهٔ ۱۳۹۰</a></h2>
<p>از عمر که پربار شود هردم من</p><p>وز خویش که بیزار شود هردم من</p><p>این گلشن رنگین که جهان عاشق اوست</p><p>گلزار که پرخار شود هردم من</p><h2><a id="poem-30849" href="https://ganjoor.net/moulavi/shams/robaeesh/sh1391">رباعی شمارهٔ ۱۳۹۱</a></h2>
<p>اسرار مرا نهانی اندر جان کن</p><p>احوال مرا ز خویش هم پنهان کن</p><p>گر جان داری مرا چو جان پنهان کن</p><p>وین کفر مرا پیشرو ایمان کن</p><h2><a id="poem-30850" href="https://ganjoor.net/moulavi/shams/robaeesh/sh1392">رباعی شمارهٔ ۱۳۹۲</a></h2>
<p>امروز مراست روز میدان منشین</p><p>میتاز چو گوی پیش چوگان منشین</p><p>مردی بنمای و همچو حیران منشین</p><p>امروز قیامت است ای جان منشین</p><h2><a id="poem-30851" href="https://ganjoor.net/moulavi/shams/robaeesh/sh1393">رباعی شمارهٔ ۱۳۹۳</a></h2>
<p>امشب منم و هزار صوفی پنهان</p><p>مانندهٔ جان جمله نهانند و عیان</p><p>ای عارف مطرب هله تقصیر مکن</p><p>تا دریابی بدین صفت رقص‌کنان</p><h2><a id="poem-30852" href="https://ganjoor.net/moulavi/shams/robaeesh/sh1394">رباعی شمارهٔ ۱۳۹۴</a></h2>
<p>ای آنکه گرفته‌ای به دستان دستان</p><p>دامان وصال از کف مستان مستان</p><p>صیدی که ز دام دل‌پرستان رست آن</p><p>من کافرم ار میان هستان هست آن</p><h2><a id="poem-30853" href="https://ganjoor.net/moulavi/shams/robaeesh/sh1395">رباعی شمارهٔ ۱۳۹۵</a></h2>
<p>ای بی‌تو حرام زندگانی ای جان</p><p>خود بی‌تو کدام زندگانی ای جان</p><p>سوگند خورم که زندگانی بی‌تو</p><p>مرگست به نام زندگانی ای جان</p><h2><a id="poem-30854" href="https://ganjoor.net/moulavi/shams/robaeesh/sh1396">رباعی شمارهٔ ۱۳۹۶</a></h2>
<p>ای بی‌تو حرام زندگانی کردن</p><p>خود بی‌تو کدام زندگانی کردن</p><p>هر عمر که بی‌رخ تو بگذشت ای جان</p><p>مرگست و به نام زندگانی کردن</p><h2><a id="poem-30855" href="https://ganjoor.net/moulavi/shams/robaeesh/sh1397">رباعی شمارهٔ ۱۳۹۷</a></h2>
<p>ای جانب عشاق به خیره نگران</p><p>تو خیره و در تو گشته خیره دگران</p><p>این خیره در آن و آن در این یارب چیست</p><p>جمله ز تواند بی‌دل و بی‌جگران</p><h2><a id="poem-30856" href="https://ganjoor.net/moulavi/shams/robaeesh/sh1398">رباعی شمارهٔ ۱۳۹۸</a></h2>
<p>ای جان منزه ز غم پالودن</p><p>وی جسم مقدس ز غم فرسودن</p><p>ای آتش عشقی که در آن میسوزی</p><p>خود جنت و فردوس تو خواهد بودن</p><h2><a id="poem-30857" href="https://ganjoor.net/moulavi/shams/robaeesh/sh1399">رباعی شمارهٔ ۱۳۹۹</a></h2>
<p>ای جمله جهان بروی خوبت نگران</p><p>جان مردان ز عشق تو جامه دران</p><p>با این همه نزدیک همه پرهنران</p><p>دیوانگی تو به ز عقل دگران</p><h2><a id="poem-30858" href="https://ganjoor.net/moulavi/shams/robaeesh/sh1400">رباعی شمارهٔ ۱۴۰۰</a></h2>
<p>ای خورده مرا جگر برای دگران</p><p>دانم که همین کنی برای دگران</p><p>من باد رهی بدم تو راهم دادی</p><p>من رستم از این واقعه وای دگران</p><h2><a id="poem-30859" href="https://ganjoor.net/moulavi/shams/robaeesh/sh1401">رباعی شمارهٔ ۱۴۰۱</a></h2>
<p>ای خوی تو در جهان می و شیر ای جان</p><p>از دلشدگان گناه کم گیر ای جان</p><p>گر دست شکسته شد کمان گیر ای جان</p><p>اینک به شکنجه زیر زنجیر ای جان</p><h2><a id="poem-30860" href="https://ganjoor.net/moulavi/shams/robaeesh/sh1402">رباعی شمارهٔ ۱۴۰۲</a></h2>
<p>ای داد که هست جمله بیدار از من</p><p>ای من که هزار آه و فریاد از من</p><p>چو ذلک ما قدمت ایدیکم گفت</p><p>ناشاد شبی که اصل غم زاد از من</p><h2><a id="poem-30861" href="https://ganjoor.net/moulavi/shams/robaeesh/sh1403">رباعی شمارهٔ ۱۴۰۳</a></h2>
<p>ای در دو جهان یگانه تعجیل مکن</p><p>در رفتن چون زمانه تعجیل مکن</p><p>مگریز سوی کرانه تعجیل مکن</p><p>از خانهٔ ما به خانه تعجیل مکن</p><h2><a id="poem-30862" href="https://ganjoor.net/moulavi/shams/robaeesh/sh1404">رباعی شمارهٔ ۱۴۰۴</a></h2>
<p>ای دف تو بخوان ز دفتر مشتاقان</p><p>ای کف تو بزن بر رگ خون ایشان</p><p>ای نعرهٔ گویندهٔ جویندهٔ دل</p><p>ای از نمکان ببر مرام تا نه مکان</p><h2><a id="poem-30863" href="https://ganjoor.net/moulavi/shams/robaeesh/sh1405">رباعی شمارهٔ ۱۴۰۵</a></h2>
<p>ای دل تو در این واقعه دمسازی کن</p><p>وی جان به موافقت سراندازی کن</p><p>ای صبر تو پای غم نداری بگریز</p><p>ای عقل تو کودکی برو بازی کن</p><h2><a id="poem-30864" href="https://ganjoor.net/moulavi/shams/robaeesh/sh1406">رباعی شمارهٔ ۱۴۰۶</a></h2>
<p>ای دل چه شدی ز دست دستی میزن</p><p>دست از هوس عشوه‌پرستی میزن</p><p>گوئیکه چه ره زنم چو من دست زنم</p><p>چون نرگس مستش ره‌مستی میزن</p><h2><a id="poem-30865" href="https://ganjoor.net/moulavi/shams/robaeesh/sh1407">رباعی شمارهٔ ۱۴۰۷</a></h2>
<p>ای دوست قبولم کن و جانم بستان</p><p>مستم کن و از هر دو جهانم بستان</p><p>با هرچه دلم قرار گیرد بی تو</p><p>آتش به من اندر زن و آنم بستان</p><h2><a id="poem-30866" href="https://ganjoor.net/moulavi/shams/robaeesh/sh1408">رباعی شمارهٔ ۱۴۰۸</a></h2>
<p>ای رفته ز یاران تو به یک گوشه کران</p><p>فریاد تو از خوی بد و بار گران</p><p>گر شیر نری چه می‌گریزی ز نران</p><p>ور لاشه خری و سوی لاشه خران</p><h2><a id="poem-30867" href="https://ganjoor.net/moulavi/shams/robaeesh/sh1409">رباعی شمارهٔ ۱۴۰۹</a></h2>
<p>ای روی تو باغ و چمن هر دو جهان</p><p>از جان تو زنده شد تن هر دو جهان</p><p>بشکستن تو شکستن هر دو جهان</p><p>ای ضعف تو ویران شدن هر دو جهان</p><h2><a id="poem-30868" href="https://ganjoor.net/moulavi/shams/robaeesh/sh1410">رباعی شمارهٔ ۱۴۱۰</a></h2>
<p>ای روی تو کعبهٔ دل و قبلهٔ جان</p><p>چون شمع ز غم سوختم ای شعلهٔ جان</p><p>بردار حجاب و رخ به عاشق بنمای</p><p>تا چاک زند به دست خود خرقهٔ جان</p><h2><a id="poem-30869" href="https://ganjoor.net/moulavi/shams/robaeesh/sh1411">رباعی شمارهٔ ۱۴۱۱</a></h2>
<p>ای زخم تو خوشتر از دوای دگران</p><p>امساک تو بهتر از عطای دگران</p><p>ای جور تو بهتر از وفای دگران</p><p>دشنام تو بهتر از ثنای دگران</p><h2><a id="poem-30870" href="https://ganjoor.net/moulavi/shams/robaeesh/sh1412">رباعی شمارهٔ ۱۴۱۲</a></h2>
<p>ای زخم زننده بر رباب دل من</p><p>بشنو تو از ناله جواب دل من</p><p>در هر ویران دفینه گنج دگر است</p><p>عشق است دفینه در خراب دل من</p><h2><a id="poem-30871" href="https://ganjoor.net/moulavi/shams/robaeesh/sh1413">رباعی شمارهٔ ۱۴۱۳</a></h2>
<p>ای سنگ ز سودای لبت آبستان</p><p>از سنگ برون کشی تو مکر و دستان</p><p>آنجام چو جانیکه بدان کف داری</p><p>از بهر خدا از کف مستان مستان</p><h2><a id="poem-30872" href="https://ganjoor.net/moulavi/shams/robaeesh/sh1414">رباعی شمارهٔ ۱۴۱۴</a></h2>
<p>ای شاه تو مات گشته را مات مکن</p><p>افتادهٔ توست جز مراعات مکن</p><p>گر غرقهٔ جرم است مجازات مکن</p><p>از بهر خدا قصد مکافات مکن</p><h2><a id="poem-30873" href="https://ganjoor.net/moulavi/shams/robaeesh/sh1415">رباعی شمارهٔ ۱۴۱۵</a></h2>
<p>ای عادت تو خشم و جفا ورزیدن</p><p>وز چشم تو شاید این سخن پرسیدن</p><p>زینگونه که ابروی تو با چشم خوش است</p><p>او را ز چه رو نمیتواند دیدن</p><h2><a id="poem-30874" href="https://ganjoor.net/moulavi/shams/robaeesh/sh1416">رباعی شمارهٔ ۱۴۱۶</a></h2>
<p>ای عادت عشق عین ایمان خوردن</p><p>نی غصهٔ نان و غصهٔ جان خوردن</p><p>آن مائده چون زر و زو شب بیرونست</p><p>روزه چه بود صلای پنهان خوردن</p><h2><a id="poem-30875" href="https://ganjoor.net/moulavi/shams/robaeesh/sh1417">رباعی شمارهٔ ۱۴۱۷</a></h2>
<p>ای عاشق گفتار و تفاصیل سخن</p><p>ای گر ز سخنوران قهارهٔ کن</p><p>روزیت چو نیست علم نونو هله ور</p><p>ای کهنه فروش در سخنهای کهن</p><h2><a id="poem-30876" href="https://ganjoor.net/moulavi/shams/robaeesh/sh1418">رباعی شمارهٔ ۱۴۱۸</a></h2>
<p>ای عالم دل از تو شده قابل جان</p><p>حل کرده صفات ذات تو مشکل جان</p><p>عقل و دل و فهم از تو شده حاصل جان</p><p>جان جانی و عقل جان و دل جان</p><h2><a id="poem-30877" href="https://ganjoor.net/moulavi/shams/robaeesh/sh1419">رباعی شمارهٔ ۱۴۱۹</a></h2>
<p>ای عشق تو در جان کسی و آن کس من</p><p>ای درد تو درمان کسی و آن کس من</p><p>گوئی بینم لب ترا چون لب خویش</p><p>مجروح به دندان کسی و آن کس من</p><h2><a id="poem-30878" href="https://ganjoor.net/moulavi/shams/robaeesh/sh1420">رباعی شمارهٔ ۱۴۲۰</a></h2>
<p>ای کرده ز گل دستک من پایک من</p><p>بنهاده چراغ عقل من را یک من</p><p>نالان به تو این جای شکر خایک من</p><p>اندر بر خویش کن مها جا یک من</p><h2><a id="poem-30879" href="https://ganjoor.net/moulavi/shams/robaeesh/sh1421">رباعی شمارهٔ ۱۴۲۱</a></h2>
<p>ای گرسنهٔ وصل تو سیران جهان</p><p>لرزان ز فراق تو دلیران جهان</p><p>با چشم تو آهوان چه دارند به دست</p><p>ای زلف تو پای‌بند شیران جهان</p><h2><a id="poem-30880" href="https://ganjoor.net/moulavi/shams/robaeesh/sh1422">رباعی شمارهٔ ۱۴۲۲</a></h2>
<p>ای لعل لبت معدن شکر چیدن</p><p>وز چشم تو نور نامصور دیدن</p><p>مه گردانست و برک که گردانست</p><p>فرقست بسی میان هر گردیدن</p><h2><a id="poem-30881" href="https://ganjoor.net/moulavi/shams/robaeesh/sh1423">رباعی شمارهٔ ۱۴۲۳</a></h2>
<p>ای ماه لطیف جانفزا خرمن من</p><p>وی ماه فرو کرده سر از روزن من</p><p>ای گلشن جان و دیدهٔ روشن من</p><p>کی بینمت آویخته بر گردن من</p><h2><a id="poem-30882" href="https://ganjoor.net/moulavi/shams/robaeesh/sh1424">رباعی شمارهٔ ۱۴۲۴</a></h2>
<p>ای مجمع دل راه پراکنده مزن</p><p>زان زخمه پریشان چو دل بنده مزن</p><p>ای دل لب خود را که زند لاف بقا</p><p>جز بر لب آن ساغر پاینده مزن</p><h2><a id="poem-30883" href="https://ganjoor.net/moulavi/shams/robaeesh/sh1425">رباعی شمارهٔ ۱۴۲۵</a></h2>
<p>ای مفخر و سلطان همه دلداران</p><p>جالینوسی برای این بیماران</p><p>روز باران بگلشنت جمع شویم</p><p>شیرین باشند روز باران یاران</p><h2><a id="poem-30884" href="https://ganjoor.net/moulavi/shams/robaeesh/sh1426">رباعی شمارهٔ ۱۴۲۶</a></h2>
<p>ای مونس روزگار چونی بی من</p><p>ای همدم غمگسار چونی بی من</p><p>من با رخ چون خزان خرابم بی‌تو</p><p>تو با رخ چون بهار چونی بی من</p><h2><a id="poem-30885" href="https://ganjoor.net/moulavi/shams/robaeesh/sh1427">رباعی شمارهٔ ۱۴۲۷</a></h2>
<p>ای نالهٔ عشق تو رباب دل من</p><p>ای ناله شده همه جواب دل من</p><p>آن دولت معمور که می‌پرسیدی</p><p>یا بی‌تو و لیک در خراب دل من</p><h2><a id="poem-30886" href="https://ganjoor.net/moulavi/shams/robaeesh/sh1428">رباعی شمارهٔ ۱۴۲۸</a></h2>
<p>این بنده مراعات نداند کردن</p><p>زیرا که به گل رفته فرو تا گردن</p><p>این مستی ما چو مستی مستان نیست</p><p>پیداست حد مستی افیون خوردن</p><h2><a id="poem-30887" href="https://ganjoor.net/moulavi/shams/robaeesh/sh1429">رباعی شمارهٔ ۱۴۲۹</a></h2>
<p>این دیدهٔ من کز نگرد دور از من</p><p>ای صحت صد دیدهٔ رنجور از من</p><p>گر کژ نگرم پس به که کژ راست شود</p><p>ور شب باشم چون طلبی نور از من</p><h2><a id="poem-30888" href="https://ganjoor.net/moulavi/shams/robaeesh/sh1430">رباعی شمارهٔ ۱۴۳۰</a></h2>
<p>ای یار به انکار سوی ما نگران</p><p>زیرا که نخورده‌ای از آن رطل گران</p><p>از شادی من بهشت گردیده جهان</p><p>غم مسخرهٔ منست و میر دگران</p><h2><a id="poem-30889" href="https://ganjoor.net/moulavi/shams/robaeesh/sh1431">رباعی شمارهٔ ۱۴۳۱</a></h2>
<p>ای یار بیا و بر دلم بر میزان</p><p>وی زهره بیا و از رخم زر میزان</p><p>آنان که میان ما جدائی جستند</p><p>دیوار بد و نمای و گو سر میزن</p><h2><a id="poem-30890" href="https://ganjoor.net/moulavi/shams/robaeesh/sh1432">رباعی شمارهٔ ۱۴۳۲</a></h2>
<p>ای یک قدح از درد تو دریای جهان</p><p>گم کرده جهان از تو سر و پای جهان</p><p>خواهد که جهان ز عشق تو پرگیرد</p><p>ای غیرت تو ببسته پرهای جهان</p><h2><a id="poem-30891" href="https://ganjoor.net/moulavi/shams/robaeesh/sh1433">رباعی شمارهٔ ۱۴۳۳</a></h2>
<p>با دل گفتم اگر بود جای سخن</p><p>با دوست غمم بگو در اثنای سخن</p><p>دل گفت به گاه وصل با یار مرا</p><p>نبود ز نظاره هیچ پروای سخن</p><h2><a id="poem-30892" href="https://ganjoor.net/moulavi/shams/robaeesh/sh1434">رباعی شمارهٔ ۱۴۳۴</a></h2>
<p>با دل گفتم عشق تو آغاز مکن</p><p>بازم در صد محنت و غم باز مکن</p><p>دل تیره‌گیی کرد و بگفت ای سره مرد</p><p>معشوق شگرفست برو ناز مکن</p><h2><a id="poem-30893" href="https://ganjoor.net/moulavi/shams/robaeesh/sh1435">رباعی شمارهٔ ۱۴۳۵</a></h2>
<p>باغست و بهار و سر و عالی ای جان</p><p>ما می نرویم از این حوالی ای جان</p><p>بگشای نقاب و در فروبند کنون</p><p>مائیم و توئی و خانه خالی ای جان</p><h2><a id="poem-30894" href="https://ganjoor.net/moulavi/shams/robaeesh/sh1436">رباعی شمارهٔ ۱۴۳۶</a></h2>
<p>بیدل من و بیدل تو و بیدل تو و من</p><p>سرمست همی شدیم روزی به چمن</p><p>عمریست که من در آرزوی آنم</p><p>کان عهد به یادآوری ای عهد شکن</p><h2><a id="poem-30895" href="https://ganjoor.net/moulavi/shams/robaeesh/sh1437">رباعی شمارهٔ ۱۴۳۷</a></h2>
<p>با هر دو جهان چو رنگ باید بودن</p><p>بیزار ز لعل و سنگ باید بودن</p><p>مردانه و مرد رنگ باید بودن</p><p>ور نی به هزار ننگ باید بودن</p><h2><a id="poem-30896" href="https://ganjoor.net/moulavi/shams/robaeesh/sh1438">رباعی شمارهٔ ۱۴۳۸</a></h2>
<p>بر خسته دلان راه ملامت می زن</p><p>هردم زخمی فزون ز طاقت می زن</p><p>آتش می زن به هر نفس در جانی</p><p>واندر همه دم دم فراغت می زن</p><h2><a id="poem-30897" href="https://ganjoor.net/moulavi/shams/robaeesh/sh1439">رباعی شمارهٔ ۱۴۳۹</a></h2>
<p>بر گرد جهان این دل آوارهٔ من</p><p>بسیار سفر کرد پی چارهٔ من</p><p>وان آب حیات خوش و خوشخوارهٔ من</p><p>جوشید و برآمد ز دل خارهٔ من</p><h2><a id="poem-30898" href="https://ganjoor.net/moulavi/shams/robaeesh/sh1440">رباعی شمارهٔ ۱۴۴۰</a></h2>
<p>بر گردن ما بهانه‌ای خواهی بستن</p><p>وز دام و دوال ما نخواهی رستن</p><p>بالا نگران شدی که بیگانه شده است</p><p>دف را بمیفشان که نخواهی رفتن</p><h2><a id="poem-30899" href="https://ganjoor.net/moulavi/shams/robaeesh/sh1441">رباعی شمارهٔ ۱۴۴۱</a></h2>
<p>بسیار علاقه‌ها بباید ای جان</p><p>تا مسکن و خانه‌ها شود آبادان</p><p>ای بلغاری تو خانه کن در بلغار</p><p>وی تازی گو برو سوی عبادان</p><h2><a id="poem-30900" href="https://ganjoor.net/moulavi/shams/robaeesh/sh1442">رباعی شمارهٔ ۱۴۴۲</a></h2>
<p>پالوده شوی در طلب پالودن</p><p>فرسوده شوید در هوس فرسودن</p><p>تا لذت پالودنتان شرح دهد</p><p>ور نیست چگونه هست خواهد بودن</p><h2><a id="poem-30901" href="https://ganjoor.net/moulavi/shams/robaeesh/sh1443">رباعی شمارهٔ ۱۴۴۳</a></h2>
<p>پیموده شدم ز راه تو پیمودن</p><p>فرسوده شدم ز عشق تو فرسودن</p><p>نی روز بخوردن و نه شب بغنودن</p><p>ای دوستی تو دشمن خود بودن</p><h2><a id="poem-30902" href="https://ganjoor.net/moulavi/shams/robaeesh/sh1444">رباعی شمارهٔ ۱۴۴۴</a></h2>
<p>تا با خودی دوری ارچه هستی با من</p><p>ای بس دوری که از تو باشد تا من</p><p>در من نرسی تا نشوی یکتا من</p><p>اندر ره عشق یا تو باشی یا من</p><h2><a id="poem-30903" href="https://ganjoor.net/moulavi/shams/robaeesh/sh1445">رباعی شمارهٔ ۱۴۴۵</a></h2>
<p>تا روی تو قبله‌ام شد ای جان جهان</p><p>نز کعبه خبر دارم و نز قبلهٔ نشان</p><p>با روی تو رو به قبله کردن نتوان</p><p>کاین قبلهٔ قالبست و آن قبلهٔ جان</p><h2><a id="poem-30904" href="https://ganjoor.net/moulavi/shams/robaeesh/sh1446">رباعی شمارهٔ ۱۴۴۶</a></h2>
<p>توبه کردم ز توبه کردن ای جان</p><p>نتوان ز قضا کشید گردن ای جان</p><p>سوگند بسر می‌نبرم لیک خوش است</p><p>سوگند به نام دوست خوردن ای جان</p><h2><a id="poem-30905" href="https://ganjoor.net/moulavi/shams/robaeesh/sh1447">رباعی شمارهٔ ۱۴۴۷</a></h2>
<p>تو شاه دل منی و شاهی می‌کن</p><p>نوشت بادا ظلم سپاهی می‌کن</p><p>بر کف داری شراب و جامی که مپرس</p><p>آن را بده و تو هرچه خواهی می‌کن</p><h2><a id="poem-30906" href="https://ganjoor.net/moulavi/shams/robaeesh/sh1448">رباعی شمارهٔ ۱۴۴۸</a></h2>
<p>جانم بر آن قوم که جانند ایشان</p><p>چون گل به جز از لطف ندانند ایشان</p><p>هرکس کسکی دارد و کس خالی نیست</p><p>هر یک چو قراضه‌ایم و کانند ایشان</p><h2><a id="poem-30907" href="https://ganjoor.net/moulavi/shams/robaeesh/sh1449">رباعی شمارهٔ ۱۴۴۹</a></h2>
<p>جانهاست همه جانوران را جز جان</p><p>نانهاست همه نان طلبان را جز نان</p><p>هر چیز خوشی که در جهان فرض کنی</p><p>آن را بدل و عوض برود جز جانان</p><h2><a id="poem-30908" href="https://ganjoor.net/moulavi/shams/robaeesh/sh1450">رباعی شمارهٔ ۱۴۵۰</a></h2>
<p>جز بادهٔ لعل لامکان یاد مکن</p><p>آنرا بنگر از این و آن یاد مکن</p><p>گر جان داری از این جهان یاد مکن</p><p>مستی خواهی ز عاقلان یاد مکن</p><h2><a id="poem-30909" href="https://ganjoor.net/moulavi/shams/robaeesh/sh1451">رباعی شمارهٔ ۱۴۵۱</a></h2>
<p>جز جام جلالت اجل نوش مکن</p><p>جز نغمهٔ عشق کبریا گوش مکن</p><p>در کان عقیق فقر عشرت نقد است</p><p>می می‌خور و قصهٔ پرندوش مکن</p><h2><a id="poem-30910" href="https://ganjoor.net/moulavi/shams/robaeesh/sh1452">رباعی شمارهٔ ۱۴۵۲</a></h2>
<p>چون شاه جهان نیست کسی در دو جهان</p><p>نی زیر و نه بالا و نه پیدا و نهان</p><p>هر تیر که جست از آن سخت کمان</p><p>هر نکته که هست هست از آن شهره بیان</p><h2><a id="poem-30911" href="https://ganjoor.net/moulavi/shams/robaeesh/sh1453">رباعی شمارهٔ ۱۴۵۳</a></h2>
<p>چندین به تو بر مهر و وفا بستهٔ من</p><p>ای خوی تو آزردن پیوستهٔ من</p><p>من صبر کنم ولیک ننگت نبود</p><p>یک روز تو از درد دل خستهٔ من</p><h2><a id="poem-30912" href="https://ganjoor.net/moulavi/shams/robaeesh/sh1454">رباعی شمارهٔ ۱۴۵۴</a></h2>
<p>چون آتش می‌شود عذارش به سخن</p><p>خون می‌چکد از چشم خمارش به سخن</p><p>چون می‌برود صبر و قرارش به سخن</p><p>ای عشق سخن بخش درآرش به سخن</p><h2><a id="poem-30913" href="https://ganjoor.net/moulavi/shams/robaeesh/sh1455">رباعی شمارهٔ ۱۴۵۵</a></h2>
<p>چون بنده نه‌ای ندای شاهی میزن</p><p>تیر نظر آنچنانکه خواهی میزن</p><p>چون از خود و غیر خود مسلم گشتی</p><p>بی‌خود بنشین کوس الهی میزن</p><h2><a id="poem-30914" href="https://ganjoor.net/moulavi/shams/robaeesh/sh1456">رباعی شمارهٔ ۱۴۵۶</a></h2>
<p>چون جوشش خنب عشق دیدم ز تو من</p><p>چون می به قوام خود رسیدم ز تو من</p><p>نی نی غلطم که تو می و من آبم</p><p>آمیخته‌ایم و ناپدیدم ز تو من</p><h2><a id="poem-30915" href="https://ganjoor.net/moulavi/shams/robaeesh/sh1457">رباعی شمارهٔ ۱۴۵۷</a></h2>
<p>حرص و حسد و کینه ز دل بیرون کن</p><p>خوی بدو اندیشه تو دیگرگون کن</p><p>انکار زیان تست زو کمتر گیر</p><p>اقرار ترا سود دهد افزون کن</p><h2><a id="poem-30916" href="https://ganjoor.net/moulavi/shams/robaeesh/sh1458">رباعی شمارهٔ ۱۴۵۸</a></h2>
<p>چون زرد و نزار دید او رو یک من</p><p>خونابه روان ز چشم چون جو یک من</p><p>خندید و به خنده گفت دلجو یک من</p><p>ای ظالم مظلومک بدخو یک من</p><h2><a id="poem-30917" href="https://ganjoor.net/moulavi/shams/robaeesh/sh1459">رباعی شمارهٔ ۱۴۵۹</a></h2>
<p>خود حال دلی بود پریشانتر از این</p><p>با واقعهٔ بی‌سر و سامان‌تر ازین</p><p>اندر عالم که دید محنت‌زده‌ای</p><p>سرگشتهٔ روزگار حیران‌تر از این</p><h2><a id="poem-30918" href="https://ganjoor.net/moulavi/shams/robaeesh/sh1460">رباعی شمارهٔ ۱۴۶۰</a></h2>
<p>در باده‌کشی تو خویش را ریشه مکن</p><p>وز باده و از ساده تو اندیشه مکن</p><p>با زنگی زلف او در آنور مجوی</p><p>اندیشهٔ باریک چنین پیشه مکن</p><h2><a id="poem-30919" href="https://ganjoor.net/moulavi/shams/robaeesh/sh1461">رباعی شمارهٔ ۱۴۶۱</a></h2>
<p>در بحر کرم حرص و حسد پیمودن</p><p>وین آب خوشی ز همدگر بربودن</p><p>ماهی ننهد آب ذخیره هرگز</p><p>چون بی‌دریا هیچ نخواهد بودن</p><h2><a id="poem-30920" href="https://ganjoor.net/moulavi/shams/robaeesh/sh1462">رباعی شمارهٔ ۱۴۶۲</a></h2>
<p>در پوش سلاح وقت جنگ است ای جان</p><p>اندیشه مکن که وقت تنگ است ای جان</p><p>بگذر ز جهان که جمله رنگست ای جان</p><p>هر گوشه یکی موش و پلنگ است ای جان</p><h2><a id="poem-30921" href="https://ganjoor.net/moulavi/shams/robaeesh/sh1463">رباعی شمارهٔ ۱۴۶۳</a></h2>
<p>در چشم منست ابروی همچو کمان</p><p>من روح سپر کرده و او تیر زنان</p><p>چون زخم رسید زخم از پرده دران</p><p>او نازکنان کنار و من لابه‌کنان</p><h2><a id="poem-30922" href="https://ganjoor.net/moulavi/shams/robaeesh/sh1464">رباعی شمارهٔ ۱۴۶۴</a></h2>
<p>در حضرت توحید پس و پیش مدان</p><p>از خویش مدان خالی و از خویش مدان</p><p>تو کج نظری هرچه درآری به نظر</p><p>هیچ است همه ز آتشی بیش مدان</p><h2><a id="poem-30923" href="https://ganjoor.net/moulavi/shams/robaeesh/sh1465">رباعی شمارهٔ ۱۴۶۵</a></h2>
<p>در دیدهٔ ما نگر جمال حق بین</p><p>کاین عین حقیقت است و انوار یقین</p><p>حق نیز جمال خویش در ما بیند</p><p>وین فاش مکن که خونت ریزد به زمین</p><h2><a id="poem-30924" href="https://ganjoor.net/moulavi/shams/robaeesh/sh1466">رباعی شمارهٔ ۱۴۶۶</a></h2>
<p>در راه نیاز فرد باید بودن</p><p>پیوسته حریص درد باید بودن</p><p>مردی نبود گریختن سوی وصال</p><p>هنگام فراق مرد باید بودن</p><h2><a id="poem-30925" href="https://ganjoor.net/moulavi/shams/robaeesh/sh1467">رباعی شمارهٔ ۱۴۶۷</a></h2>
<p>در عشق تو شوخ و شنگ باید بودن</p><p>مردانه و مرد رنگ باید بودن</p><p>با جان خودم به جنگ باید بودن</p><p>ور نی به هزار ننگ باید بودن</p><h2><a id="poem-30926" href="https://ganjoor.net/moulavi/shams/robaeesh/sh1468">رباعی شمارهٔ ۱۴۶۸</a></h2>
<p>دل از طلب خوبی بی‌چون گشتن</p><p>دریا خواهد شدن ز افزون گشتن</p><p>دل خون شد و شکر می‌کند زانکه بسی</p><p>دل‌ها خون شد در هوس خون گشتن</p><h2><a id="poem-30927" href="https://ganjoor.net/moulavi/shams/robaeesh/sh1469">رباعی شمارهٔ ۱۴۶۹</a></h2>
<p>دل باغ نهانست و درختان پنهان</p><p>صد سان بنماید او و خود او یکسان</p><p>بحریست محیط بیحد و بی‌پایان</p><p>صد موج زند موج درون هرجان</p><h2><a id="poem-30928" href="https://ganjoor.net/moulavi/shams/robaeesh/sh1470">رباعی شمارهٔ ۱۴۷۰</a></h2>
<p>دل برد ز من دوش به صد عشق و فسون</p><p>بشکافت و بدید پر زخون بود درون</p><p>فرمود در آتشش نهادن حالی</p><p>یعنی که نپخته است از آنست پر خون</p><h2><a id="poem-30929" href="https://ganjoor.net/moulavi/shams/robaeesh/sh1471">رباعی شمارهٔ ۱۴۷۱</a></h2>
<p>دل گرسنهٔ عید تو شد چون رمضان</p><p>وز عید تو شد شاد و همایون رمضان</p><p>وانگه عمل کمان به مو وابسته است</p><p>گر مو شود اندیشه نگنجد به میان</p><h2><a id="poem-30930" href="https://ganjoor.net/moulavi/shams/robaeesh/sh1472">رباعی شمارهٔ ۱۴۷۲</a></h2>
<p>دلها مثل رباب و عشق تو کمان</p><p>زامد شد این کمانچه دلها نالان</p><p>وانگه عمل کمان به مو وابسته است</p><p>گر مو شود اندیشه نگنجد به میان</p><h2><a id="poem-30931" href="https://ganjoor.net/moulavi/shams/robaeesh/sh1473">رباعی شمارهٔ ۱۴۷۳</a></h2>
<p>دوش آنچه برفت در میان تو و من</p><p>نتوان بنوشتن و نه بتوان گفتن</p><p>روزیکه سفر کنم ازین کهنه وطن</p><p>افسانه کند از آن شکنهای کفن</p><h2><a id="poem-30932" href="https://ganjoor.net/moulavi/shams/robaeesh/sh1474">رباعی شمارهٔ ۱۴۷۴</a></h2>
<p>دوشست دیدم یار جدائی جویان</p><p>با من به جفا و کین جدا شو گریان</p><p>امروز چنانم که جدا گشته ز جان</p><p>رخسارهٔ خود به خون فرقت شویان</p><h2><a id="poem-30933" href="https://ganjoor.net/moulavi/shams/robaeesh/sh1475">رباعی شمارهٔ ۱۴۷۵</a></h2>
<p>دی از تو چنان بدم که گل در بستان</p><p>امروز چنانم و چنان‌تر ز چنان</p><p>من چون نزنم دست که پابند منی</p><p>چون پای نکوبم که توئی دست زنان</p><h2><a id="poem-30934" href="https://ganjoor.net/moulavi/shams/robaeesh/sh1476">رباعی شمارهٔ ۱۴۷۶</a></h2>
<p>دیدم رویت بتا تو روپوش مکن</p><p>پنهانی ما تو باده‌ها نوش مکن</p><p>هر چند دراز کرده بد گوی زبان</p><p>ای چشم و چراغ عاشقان گوش مکن</p><h2><a id="poem-30935" href="https://ganjoor.net/moulavi/shams/robaeesh/sh1477">رباعی شمارهٔ ۱۴۷۷</a></h2>
<p>رفتم به طبیب و گفتم ای زین‌الدین</p><p>این نبض مرا بگیر و قاروره ببین</p><p>گفتا با دست با جنون گشته قرین</p><p>گفتم هله تا باد چنین باد چنین</p><h2><a id="poem-30936" href="https://ganjoor.net/moulavi/shams/robaeesh/sh1478">رباعی شمارهٔ ۱۴۷۸</a></h2>
<p>رفتی و نرفت ای بت بگزیدهٔ من</p><p>مهرت ز دل و خیالت از دیدهٔ من</p><p>میگردم من که بلکه پیشم افتی</p><p>ای راهنمای راه پیچیدهٔ من</p><h2><a id="poem-30937" href="https://ganjoor.net/moulavi/shams/robaeesh/sh1479">رباعی شمارهٔ ۱۴۷۹</a></h2>
<p>رندی دیدم نشسته بر خنگ زمین</p><p>نه کفر و نه اسلام و نه دنیا و نه دین</p><p>نی حق نه حقیقت نه شریعت نه یقین</p><p>اندر دو جهان کرا بود زهرهٔ این</p><h2><a id="poem-30938" href="https://ganjoor.net/moulavi/shams/robaeesh/sh1480">رباعی شمارهٔ ۱۴۸۰</a></h2>
<p>رو درد گزین درد گزین درد گزین</p><p>زیرا که دگر چاره نداریم جزین</p><p>دلتنگ مشو که نیستت بخت قرین</p><p>چون درد نباشدت از آن باش حزین</p><h2><a id="poem-30939" href="https://ganjoor.net/moulavi/shams/robaeesh/sh1481">رباعی شمارهٔ ۱۴۸۱</a></h2>
<p>روزیکه گذر کنی به خر پشتهٔ من</p><p>بنشین و بگو که ای به غم کشتهٔ من</p><p>تا بانگ زنم ز خاک آغشته به خون</p><p>کای یوسف روزگار و گمگشتهٔ من</p><h2><a id="poem-30940" href="https://ganjoor.net/moulavi/shams/robaeesh/sh1482">رباعی شمارهٔ ۱۴۸۲</a></h2>
<p>زان خسرو جان تو مهر شاهی بستان</p><p>وانگاه ز ماه تا به ماهی بستان</p><p>ای آنکه مراغه می‌کنی و از حیرت</p><p>تبریز بگوی و هرچه خواهی بستان</p><h2><a id="poem-30941" href="https://ganjoor.net/moulavi/shams/robaeesh/sh1483">رباعی شمارهٔ ۱۴۸۳</a></h2>
<p>سرمست توام نه از می و نز افیون</p><p>مجنون شده‌ام ادب مجوی از مجنون</p><p>از جوشش من جوش کن صد جیحون</p><p>وز گردش من خیره بماند گردون</p><h2><a id="poem-30942" href="https://ganjoor.net/moulavi/shams/robaeesh/sh1484">رباعی شمارهٔ ۱۴۸۴</a></h2>
<p>سرمست شدم در هوس سرمستان</p><p>از دست شدم در ظفر آن دستان</p><p>بیزار شدم ز عقل و دیوانه شدم</p><p>تا درکشدم عشق به بیمارستان</p><h2><a id="poem-30943" href="https://ganjoor.net/moulavi/shams/robaeesh/sh1485">رباعی شمارهٔ ۱۴۸۵</a></h2>
<p>شاخ گل تر بر سر عنبر میزن</p><p>وز تیغ مسلمان سر کافر میزن</p><p>چون نای توان بگوش من درمیدم</p><p>چون دف توام بروی من بر میزن</p><h2><a id="poem-30944" href="https://ganjoor.net/moulavi/shams/robaeesh/sh1486">رباعی شمارهٔ ۱۴۸۶</a></h2>
<p>شب رفت و نرفت ای بت سیمین برمن</p><p>سودای مناجات غمت از سر من</p><p>خواب شب من توئی و نور روزم</p><p>نه روز و نه شب چون تو نباشی بر من</p><h2><a id="poem-30945" href="https://ganjoor.net/moulavi/shams/robaeesh/sh1487">رباعی شمارهٔ ۱۴۸۷</a></h2>
<p>شد کودکی و رفت جوانی ز جوان</p><p>روز پیری رسید بر پر ز جهان</p><p>هر مهمانرا سه روز باشد پیمان</p><p>ای خواجه سه روز شد تو بر خیز و بران</p><h2><a id="poem-30946" href="https://ganjoor.net/moulavi/shams/robaeesh/sh1488">رباعی شمارهٔ ۱۴۸۸</a></h2>
<p>شمع ازلست عالم افروزی من</p><p>زان شاهد اعظم است پیروزی من</p><p>بی‌شاهد و شمع ازل چون باشم</p><p>آری چکنم چو این بود روزی من</p><h2><a id="poem-30947" href="https://ganjoor.net/moulavi/shams/robaeesh/sh1489">رباعی شمارهٔ ۱۴۸۹</a></h2>
<p>شوری دارم که برنتابد گردون</p><p>شوریکه به خواب درنبیند مجنون</p><p>این کمینه ایست از سینهٔ دوست</p><p>تا سینهٔ پاک دوست چون باشد چون</p><h2><a id="poem-30948" href="https://ganjoor.net/moulavi/shams/robaeesh/sh1490">رباعی شمارهٔ ۱۴۹۰</a></h2>
<p>صورت همه مقبول هیولا میدان</p><p>تصویر گرش علت اولی میدان</p><p>لاهوت به ناسوت فرو ناید لیک</p><p>ناوست ز لاهوت هویدا میدان</p><h2><a id="poem-30949" href="https://ganjoor.net/moulavi/shams/robaeesh/sh1491">رباعی شمارهٔ ۱۴۹۱</a></h2>
<p>طبع تو چو سنگست و دلت چون آهن</p><p>وز آهن و سنگ جسته آتش سوی من</p><p>سنگت چو در آتش است ای ماه ختن</p><p>خرمن باشم که دل نهم بر خرمن</p><h2><a id="poem-30950" href="https://ganjoor.net/moulavi/shams/robaeesh/sh1492">رباعی شمارهٔ ۱۴۹۲</a></h2>
<p>طبعی نه که با دوست در آمیزم من</p><p>عقلی نه که از عشق بپرهیزم من</p><p>دستی نه که با قضا درآویزم من</p><p>پائی نه که از میانه بگریزم من</p><h2><a id="poem-30951" href="https://ganjoor.net/moulavi/shams/robaeesh/sh1493">رباعی شمارهٔ ۱۴۹۳</a></h2>
<p>عقلی که خلاف تو گزیدن نتوان</p><p>دینی که ز عهد تو بریدن نتوان</p><p>علمی که به کنه تو رسیدن نتوان</p><p>زهدی که در دام تو رهیدن نتوان</p><h2><a id="poem-30952" href="https://ganjoor.net/moulavi/shams/robaeesh/sh1494">رباعی شمارهٔ ۱۴۹۴</a></h2>
<p>عید آمد و عیدانه جمال سلطان</p><p>عیدانه که دیده است چنین در دو جهان</p><p>عید این بود و هزار عید ای دل و جان</p><p>کان گنج جهان برآمد از کنج نهان</p><h2><a id="poem-30953" href="https://ganjoor.net/moulavi/shams/robaeesh/sh1495">رباعی شمارهٔ ۱۴۹۵</a></h2>
<p>فرخ باشد جمال سلطان دیدن</p><p>جان زنده شود ز روی جانان دیدن</p><p>من سلسلهٔ عشق تو دیدم در خواب</p><p>یارب چه بود خواب پریشان دیدن</p><h2><a id="poem-30954" href="https://ganjoor.net/moulavi/shams/robaeesh/sh1496">رباعی شمارهٔ ۱۴۹۶</a></h2>
<p>گر تیغ اجل مرا کند بی‌سر و جان</p><p>در حسن برآیم ز زمین صد چندان</p><p>از خاک چو جمله دانه‌ها میروید</p><p>هم دانهٔ آدمی بروید میدان</p><h2><a id="poem-30955" href="https://ganjoor.net/moulavi/shams/robaeesh/sh1497">رباعی شمارهٔ ۱۴۹۷</a></h2>
<p>گر دست بشد ز کار پائی می‌زن</p><p>ور پای نماند هم نوایی می‌زن</p><p>گر نیست ترا به عقل رایی می‌زن</p><p>حاصل هر دم، دم وفائی می‌زن</p><h2><a id="poem-30956" href="https://ganjoor.net/moulavi/shams/robaeesh/sh1498">رباعی شمارهٔ ۱۴۹۸</a></h2>
<p>گر شامَم و گر عراق و گر لورستان</p><p>روشن شده زانچهرهٔ چون نورستان</p><p>با منکر و با نکیر همدستی کن</p><p>تا دست زنان رقص کند گورستان</p><h2><a id="poem-30957" href="https://ganjoor.net/moulavi/shams/robaeesh/sh1499">رباعی شمارهٔ ۱۴۹۹</a></h2>
<p>گر کشته شوم به نزد و پیکار تو من</p><p>آهی نکشم ز بیم آزار تو من</p><p>از زخم سر غمزهٔ خونخوار تو من</p><p>خندان میرم چو گل ز دیدار تو من</p><h2><a id="poem-30958" href="https://ganjoor.net/moulavi/shams/robaeesh/sh1500">رباعی شمارهٔ ۱۵۰۰</a></h2>
<p>گر مشتاقی به پیش مشتاق نشین</p><p>روزان و شبان بر در عشاق نشین</p><p>آنگاه چو این حلقه گشائی کردی</p><p>از خلق گذر کن بر خلاق نشین</p>
</body></html>