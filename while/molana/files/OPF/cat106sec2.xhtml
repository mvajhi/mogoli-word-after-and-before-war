<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر سوم - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8195" href="https://ganjoor.net/moulavi/masnavi/daftar3/sh16">بخش ۱۶ - رفتن خواجه و قومش به سوی ده</a></h2>
<p>خواجه و بچگان جهازی ساختند</p><p>بر ستوران جانب ده تاختند</p><p>شادمانه سوی صحرا راندند</p><p>سافروا کی تغنموا بر خواندند</p><p>کز سفرها ماه کیخسرو شود</p><p>بی سفرها ماه کی خسرو شود</p><p>از سفر بیدق شود فرزین راد</p><p>وز سفر یابید یوسف صد مراد</p><p>روز روی از آفتابی سوختند</p><p>شب ز اختر راه می‌آموختند</p><p>خوب گشته پیش ایشان راه زشت</p><p>از نشاط ده شده ره چون بهشت</p><p>تلخ از شیرین‌لبان خوش می‌شود</p><p>خار از گلزار دلکش می‌شود</p><p>حنظل از معشوق خرما می‌شود</p><p>خانه از همخانه صحرا می‌شود</p><p>ای بسا از نازنینان خارکش</p><p>بر امید گل‌عذار ماه‌وش</p><p>ای بسا حمال گشته پشت‌ریش</p><p>از برای دلبر مه‌روی خویش</p><p>کرده آهنگر جمال خود سیاه</p><p>تا که شب آید ببوسد روی ماه</p><p>خواجه تا شب بر دکانی چار میخ</p><p>زانک سروی در دلش کردست بیخ</p><p>تاجری دریا و خشکی می‌رود</p><p>آن بمهر خانه‌شینی می‌دود</p><p>هر که را با مرده سودایی بود</p><p>بر امید زنده‌سیمایی بود</p><p>آن دروگر روی آورده به چوب</p><p>بر امید خدمت مه‌روی خوب</p><p>بر امید زنده‌ای کن اجتهاد</p><p>کو نگردد بعد روزی دو جماد</p><p>مونسی مگزین خسی را از خسی</p><p>عاریت باشد درو آن مونسی</p><p>انس تو با مادر و بابا کجاست</p><p>گر به جز حق مونسانت را وفاست</p><p>انس تو با دایه و لالا چه شد</p><p>گر کسی شاید بغیر حق عضد</p><p>انس تو با شیر و با پستان نماند</p><p>نفرت تو از دبیرستان نماند</p><p>آن شعاعی بود بر دیوارشان</p><p>جانب خورشید وا رفت آن نشان</p><p>بر هر آن چیزی که افتد آن شعاع</p><p>تو بر آن هم عاشق آیی ای شجاع</p><p>عشق تو بر هر چه آن موجود بود</p><p>آن ز وصف حق زر اندود بود</p><p>چون زری با اصل رفت و مس بماند</p><p>طبع سیر آمد طلاق او براند</p><p>از زر اندود صفاتش پا بکش</p><p>از جهالت قلب را کم گوی خوش</p><p>کان خوشی در قلبها عاریتست</p><p>زیر زینت مایهٔ بی زینتست</p><p>زر ز روی قلب در کان می‌رود</p><p>سوی آن کان رو تو هم کان می‌رود</p><p>نور از دیوار تا خور می‌رود</p><p>تو بدان خور رو که در خور می‌رود</p><p>زین سپس بستان تو آب از آسمان</p><p>چون ندیدی تو وفا در ناودان</p><p>معدن دنبه نباشد دام گرگ</p><p>کی شناسد معدن آن گرگ سترگ</p><p>زر گمان بردند بسته در گره</p><p>می‌شتابیدند مغروران به ده</p><p>همچنین خندان و رقصان می‌شدند</p><p>سوی آن دولاب چرخی می‌زدند</p><p>چون همی‌دیدند مرغی می‌پرید</p><p>جانب ده صبر جامه می‌درید</p><p>هر که می‌آمد ز ده از سوی او</p><p>بوسه می‌دادند خوش بر روی او</p><p>گر تو روی یار ما را دیده‌ای</p><p>پس تو جان را جان و ما را دیده‌ای</p><h2><a id="poem-8196" href="https://ganjoor.net/moulavi/masnavi/daftar3/sh17">بخش ۱۷ - نواختن مجنون آن سگ را کی مقیم  کوی لیلی بود</a></h2>
<p>همچو مجنون کو سگی را می‌نواخت</p><p>بوسه‌اش می‌داد و پیشش می‌گداخت</p><p>گرد او می‌گشت خاضع در طواف</p><p>هم جلاب شکرش می‌داد صاف</p><p>بوالفضولی گفت ای مجنون خام</p><p>این چه شیدست این که می‌آری مدام</p><p>پوز سگ دایم پلیدی می‌خورد</p><p>مقعد خود را بلب می‌استرد</p><p>عیبهای سگ بسی او بر شمرد</p><p>عیب‌دان از غیب‌دان بویی نبرد</p><p>گفت مجنون تو همه نقشی و تن</p><p>اندر آ و بنگرش از چشم من</p><p>کین طلسم بستهٔ مولیست این</p><p>پاسبان کوچهٔ لیلیست این</p><p>همنشین بین و دل و جان و شناخت</p><p>کو کجا بگزید و مسکن‌گاه ساخت</p><p>او سگ فرخ‌رخ کهف منست</p><p>بلک او هم‌درد و هم‌لهف منست</p><p>آن سگی که باشد اندر کوی او</p><p>من به شیران کی دهم یک موی او</p><p>ای که شیران مر سگانش را غلام</p><p>گفت امکان نیست خامش والسلام</p><p>گر ز صورت بگذرید ای دوستان</p><p>جنتست و گلستان در گلستان</p><p>صورت خود چون شکستی سوختی</p><p>صورت کل را شکست آموختی</p><p>بعد از آن هر صورتی را بشکنی</p><p>همچو حیدر باب خیبر بر کنی</p><p>سغبهٔ صورت شد آن خواجهٔ سلیم</p><p>که به ده می‌شد بگفتاری سقیم</p><p>سوی دام آن تملق شادمان</p><p>همچو مرغی سوی دانهٔ امتحان</p><p>از کرم دانست مرغ آن دانه را</p><p>غایت حرص است نه جود آن عطا</p><p>مرغکان در طمع دانه شادمان</p><p>سوی آن تزویر پران و دوان</p><p>گر ز شادی خواجه آگاهت کنم</p><p>ترسم ای ره‌رو که بیگاهت کنم</p><p>مختصر کردم چو آمد ده پدید</p><p>خود نبود آن ده ره دیگر گزید</p><p>قرب ماهی ده بده می‌تاختند</p><p>زانک راه ده نکو نشناختند</p><p>هر که در ره بی قلاوزی رود</p><p>هر دو روزه راه صدساله شود</p><p>هر که تازد سوی کعبه بی دلیل</p><p>همچو این سرگشتگان گردد ذلیل</p><p>هر که گیرد پیشه‌ای بی‌اوستا</p><p>ریش‌خندی شد بشهر و روستا</p><p>جز که نادر باشد اندر خافقین</p><p>آدمی سر بر زند بی والدین</p><p>مال او یابد که کسبی می‌کند</p><p>نادری باشد که بر گنجی زند</p><p>مصطفایی کو که جسمش جان بود</p><p>تا که رحمن علم‌القرآن بود</p><p>اهل تن را جمله علم بالقلم</p><p>واسطه افراشت در بذل کرم</p><p>هر حریصی هست محروم ای پسر</p><p>چون حریصان تگ مرو آهسته‌تر</p><p>اندر آن ره رنجها دیدند و تاب</p><p>چون عذاب مرغ خاکی در عذاب</p><p>سیر گشته از ده و از روستا</p><p>وز شکرریز چنان نا اوستا</p><h2><a id="poem-8197" href="https://ganjoor.net/moulavi/masnavi/daftar3/sh18">بخش ۱۸ - رسیدن خواجه و قومش به ده و نادیده و ناشناخته آوردن روستایی ایشان را</a></h2>
<p>بعد ماهی چون رسیدند آن طرف</p><p>بی‌نوا ایشان ستوران بی علف</p><p>روستایی بین که از بدنیتی</p><p>می‌کند بعد اللتیا والتی</p><p>روی پنهان می‌کند زیشان بروز</p><p>تا سوی باغش بنگشایند پوز</p><p>آنچنان رو که همه زرق و شرست</p><p>از مسلمانان نهان اولیترست</p><p>رویها باشد که دیوان چون مگس</p><p>بر سرش بنشسته باشند چون حرس</p><p>چون ببینی روی او در تو فتند</p><p>یا مبین آن رو چو دیدی خوش مخند</p><p>در چنان روی خبیث عاصیه</p><p>گفت یزدان نسفعن بالناصیه</p><p>چون بپرسیدند و خانه‌ش یافتند</p><p>همچو خویشان سوی در بشتافتند</p><p>در فرو بستند اهل خانه‌اش</p><p>خواجه شد زین کژروی دیوانه‌وش</p><p>لیک هنگام درشتی هم نبود</p><p>چون در افتادی بچه تیزی چه سود</p><p>بر درش ماندند ایشان پنج روز</p><p>شب بسرما روز خود خورشیدسوز</p><p>نه ز غفلت بود ماندن نه خری</p><p>بلک بود از اضطرار و بی‌خری</p><p>با لئیمان بسته نیکان ز اضطرار</p><p>شیر مرداری خورد از جوع زار</p><p>او همی‌دیدش همی‌کردش سلام</p><p>که فلانم من مرا اینست نام</p><p>گفت باشد من چه دانم تو کیی</p><p>یا پلیدی یا قرین پاکیی</p><p>گفت این دم با قیامت شد شبیه</p><p>تا برادر شد یفر من اخیه</p><p>شرح می‌کردش که من آنم که تو</p><p>لوتها خوردی ز خوان من دوتو</p><p>آن فلان روزت خریدم آن متاع</p><p>کل سر جاوز الاثنین شاع</p><p>سر مهر ما شنیدستند خلق</p><p>شرم دارد رو چو نعمت خورد حلق</p><p>او همی‌گفتش چه گویی ترهات</p><p>نه ترا دانم نه نام تو نه جات</p><p>پنجمین شب ابر و بارانی گرفت</p><p>کاسمان از بارشش دارد شگفت</p><p>چون رسید آن کارد اندر استخوان</p><p>حلقه زد خواجه که مهتر را بخوان</p><p>چون بصد الحاح آمد سوی در</p><p>گفت آخر چیست ای جان پدر</p><p>گفت من آن حقها بگذاشتم</p><p>ترک کردم آنچ می‌پنداشتم</p><p>پنج‌ساله رنج دیدم پنج روز</p><p>جان مسکینم درین گرما و سوز</p><p>یک جفا از خویش و از یار و تبار</p><p>در گرانی هست چون سیصد هزار</p><p>زانک دل ننهاد بر جور و جفاش</p><p>جانش خوگر بود با لطف و وفاش</p><p>هرچه بر مردم بلا و شدتست</p><p>این یقین دان کز خلاف عادتست</p><p>گفت ای خورشید مهرت در زوال</p><p>گر تو خونم ریختی کردم حلال</p><p>امشب باران به ما ده گوشه‌ای</p><p>تا بیابی در قیامت توشه‌ای</p><p>گفت یک گوشه‌ست آن باغبان</p><p>هست اینجا گرگ را او پاسبان</p><p>در کفش تیر و کمان از بهر گرگ</p><p>تا زند گر آید آن گرگ سترگ</p><p>گر تو آن خدمت کنی جا آن تست</p><p>ورنه جای دیگری فرمای جست</p><p>گفت صد خدمت کنم تو جای ده</p><p>آن کمان و تیر در کفم بنه</p><p>من نخسپم حارسی رز کنم</p><p>گر بر آرد گرگ سر تیرش زنم</p><p>بهر حق مگذارم امشب ای دودل</p><p>آب باران بر سر و در زیر گل</p><p>گوشه‌ای خالی شد و او با عیال</p><p>رفت آنجا جای تنگ و بی مجال</p><p>چون ملخ بر همدگر گشته سوار</p><p>از نهیب سیل اندر کنج غار</p><p>شب همه شب جمله گویان ای خدا</p><p>این سزای ما سزای ما سزا</p><p>این سزای آنک شد یار خسان</p><p>یا کسی کرد از برای ناکسان</p><p>این سزای آنک اندر طمع خام</p><p>ترک گوید خدمت خاک کرام</p><p>خاک پاکان لیسی و دیوارشان</p><p>بهتر از عام و رز و گلزارشان</p><p>بندهٔ یک مرد روشن‌دل شوی</p><p>به که بر فرق سر شاهان روی</p><p>از ملوک خاک جز بانگ دهل</p><p>تو نخواهی یافت ای پیک سبل</p><p>شهریان خود ره‌زنان نسبت بروح</p><p>روستایی کیست گیج و بی فتوح</p><p>این سزای آنک بی تدبیر عقل</p><p>بانگ غولی آمدش بگزید نقل</p><p>چون پشیمانی ز دل شد تا شغاف</p><p>زان سپس سودی ندارد اعتراف</p><p>آن کمان و تیر اندر دست او</p><p>گرگ را جویان همه شب سو بسو</p><p>گرگ بر وی خود مسلط چون شرر</p><p>گرگ جویان و ز گرگ او بی‌خبر</p><p>هر پشه هر کیک چون گرگی شده</p><p>اندر آن ویرانه‌شان زخمی زده</p><p>فرصت آن پشه راندن هم نبود</p><p>از نهیب حملهٔ گرگ عنود</p><p>تا نباید گرگ آسیبی زند</p><p>روستایی ریش خواجه بر کند</p><p>این چنین دندان‌کنان تا نیمشب</p><p>جانشان از ناف می‌آمد به لب</p><p>ناگهان تمثال گرگ هشته‌ای</p><p>سر بر آورد از فراز پشته‌ای</p><p>تیر را بگشاد آن خواجه ز شست</p><p>زد بر آن حیوان که تا افتاد پست</p><p>اندر افتادن ز حیوان باد جست</p><p>روستایی های کرد و کوفت دست</p><p>ناجوامردا که خرکرهٔ منست</p><p>گفت نه این گرگ چون آهرمنست</p><p>اندرو اشکال گرگی ظاهرست</p><p>شکل او از گرگی او مخبرست</p><p>گفت نه بادی که جست از فرج وی</p><p>می‌شناسم همچنانک آبی ز می</p><p>کشته‌ای خرکره‌ام را در ریاض</p><p>که مبادت بسط هرگز ز انقباض</p><p>گفت نیکوتر تفحص کن شبست</p><p>شخصها در شب ز ناظر محجبست</p><p>شب غلط بنماید و مبدل بسی</p><p>دید صایب شب ندارد هر کسی</p><p>هم شب و هم ابر و هم باران ژرف</p><p>این سه تاریکی غلط آرد شگرف</p><p>گفت آن بر من چو روز روشنست</p><p>می‌شناسم باد خرکرهٔ منست</p><p>در میان بیست باد آن باد را</p><p>می‌شناسم چون مسافر زاد را</p><p>خواجه بر جست و بیامد ناشکفت</p><p>روستایی را گریبانش گرفت</p><p>کابله طرار شید آورده‌ای</p><p>بنگ و افیون هر دو با هم خورده‌ای</p><p>در سه تاریکی شناسی باد خر</p><p>چون ندانی مر مرا ای خیره‌سر</p><p>آنک داند نیمشب گوساله را</p><p>چون نداند همره ده‌ساله را</p><p>خویشتن را عارف و واله کنی</p><p>خاک در چشم مروت می‌زنی</p><p>که مرا از خویش هم آگاه نیست</p><p>در دلم گنجای جز الله نیست</p><p>آنچ دی خوردم از آنم یاد نیست</p><p>این دل از غیر تحیر شاد نیست</p><p>عاقل و مجنون حقم یاد آر</p><p>در چنین بی‌خویشیم معذور دار</p><p>آنک مرداری خورد یعنی نبید</p><p>شرع او را سوی معذوران کشید</p><p>مست و بنگی را طلاق و بیع نیست</p><p>همچو طفلست او معاف و معتقیست</p><p>مستیی کاید ز بوی شاه فرد</p><p>صد خم می در سر و مغز آن نکرد</p><p>پس برو تکلیف چون باشد روا</p><p>اسب ساقط گشت و شد بی دست و پا</p><p>بار کی نهد در جهان خرکره را</p><p>درس کی دهد پارسی بومره را</p><p>بار بر گیرند چون آمد عرج</p><p>گفت حق لیس علی الاعمی حرج</p><p>سوی خود اعمی شدم از حق بصیر</p><p>پس معافم از قلیل و از کثیر</p><p>لاف درویشی زنی و بی‌خودی</p><p>های هوی مستیان ایزدی</p><p>که زمین را من ندانم ز آسمان</p><p>امتحانت کرد غیرت امتحان</p><p>باد خرکره چنین رسوات کرد</p><p>هستی نفی ترا اثبات کرد</p><p>این چنین رسوا کند حق شید را</p><p>این چنین گیرد رمیده‌صید را</p><p>صد هزاران امتحانست ای پسر</p><p>هر که گوید من شدم سرهنگ در</p><p>گر نداند عامه او را ز امتحان</p><p>پختگان راه جویندش نشان</p><p>چون کند دعوی خیاطی خسی</p><p>افکند در پیش او شه اطلسی</p><p>که ببر این را بغلطاق فراخ</p><p>ز امتحان پیدا شود او را دو شاخ</p><p>گر نبودی امتحان هر بدی</p><p>هر مخنث در وغا رستم بدی</p><p>خود مخنث را زره پوشیده گیر</p><p>چون ببیند زخم گردد چون اسیر</p><p>مست حق هشیار چون شد از دبور</p><p>مست حق ناید به خود تا نفخ صور</p><p>بادهٔ حق راست باشد بی دروغ</p><p>دوغ خوردی دوغ خوردی دوغ دوغ</p><p>ساختی خود را جنید و بایزید</p><p>رو که نشناسم تبر را از کلید</p><p>بدرگی و منبلی و حرص و آز</p><p>چون کنی پنهان بشید ای مکرساز</p><p>خویش را منصور حلاجی کنی</p><p>آتشی در پنبهٔ یاران زنی</p><p>که بنشناسم عمر از بولهب</p><p>باد کرهٔ خود شناسم نیمشب</p><p>ای خری کین از تو خر باور کند</p><p>خویش را بهر تو کور و کر کند</p><p>خویش را از ره‌روان کمتر شمر</p><p>تو حریف ره‌ریانی گه مخور</p><p>باز پر از شید سوی عقل تاز</p><p>کی پرد بر آسمان پر مجاز</p><p>خویشتن را عاشق حق ساختی</p><p>عشق با دیو سیاهی باختی</p><p>عاشق و معشوق را در رستخیز</p><p>دو بدو بندند و پیش آرند تیز</p><p>تو چه خود را گیج و بی‌خود کرده‌ای</p><p>خون رز کو خون ما را خورده‌ای</p><p>رو که نشناسم ترا از من بجه</p><p>عارف بی‌خویشم و بهلول ده</p><p>تو توهم می‌کنی از قرب حق</p><p>که طبق‌گر دور نبود از طبق</p><p>این نمی‌بینی که قرب اولیا</p><p>صد کرامت دارد و کار و کیا</p><p>آهن از داوود مومی می‌شود</p><p>موم در دستت چو آهن می‌بود</p><p>قرب خلق و رزق بر جمله‌ست عام</p><p>قرب وحی عشق دارند این کرام</p><p>قرب بر انواع باشد ای پدر</p><p>می‌زند خورشید بر کهسار و زر</p><p>لیک قربی هست با زر شید را</p><p>که از آن آگه نباشد بید را</p><p>شاخ خشک و تر قریب آفتاب</p><p>آفتاب از هر دو کی دارد حجاب</p><p>لیک کو آن قربت شاخ طری</p><p>که ثمار پخته از وی می‌خوری</p><p>شاخ خشک از قربت آن آفتاب</p><p>غیر زوتر خشک گشتن گو بیاب</p><p>آنچنان مستی مباش ای بی‌خرد</p><p>که به عقل آید پشیمانی خورد</p><p>بلک از آن مستان که چون می می‌خورند</p><p>عقلهای پخته حسرت می‌برند</p><p>ای گرفته همچو گربه موش پیر</p><p>گر از آن می شیرگیری شیر گیر</p><p>ای بخورده از خیالی جام هیچ</p><p>همچو مستان حقایق بر مپیچ</p><p>می‌فتی این سو و آن سو مست‌وار</p><p>ای تو این سو نیستت زان سو گذار</p><p>گر بدان سو راه یابی بعد از آن</p><p>گه بدین سو گه بدان سو سر فشان</p><p>جمله این سویی از آن سو گپ مزن</p><p>چون نداری مرگ هرزه جان مکن</p><p>آن خضرجان کز اجل نهراسد او</p><p>شاید ار مخلوق را نشناسد او</p><p>کام از ذوق توهم خوش کنی</p><p>در دمی در خیک خود پرش کنی</p><p>پس به یک سوزن تهی گردی ز باد</p><p>این چنین فربه تن عاقل مباد</p><p>کوزه‌ها سازی ز برف اندر شتا</p><p>کی کند چون آب بیند آن وفا</p><h2><a id="poem-8198" href="https://ganjoor.net/moulavi/masnavi/daftar3/sh19">بخش ۱۹ - افتادن شغال در خم رنگ و رنگین شدن و دعوی طاوسی کردن میان شغالان</a></h2>
<p>آن شغالی رفت اندر خم رنگ</p><p>اندر آن خم کرد یک ساعت درنگ</p><p>پس بر آمد پوستش رنگین شده</p><p>که منم طاووس علیین شده</p><p>پشم رنگین رونق خوش یافته</p><p>آفتاب آن رنگها بر تافته</p><p>دید خود را سبز و سرخ و فور و زرد</p><p>خویشتن را بر شغالان عرضه کرد</p><p>جمله گفتند ای شغالک حال چیست</p><p>که ترا در سر نشاطی ملتویست</p><p>از نشاط از ما کرانه کرده‌ای</p><p>این تکبر از کجا آورده‌ای</p><p>یک شغالی پیش او شد کای فلان</p><p>شید کردی یا شدی از خوش‌دلان</p><p>شید کردی تا به منبر بر جهی</p><p>تا ز لاف این خلق را حسرت دهی</p><p>بس بکوشیدی ندیدی گرمیی</p><p>پس ز شید آورده‌ای بی‌شرمیی</p><p>گرمی آن اولیا و انبیاست</p><p>باز بی‌شرمی پناه هر دغاست</p><p>که التفات خلق سوی خود کشند</p><p>که خوشیم و از درون بس ناخوشند</p><h2><a id="poem-8199" href="https://ganjoor.net/moulavi/masnavi/daftar3/sh20">بخش ۲۰ - چرب کردن مرد لافی لب و سبلت خود را هر بامداد به پوست دنبه و بیرون آمدن میان  حریفان کی من چنین خورده‌ام و چنان</a></h2>
<p>پوست دنبه یافت شخصی مستهان</p><p>هر صباحی چرب کردی سبلتان</p><p>در میان منعمان رفتی که من</p><p>لوت چربی خورده‌ام در انجمن</p><p>دست بر سبلت نهادی در نوید</p><p>رمز یعنی سوی سبلت بنگرید</p><p>کین گواه صدق گفتار منست</p><p>وین نشان چرب و شیرین خوردنست</p><p>اشکمش گفتی جواب بی‌طنین</p><p>که اباد الله کید الکاذبین</p><p>لاف تو ما را بر آتش بر نهاد</p><p>کان سبال چرب تو بر کنده باد</p><p>گر نبودی لاف زشتت ای گدا</p><p>یک کریمی رحم افکندی به ما</p><p>ور نمودی عیب و کژ کم باختی</p><p>یک طبیبی داروی او ساختی</p><p>گفت حق که کژ مجنبان گوش و دم</p><p>ینفعن الصادقین صدقهم</p><p>گفت اندر کژ مخسپ ای محتلم</p><p>آنچ داری وا نما و فاستقم</p><p>ور نگویی عیب خود باری خمش</p><p>از نمایش وز دغل خود را مکش</p><p>گر تو نقدی یافتی مگشا دهان</p><p>هست در ره سنگهای امتحان</p><p>سنگهای امتحان را نیز پیش</p><p>امتحانها هست در احوال خویش</p><p>گفت یزدان از ولادت تا بحین</p><p>یفتنون کل عام مرتین</p><p>امتحان در امتحانست ای پدر</p><p>هین به کمتر امتحان خود را مخر</p><h2><a id="poem-8200" href="https://ganjoor.net/moulavi/masnavi/daftar3/sh21">بخش ۲۱ - آمن بودن بلعم باعور کی امتحانها کرد حضرت او را و از آنها روی سپید آمده بود</a></h2>
<p>بلعم باعور و ابلیس لعین</p><p>ز امتحان آخرین گشته مهین</p><p>او بدعوی میل دولت می‌کند</p><p>معده‌اش نفرین سبلت می‌کند</p><p>کانچ پنهان می‌کند پیدایش کن</p><p>سوخت ما را ای خدا رسواش کن</p><p>جمله اجزای تنش خصم ویند</p><p>کز بهاری لافد ایشان در دیند</p><p>لاف وا داد کرمها می‌کند</p><p>شاخ رحمت را ز بن بر می‌کند</p><p>راستی پیش آر یا خاموش کن</p><p>وانگهان رحمت ببین و نوش کن</p><p>آن شکم خصم سبال او شده</p><p>دست پنهان در دعا اندر زده</p><p>کای خدا رسوا کن این لاف لئام</p><p>تا بجنبد سوی ما رحم کرام</p><p>مستجاب آمد دعای آن شکم</p><p>شورش حاجت بزد بیرون علم</p><p>گفت حق گر فاسقی و اهل صنم</p><p>چون مرا خوانی اجابتها کنم</p><p>تو دعا را سخت گیر و می‌شخول</p><p>عاقبت برهاندت از دست غول</p><p>چون شکم خود را به حضرت در سپرد</p><p>گربه آمد پوست آن دنبه ببرد</p><p>از پس گربه دویدند او گریخت</p><p>کودک از ترس عتابش رنگ ریخت</p><p>آمد اندر انجمن آن طفل خرد</p><p>آب روی مرد لافی را ببرد</p><p>گفت آن دنبه که هر صبحی بدان</p><p>چرب می‌کردی لبان و سبلتان</p><p>گربه آمد ناگهانش در ربود</p><p>بس دویدیم و نکرد آن جهد سود</p><p>خنده آمد حاضران را از شگفت</p><p>رحمهاشان باز جنبیدن گرفت</p><p>دعوتش کردند و سیرش داشتند</p><p>تخم رحمت در زمینش کاشتند</p><p>او چو ذوق راستی دید از کرام</p><p>بی تکبر راستی را شد غلام</p><h2><a id="poem-8201" href="https://ganjoor.net/moulavi/masnavi/daftar3/sh22">بخش ۲۲ - دعوی طاوسی کردن آن شغال کی در  خم صباغ افتاده بود</a></h2>
<p>و آن شغال رنگ‌رنگ آمد نهفت</p><p>بر بناگوش ملامت‌گر بکفت</p><p>بنگر آخر در من و در رنگ من</p><p>یک صنم چون من ندارد خود شمن</p><p>چون گلستان گشته‌ام صد رنگ و خوش</p><p>مر مرا سجده کن از من سر مکش</p><p>کر و فر و آب و تاب و رنگ بین</p><p>فخر دنیا خوان مرا و رکن دین</p><p>مظهر لطف خدایی گشته‌ام</p><p>لوح شرح کبریایی گشته‌ام</p><p>ای شغالان هین مخوانیدم شغال</p><p>کی شغالی را بود چندین جمال</p><p>آن شغالان آمدند آنجا بجمع</p><p>همچو پروانه به گرداگرد شمع</p><p>پس چه خوانیمت بگو ای جوهری</p><p>گفت طاوس نر چون مشتری</p><p>پس بگفتندش که طاوسان جان</p><p>جلوه‌ها دارند اندر گلستان</p><p>تو چنان جلوه کنی گفتا که نی</p><p>بادیه نارفته چون کوبم منی</p><p>بانگ طاووسان کنی گفتا که لا</p><p>پس نه‌ای طاووس خواجه بوالعلا</p><p>خلعت طاووس آید ز آسمان</p><p>کی رسی از رنگ و دعویها بدان</p><h2><a id="poem-8202" href="https://ganjoor.net/moulavi/masnavi/daftar3/sh23">بخش ۲۳ - تشبیه فرعون و دعوی الوهیت او بدان  شغال کی دعوی طاوسی می‌کرد</a></h2>
<p>همچو فرعونی مرصع کرده ریش</p><p>برتر از عیسی پریده از خریش</p><p>او هم از نسل شغال ماده زاد</p><p>در خم مالی و جاهی در فتاد</p><p>هر که دید آن جاه و مالش سجده کرد</p><p>سجدهٔ افسوسیان را او بخورد</p><p>گشت مستک آن گدای ژنده‌دلق</p><p>از سجود و از تحیرهای خلق</p><p>مال مار آمد که در وی زهرهاست</p><p>و آن قبول و سجدهٔ خلق اژدهاست</p><p>های ای فرعون ناموسی مکن</p><p>تو شغالی هیچ طاووسی مکن</p><p>سوی طاووسان اگر پیدا شوی</p><p>عاجزی از جلوه و رسوا شوی</p><p>موسی و هارون چو طاووسان بدند</p><p>پر جلوه بر سر و رویت زدند</p><p>زشتیت پیدا شد و رسواییت</p><p>سرنگون افتادی از بالاییت</p><p>چون محک دیدی سیه گشتی چو قلب</p><p>نقش شیری رفت و پیدا گشت کلب</p><p>ای سگ‌گرگین زشت از حرص و جوش</p><p>پوستین شیر را بر خود مپوش</p><p>غرهٔ شیرت بخواهد امتحان</p><p>نقش شیر و آنگه اخلاق سگان</p><h2><a id="poem-8203" href="https://ganjoor.net/moulavi/masnavi/daftar3/sh24">بخش ۲۴ - تفسیر وَ لَتَعْرِفَنَّهُم في لَحْنِ القَوْلِ</a></h2>
<p>گفت یزدان مر نبی را در مساق</p><p>یک نشانی سهل‌تر ز اهل نفاق</p><p>گر منافق زفت باشد نغز و هول</p><p>وا شناسی مر ورا در لحن و قول</p><p>چون سفالین کوزه‌ها را می‌خری</p><p>امتحانی می‌کنی ای مشتری</p><p>می‌زنی دستی بر آن کوزه چرا</p><p>تا شناسی از طنین اشکسته را</p><p>بانگ اشکسته دگرگون می‌بود</p><p>بانگ چاووشست پیشش می‌رود</p><p>بانگ می‌آید که تعریفش کند</p><p>همچو مصدر فعل تصریفش کند</p><p>چون حدیث امتحان رویی نمود</p><p>یادم آمد قصهٔ هاروت زود</p><h2><a id="poem-8204" href="https://ganjoor.net/moulavi/masnavi/daftar3/sh25">بخش ۲۵ - قصهٔ هاروت و ماروت و دلیری  ایشان بر امتحانات حق تعالی</a></h2>
<p>پیش ازین زان گفته بودیم اندکی</p><p>خود چه گوییم از هزارانش یکی</p><p>خواستم گفتن در آن تحقیقها</p><p>تا کنون وا ماند از تعویقها</p><p>حملهٔ دیگر ز بسیارش قلیل</p><p>گفته آید شرح یک عضوی ز پیل</p><p>گوش کن هاروت را ماروت را</p><p>ای غلام و چاکران ما روت را</p><p>مست بودند از تماشای اله</p><p>وز عجایبهای استدراج شاه</p><p>این چنین مستیست ز استدراج حق</p><p>تا چه مستیها کند معراج حق</p><p>دانهٔ دامش چنین مستی نمود</p><p>خوان انعامش چه‌ها داند گشود</p><p>مست بودند و رهیده از کمند</p><p>های هوی عاشقانه می‌زدند</p><p>یک کمین و امتحان در راه بود</p><p>صرصرش چون کاه که را می‌ربود</p><p>امتحان می‌کردشان زیر و زبر</p><p>کی بود سرمست را زینها خبر</p><p>خندق و میدان بپیش او یکیست</p><p>چاه و خندق پیش او خوش مسلکیست</p><p>آن بز کوهی بر آن کوه بلند</p><p>بر دود از بهر خوردی بی‌گزند</p><p>تا علف چیند ببیند ناگهان</p><p>بازیی دیگر ز حکم آسمان</p><p>بر کهی دیگر بر اندازد نظر</p><p>ماده بز بیند بر آن کوه دگر</p><p>چشم او تاریک گردد در زمان</p><p>بر جهد سرمست زین که تا بدان</p><p>آنچنان نزدیک بنماید ورا</p><p>که دویدن گرد بالوعهٔ سرا</p><p>آن هزاران گز دو گز بنمایدش</p><p>تا ز مستی میل جستن آیدش</p><p>چونک بجهد در فتد اندر میان</p><p>در میان هر دو کوه بی امان</p><p>او ز صیادان به که بگریخته</p><p>خود پناهش خون او را ریخته</p><p>شسته صیادان میان آن دو کوه</p><p>انتظار این قضای با شکوه</p><p>باشد اغلب صید این بز همچنین</p><p>ورنه چالاکست و چست و خصم‌بین</p><p>رستم ارچه با سر و سبلت بود</p><p>دام پاگیرش یقین شهوت بود</p><p>همچو من از مستی شهوت ببر</p><p>مستی شهوت ببین اندر شتر</p><p>باز این مستی شهوت در جهان</p><p>پیش مستی ملک دان مستهان</p><p>مستی آن مستی این بشکند</p><p>او به شهوت التفاتی کی کند</p><p>آب شیرین تا نخوردی آب شور</p><p>خوش بود خوش چون درون دیده نور</p><p>قطره‌ای از باده‌های آسمان</p><p>بر کند جان را ز می وز ساقیان</p><p>تا چه مستیها بود املاک را</p><p>وز جلالت روحهای پاک را</p><p>که به بوی دل در آن می بسته‌اند</p><p>خم بادهٔ این جهان بشکسته‌اند</p><p>جز مگر آنها که نومیدند و دور</p><p>همچو کفاری نهفته در قبور</p><p>ناامید از هر دو عالم گشته‌اند</p><p>خارهای بی‌نهایت کشته‌اند</p><p>پس ز مستیها بگفتند ای دریغ</p><p>بر زمین باران بدادیمی چو میغ</p><p>گستریدیمی درین بی‌داد جا</p><p>عدل و انصاف و عبادات و وفا</p><p>این بگفتند و قضا می‌گفت بیست</p><p>پیش پاتان دام ناپیدا بسیست</p><p>هین مدو گستاخ در دشت بلا</p><p>هین مران کورانه اندر کربلا</p><p>که ز موی و استخوان هالکان</p><p>می‌نیابد راه پای سالکان</p><p>جملهٔ راه استخوان و موی و پی</p><p>بس که تیغ قهر لاشی کرد شی</p><p>گفت حق که بندگان جفت عون</p><p>بر زمین آهسته می‌رانند و هون</p><p>پا برهنه چون رود در خارزار</p><p>جز بوقفه و فکرت و پرهیزگار</p><p>این قضا می‌گفت لیکن گوششان</p><p>بسته بود اندر حجاب جوششان</p><p>چشمها و گوشها را بسته‌اند</p><p>جز مر آنها را که از خود رسته‌اند</p><p>جز عنایت که گشاید چشم را</p><p>جز محبت که نشاند خشم را</p><p>جهد بی توفیق خود کس را مباد</p><p>در جهان والله اعلم بالسداد</p><h2><a id="poem-8205" href="https://ganjoor.net/moulavi/masnavi/daftar3/sh26">بخش ۲۶ - قصهٔ خواب دیدن فرعون آمدن موسی را  علیه السلام و تدارک اندیشیدن</a></h2>
<p>جهد فرعونی چو بی توفیق بود</p><p>هرچه او می‌دوخت آن تفتیق بود</p><p>از منجم بود در حکمش هزار</p><p>وز معبر نیز و ساحر بی‌شمار</p><p>مقدم موسی نمودندش بخواب</p><p>که کند فرعون و ملکش را خراب</p><p>با معبر گفت و با اهل نجوم</p><p>چون بود دفع خیال و خواب شوم</p><p>جمله گفتندش که تدبیری کنیم</p><p>راه زادن را چو ره‌زن می‌زنیم</p><p>تا رسید آن شب که مولد بود آن</p><p>رای این دیدند آن فرعونیان</p><p>که برون آرند آن روز از پگاه</p><p>سوی میدان بزم و تخت پادشاه</p><p>الصلا ای جمله اسرائیلیان</p><p>شاه می‌خواند شما را زان مکان</p><p>تا شما را رو نماید بی نقاب</p><p>بر شما احسان کند بهر ثواب</p><p>کان اسیران را به جز دوری نبود</p><p>دیدن فرعون دستوری نبود</p><p>گر فتادندی به ره در پیش او</p><p>بهر آن یاسه بخفتندی برو</p><p>یاسه این بد که نبیند هیچ اسیر</p><p>در گه و بیگه لقای آن امیر</p><p>بانگ چاووشان چو در ره بشنود</p><p>تا نبیند رو به دیواری کند</p><p>ور ببیند روی او مجرم بود</p><p>آنچ بتر بر سر او آن رود</p><p>بودشان حرص لقای ممتنع</p><p>چون حریصست آدمی فیما منع</p><h2><a id="poem-8206" href="https://ganjoor.net/moulavi/masnavi/daftar3/sh27">بخش ۲۷ - به میدان خواندن بنی اسرائیل برای  حیلهٔ ولادت موسی علیه السلام</a></h2>
<p>ای اسیران سوی میدانگه روید</p><p>کز شهانشه دیدن و جودست امید</p><p>چون شنیدند مژده اسرائیلیان</p><p>تشنگان بودند و بس مشتاق آن</p><p>حیله را خوردند و آن سو تاختند</p><p>خویشتن را بهر جلوه ساختند</p><h2><a id="poem-8207" href="https://ganjoor.net/moulavi/masnavi/daftar3/sh28">بخش ۲۸ - حکایت</a></h2>
<p>همچنان کاینجا مغول حیله‌دان</p><p>گفت می‌جویم کسی از مصریان</p><p>مصریان را جمع آرید این طرف</p><p>تا در آید آنک می‌باید بکف</p><p>هر که می‌آمد بگفتا نیست این</p><p>هین در آ خواجه در آن گوشه نشین</p><p>تا بدین شیوه همه جمع آمدند</p><p>گردن ایشان بدین حیلت زدند</p><p>شومی آنک سوی بانگ نماز</p><p>داعی الله را نبردندی نیاز</p><p>دعوت مکارشان اندر کشید</p><p>الحذر از مکر شیطان ای رشید</p><p>بانگ درویشان و محتاجان بنوش</p><p>تا نگیرد بانگ محتالیت گوش</p><p>گر گدایان طامع‌اند و زشت‌خو</p><p>در شکم‌خواران تو صاحب‌دل بجو</p><p>در تگ دریا گهر با سنگهاست</p><p>فخرها اندر میان ننگهاست</p><p>پس بجوشیدند اسرائیلیان</p><p>از پگه تا جانب میدان دوان</p><p>چون بحیلتشان به میدان برد او</p><p>روی خود بنمودشان بس تازه‌رو</p><p>کرد دلداری و بخششها بداد</p><p>هم عطا هم وعده‌ها کرد آن قباد</p><p>بعد از آن گفت از برای جانتان</p><p>جمله در میدان بخسپید امشبان</p><p>پاسخش دادند که خدمت کنیم</p><p>گر تو خواهی یک مه اینجا ساکنیم</p><h2><a id="poem-8208" href="https://ganjoor.net/moulavi/masnavi/daftar3/sh29">بخش ۲۹ - بازگشتن فرعون از میدان به شهر شاد بتفریق  بنی اسرائیل از زنانشان در شب حمل</a></h2>
<p>شه شبانگه باز آمد شادمان</p><p>کامشبان حملست و دورند از زنان</p><p>خازنش عمران هم اندر خدمتش</p><p>هم به شهر آمد قرین صحبتش</p><p>گفت ای عمران برین در خسپ تو</p><p>هین مرو سوی زن و صحبت مجو</p><p>گفت خسپم هم برین درگاه تو</p><p>هیچ نندیشم به جز دلخواه تو</p><p>بود عمران هم ز اسرائیلیان</p><p>لیک مر فرعون را دل بود و جان</p><p>کی گمان بردی که او عصیان کند</p><p>آنک خوف جان فرعون آن کند</p><h2><a id="poem-8209" href="https://ganjoor.net/moulavi/masnavi/daftar3/sh30">بخش ۳۰ - جمع آمدن عمران به مادر موسی و حامله شدن مادر موسی علیه‌السلام</a></h2>
<p>شب برفت و او بر آن درگاه خفت</p><p>نیم‌شب آمد پی دیدنش جفت</p><p>زن برو افتاد و بوسید آن لبش</p><p>بر جهانیدش ز خواب اندر شبش</p><p>گشت بیدار او و زن را دید خوش</p><p>بوسه باران کرده از لب بر لبش</p><p>گفت عمران این زمان چون آمدی</p><p>گفت از شوق و قضای ایزدی</p><p>در کشیدش در کنار از مهر مرد</p><p>بر نیامد با خود آن دم در نبرد</p><p>جفت شد با او امانت را سپرد</p><p>پس بگفت ای زن نه این کاریست خرد</p><p>آهنی بر سنگ زد زاد آتشی</p><p>آتشی از شاه و ملکش کین‌کشی</p><p>من چو ابرم تو زمین موسی نبات</p><p>حق شه شطرنج و ما ماتیم مات</p><p>مات و برد از شاه می‌دان ای عروس</p><p>آن مدان از ما مکن بر ما فسوس</p><p>آنچ این فرعون می‌ترسد ازو</p><p>هست شد این دم که گشتم جفت تو</p><h2><a id="poem-8210" href="https://ganjoor.net/moulavi/masnavi/daftar3/sh31">بخش ۳۱ - وصیت کردن عمران جفت خود را بعد  از مجامعت کی مرا ندیده باشی</a></h2>
<p>وا مگردان هیچ ازینها دم مزن</p><p>تا نیاید بر من و تو صد حزن</p><p>عاقبت پیدا شود آثار این</p><p>چون علامتها رسید ای نازنین</p><p>در زمان از سوی میدان نعره‌ها</p><p>می‌رسید از خلق و پر می‌شد هوا</p><p>شاه از آن هیبت برون جست آن زمان</p><p>پابرهنه کین چه غلغلهاست هان</p><p>از سوی میدان چه بانگست و غریو</p><p>کز نهیبش می‌رمد جنی و دیو</p><p>گفت عمران شاه ما را عمر باد</p><p>قوم اسرائیلیانند از تو شاد</p><p>از عطای شاه شادی می‌کنند</p><p>رقص می‌آرند و کفها می‌زنند</p><p>گفت باشد کین بود اما ولیک</p><p>وهم و اندیشه مرا پر کرد نیک</p><h2><a id="poem-8211" href="https://ganjoor.net/moulavi/masnavi/daftar3/sh32">بخش ۳۲ - ترسیدن فرعون از آن بانگ</a></h2>
<p>این صدا جان مرا تغییر کرد</p><p>از غم و اندوه تلخم پیر کرد</p><p>پیش می‌آمد سپس می‌رفت شه</p><p>جمله شب او همچو حامل وقت زه</p><p>هر زمان می‌گفت ای عمران مرا</p><p>سخت از جا برده است این نعره‌ها</p><p>زهره نه عمران مسکین را که تا</p><p>باز گوید اختلاط جفت را</p><p>که زن عمران به عمران در خزید</p><p>تا که شد استارهٔ موسی پدید</p><p>هر پیمبر که در آید در رحم</p><p>نجم او بر چرخ گردد منتجم</p><h2><a id="poem-8212" href="https://ganjoor.net/moulavi/masnavi/daftar3/sh33">بخش ۳۳ - پیدا شدن استارهٔ موسی علیه السلام بر  آسمان و غریو منجمان در میدان</a></h2>
<p>بر فلک پیدا شد آن استاره‌اش</p><p>کوری فرعون و مکر و چاره‌اش</p><p>روز شد گفتش که ای عمران برو</p><p>واقف آن غلغل و آن بانگ شو</p><p>راند عمران جانب میدان و گفت</p><p>این چه غلغل بود شاهنشه نخفت</p><p>هر منجم سر برهنه جامه‌پاک</p><p>همچو اصحاب عزا بوسیده خاک</p><p>همچو اصحاب عزا آوازشان</p><p>بد گرفته از فغان و سازشان</p><p>ریش و مو بر کنده رو بدریدگان</p><p>خاک بر سر کرده خون‌پر دیدگان</p><p>گفت خیرست این چه آشوبست و حال</p><p>بد نشانی می‌دهد منحوس سال</p><p>عذر آوردند و گفتند ای امیر</p><p>کرد ما را دست تقدیرش اسیر</p><p>این همه کردیم و دولت تیره شد</p><p>دشمن شه هست گشت و چیره شد</p><p>شب ستارهٔ آن پسر آمد عیان</p><p>کوری ما بر جبین آسمان</p><p>زد ستارهٔ آن پیمبر بر سما</p><p>ما ستاره‌بار گشتیم از بکا</p><p>با دل خوش شاد عمران وز نفاق</p><p>دست بر سر می‌بزد کاه الفراق</p><p>کرد عمران خویش پر خشم و ترش</p><p>رفت چون دیوانگان بی عقل و هش</p><p>خویشتن را اعجمی کرد و براند</p><p>گفته‌های بس خشن بر جمع خواند</p><p>خویشتن را ترش و غمگین ساخت او</p><p>نردهای بازگونه باخت او</p><p>گفتشان شاه مرا بفریفتید</p><p>از خیانت وز طمع نشکیفتید</p><p>سوی میدان شاه را انگیختید</p><p>آب روی شاه ما را ریختید</p><p>دست بر سینه زدیت اندر ضمان</p><p>شاه را ما فارغ آریم از غمان</p><p>شاه هم بشنید و گفت ای خاینان</p><p>من بر آویزم شما را بی امان</p><p>خویش را در مضحکه انداختم</p><p>مالها با دشمنان در باختم</p><p>تا که امشب جمله اسرائیلیان</p><p>دور ماندند از ملاقات زنان</p><p>مال رفت و آب رو و کار خام</p><p>این بود یاری و افعال کرام</p><p>سالها ادرار و خلعت می‌برید</p><p>مملکتها را مسلم می‌خورید</p><p>رایتان این بود و فرهنگ و نجوم</p><p>طبل‌خوارانید و مکارید و شوم</p><p>من شما را بر درم و آتش زنم</p><p>بینی و گوش و لبانتان بر کنم</p><p>من شما را هیزم آتش کنم</p><p>عیش رفته بر شما ناخوش کنم</p><p>سجده کردند و بگفتند ای خدیو</p><p>گر یکی کرت ز ما چربید دیو</p><p>سالها دفع بلاها کرده‌ایم</p><p>وهم حیران زانچ ماها کرده‌ایم</p><p>فوت شد از ما و حملش شد پدید</p><p>نطفه‌اش جست و رحم اندر خزید</p><p>لیک استغفار این روز ولاد</p><p>ما نگه داریم ای شاه و قباد</p><p>روز میلادش رصد بندیم ما</p><p>تا نگردد فوت و نجهد این قضا</p><p>گر نداریم این نگه ما را بکش</p><p>ای غلام رای تو افکار و هش</p><p>تا بنه مه می‌شمرد او روز روز</p><p>تا نپرد تیر حکم خصم‌دوز</p><p>بر قضا هر کو شبیخون آورد</p><p>سرنگون آید ز خون خود خورد</p><p>چون زمین با آسمان خصمی کند</p><p>شوره گردد سر ز مرگی بر زند</p><p>نقش با نقاش پنجه می‌زند</p><p>سبلتان و ریش خود بر می‌کند</p><h2><a id="poem-8213" href="https://ganjoor.net/moulavi/masnavi/daftar3/sh34">بخش ۳۴ - خواندن فرعون زنان نوزاده را  سوی میدان هم جهت مکر</a></h2>
<p>بعد نه مه شه برون آورد تخت</p><p>سوی میدان و منادی کرد سخت</p><p>کای زنان با طفلکان میدان روید</p><p>جمله اسرائیلیان بیرون شوید</p><p>آنچنانک پار مردان را رسید</p><p>خلعت و هر کس ازیشان زر کشید</p><p>هین زنان امسال اقبال شماست</p><p>تا بیابد هر یکی چیزی که خواست</p><p>مر زنان را خلعت و صلت دهد</p><p>کودکان را هم کلاه زر نهد</p><p>هر که او این ماه زاییدست هین</p><p>گنجها گیرید از شاه مکین</p><p>آن زنان با طفلکان بیرون شدند</p><p>شادمان تا خیمهٔ شه آمدند</p><p>هر زن نوزاده بیرون شد ز شهر</p><p>سوی میدان غافل از دستان و قهر</p><p>چون زنان جمله بدو گرد آمدند</p><p>هرچه بود آن نر ز مادر بستدند</p><p>سر بریدندش که اینست احتیاط</p><p>تا نروید خصم و نفزاید خباط</p><h2><a id="poem-8214" href="https://ganjoor.net/moulavi/masnavi/daftar3/sh35">بخش ۳۵ - بوجود آمدن موسی و آمدن عوانان به خانهٔ  عمران و وحی آمدن به مادر موسی کی موسی را در آتش انداز</a></h2>
<p>خود زن عمران که موسی برده بود</p><p>دامن اندر چید از آن آشوب و دود</p><p>آن زنان قابله در خانه‌ها</p><p>بهر جاسوسی فرستاد آن دغا</p><p>غمز کردندش که اینجا کودکیست</p><p>نامد او میدان که در وهم و شکیست</p><p>اندرین کوچه یکی زیبا زنیست</p><p>کودکی دارد ولیکن پرفنیست</p><p>پس عوانان آمدند او طفل را</p><p>در تنور انداخت از امر خدا</p><p>وحی آمد سوی زن زان با خبر</p><p>که ز اصل آن خلیلست این پسر</p><p>عصمت یا نار کونی باردا</p><p>لا تکون النار حرا شاردا</p><p>زن بوحی انداخت او را در شرر</p><p>بر تن موسی نکرد آتش اثر</p><p>پس عوانان بی مراد آن سو شدند</p><p>باز غمازان کز آن واقف بدند</p><p>با عوانان ماجرا بر داشتند</p><p>پیش فرعون از برای دانگ چند</p><p>کای عوانان باز گردید آن طرف</p><p>نیک نیکو بنگرید اندر غرف</p><h2><a id="poem-8215" href="https://ganjoor.net/moulavi/masnavi/daftar3/sh36">بخش ۳۶ - وحی آمدن به مادر موسی کی موسی را در آب افکن</a></h2>
<p>باز وحی آمد که در آبش فکن</p><p>روی در اومید دار و مو مکن</p><p>در فکن در نیلش و کن اعتماد</p><p>من ترا با وی رسانم رو سپید</p><p>این سخن پایان ندارد مکرهاش</p><p>جمله می‌پیچید هم در ساق و پاش</p><p>صد هزاران طفل می‌کشت او برون</p><p>موسی اندر صدر خانه در درون</p><p>از جنون می‌کشت هر جا بد جنین</p><p>از حیل آن کورچشم دوربین</p><p>اژدها بد مکر فرعون عنود</p><p>مکر شاهان جهان را خورده بود</p><p>لیک ازو فرعون‌تر آمد پدید</p><p>هم ورا هم مکر او را در کشید</p><p>اژدها بود و عصا شد اژدها</p><p>این بخورد آن را به توفیق خدا</p><p>دست شد بالای دست این تا کجا</p><p>تا بیزدان که الیه المنتهی</p><p>کان یکی دریاست بی غور و کران</p><p>جمله دریاها چو سیلی پیش آن</p><p>حیله‌ها و چاره‌ها گر اژدهاست</p><p>پیش الا الله آنها جمله لاست</p><p>چون رسید اینجا بیانم سر نهاد</p><p>محو شد والله اعلم بالرشاد</p><p>آنچ در فرعون بود اندر تو هست</p><p>لیک اژدرهات محبوس چهست</p><p>ای دریغ این جمله احوال توست</p><p>تو بر آن فرعون بر خواهیش بست</p><p>گر ز تو گویند وحشت زایدت</p><p>ور ز دیگر آفسان بنمایدت</p><p>چه خرابت می‌کند نفس لعین</p><p>دور می‌اندازدت سخت این قرین</p><p>آتشت را هیزم فرعون نیست</p><p>ورنه چون فرعون او شعله‌زنیست</p><h2><a id="poem-8216" href="https://ganjoor.net/moulavi/masnavi/daftar3/sh37">بخش ۳۷ - حکایت مارگیر کی اژدهای فسرده را مرده پنداشت در ریسمانهاش پیچید و  آورد به بغداد</a></h2>
<p>یک حکایت بشنو از تاریخ‌گوی</p><p>تا بری زین راز سرپوشیده بوی</p><p>مارگیری رفت سوی کوهسار</p><p>تا بگیرد او به افسونهاش مار</p><p>گر گران و گر شتابنده بود</p><p>آنک جویندست یابنده بود</p><p>در طلب زن دایما تو هر دو دست</p><p>که طلب در راه نیکو رهبرست</p><p>لنگ و لوک و خفته‌شکل و بی‌ادب</p><p>سوی او می‌غیژ و او را می‌طلب</p><p>گه بگفت و گه بخاموشی و گه</p><p>بوی کردن گیر هر سو بوی شه</p><p>گفت آن یعقوب با اولاد خویش</p><p>جستن یوسف کنید از حد بیش</p><p>هر حس خود را درین جستن بجد</p><p>هر طرف رانید شکل مستعد</p><p>گفت از روح خدا لا تیاسوا</p><p>همچو گم کرده پسر رو سو بسو</p><p>از ره حس دهان پرسان شوید</p><p>گوش را بر چار راه آن نهید</p><p>هر کجا بوی خوش آید بو برید</p><p>سوی آن سر کاشنای آن سرید</p><p>هر کجا لطفی ببینی از کسی</p><p>سوی اصل لطف ره یابی عسی</p><p>این همه خوشها ز دریاییست ژرف</p><p>جزو را بگذار و بر کل دار طرف</p><p>جنگهای خلق بهر خوبیست</p><p>برگ بی برگی نشان طوبیست</p><p>خشمهای خلق بهر آشتیست</p><p>دام راحت دایما بی‌راحتیست</p><p>هر زدن بهر نوازش را بود</p><p>هر گله از شکر آگه می‌کند</p><p>بوی بر از جزو تا کل ای کریم</p><p>بوی بر از ضد تا ضد ای حکیم</p><p>جنگها می آشتی آرد درست</p><p>مارگیر از بهر یاری مار جست</p><p>بهر یاری مار جوید آدمی</p><p>غم خورد بهر حریف بی‌غمی</p><p>او همی‌جستی یکی ماری شگرف</p><p>گرد کوهستان و در ایام برف</p><p>اژدهایی مرده دید آنجا عظیم</p><p>که دلش از شکل او شد پر ز بیم</p><p>مارگیر اندر زمستان شدید</p><p>مار می‌جست اژدهایی مرده دید</p><p>مارگیر از بهر حیرانی خلق</p><p>مار گیرد اینت نادانی خلق</p><p>آدمی کوهیست چون مفتون شود</p><p>کوه اندر مار حیران چون شود</p><p>خویشتن نشناخت مسکین آدمی</p><p>از فزونی آمد و شد در کمی</p><p>خویشتن را آدمی ارزان فروخت</p><p>بود اطلس خویش بر دلقی بدوخت</p><p>صد هزاران مار و که حیران اوست</p><p>او چرا حیران شدست و ماردوست</p><p>مارگیر آن اژدها را بر گرفت</p><p>سوی بغداد آمد از بهر شگفت</p><p>اژدهایی چون ستون خانه‌ای</p><p>می‌کشیدش از پی دانگانه‌ای</p><p>کاژدهای مرده‌ای آورده‌ام</p><p>در شکارش من جگرها خورده‌ام</p><p>او همی مرده گمان بردش ولیک</p><p>زنده بود و او ندیدش نیک نیک</p><p>او ز سرماها و برف افسرده بود</p><p>زنده بود و شکل مرده می‌نمود</p><p>عالم افسردست و نام او جماد</p><p>جامد افسرده بود ای اوستاد</p><p>باش تا خورشید حشر آید عیان</p><p>تا ببینی جنبش جسم جهان</p><p>چون عصای موسی اینجا مار شد</p><p>عقل را از ساکنان اخبار شد</p><p>پارهٔ خاک ترا چون مرد ساخت</p><p>خاکها را جملگی شاید شناخت</p><p>مرده زین سواند و زان سو زنده‌اند</p><p>خامش اینجا و آن طرف گوینده‌اند</p><p>چون از آن سوشان فرستد سوی ما</p><p>آن عصا گردد سوی ما اژدها</p><p>کوهها هم لحن داودی کند</p><p>جوهر آهن بکف مومی بود</p><p>باد حمال سلیمانی شود</p><p>بحر با موسی سخن‌دانی شود</p><p>ماه با احمد اشارت‌بین شود</p><p>نار ابراهیم را نسرین شود</p><p>خاک قارون را چو ماری در کشد</p><p>استن حنانه آید در رشد</p><p>سنگ بر احمد سلامی می‌کند</p><p>کوه یحیی را پیامی می‌کند</p><p>ما سمیعیم و بصیریم و خوشیم</p><p>با شما نامحرمان ما خامشیم</p><p>چون شما سوی جمادی می‌روید</p><p>محرم جان جمادان چون شوید</p><p>از جمادی عالم جانها روید</p><p>غلغل اجزای عالم بشنوید</p><p>فاش تسبیح جمادات آیدت</p><p>وسوسهٔ تاویلها نربایدت</p><p>چون ندارد جان تو قندیلها</p><p>بهر بینش کرده‌ای تاویلها</p><p>که غرض تسبیح ظاهر کی بود</p><p>دعوی دیدن خیال غی بود</p><p>بلک مر بیننده را دیدار آن</p><p>وقت عبرت می‌کند تسبیح‌خوان</p><p>پس چو از تسبیح یادت می‌دهد</p><p>آن دلالت همچو گفتن می‌بود</p><p>این بود تاویل اهل اعتزال</p><p>و آن آنکس کو ندارد نور حال</p><p>چون ز حس بیرون نیامد آدمی</p><p>باشد از تصویر غیبی اعجمی</p><p>این سخن پایان ندارد مارگیر</p><p>می‌کشید آن مار را با صد زحیر</p><p>تا به بغداد آمد آن هنگامه‌جو</p><p>تا نهد هنگامه‌ای بر چارسو</p><p>بر لب شط مرد هنگامه نهاد</p><p>غلغله در شهر بغداد اوفتاد</p><p>مارگیری اژدها آورده است</p><p>بوالعجب نادر شکاری کرده است</p><p>جمع آمد صد هزاران خام‌ریش</p><p>صید او گشته چو او از ابلهیش</p><p>منتظر ایشان و هم او منتظر</p><p>تا که جمع آیند خلق منتشر</p><p>مردم هنگامه افزون‌تر شود</p><p>کدیه و توزیع نیکوتر رود</p><p>جمع آمد صد هزاران ژاژخا</p><p>حلقه کرده پشت پا بر پشت پا</p><p>مرد را از زن خبر نه ز ازدحام</p><p>رفته درهم چون قیامت خاص و عام</p><p>چون همی حراقه جنبانید او</p><p>می‌کشیدند اهل هنگامه گلو</p><p>و اژدها کز زمهریر افسرده بود</p><p>زیر صد گونه پلاس و پرده بود</p><p>بسته بودش با رسنهای غلیظ</p><p>احتیاطی کرده بودش آن حفیظ</p><p>در درنگ انتظار و اتفاق</p><p>تافت بر آن مار خورشید عراق</p><p>آفتاب گرم‌سیرش گرم کرد</p><p>رفت از اعضای او اخلاط سرد</p><p>مرده بود و زنده گشت او از شگفت</p><p>اژدها بر خویش جنبیدن گرفت</p><p>خلق را از جنبش آن مرده مار</p><p>گشتشان آن یک تحیر صد هزار</p><p>با تحیر نعره‌ها انگیختند</p><p>جملگان از جنبشش بگریختند</p><p>می‌سکست او بند و زان بانگ بلند</p><p>هر طرف می‌رفت چاقاچاق بند</p><p>بندها بسکست و بیرون شد ز زیر</p><p>اژدهایی زشت غران همچو شیر</p><p>در هزیمت بس خلایق کشته شد</p><p>از فتاده و کشتگان صد پشته شد</p><p>مارگیر از ترس بر جا خشک گشت</p><p>که چه آوردم من از کهسار و دشت</p><p>گرگ را بیدار کرد آن کور میش</p><p>رفت نادان سوی عزرائیل خویش</p><p>اژدها یک لقمه کرد آن گیج را</p><p>سهل باشد خون‌خوری حجاج را</p><p>خویش را بر استنی پیچید و بست</p><p>استخوان خورده را در هم شکست</p><p>نفست اژدرهاست او کی مرده است</p><p>از غم و بی آلتی افسرده است</p><p>گر بیابد آلت فرعون او</p><p>که بامر او همی‌رفت آب جو</p><p>آنگه او بنیاد فرعونی کند</p><p>راه صد موسی و صد هارون زند</p><p>کرمکست آن اژدها از دست فقر</p><p>پشه‌ای گردد ز جاه و مال صقر</p><p>اژدها را دار در برف فراق</p><p>هین مکش او را به خورشید عراق</p><p>تا فسرده می‌بود آن اژدهات</p><p>لقمهٔ اویی چو او یابد نجات</p><p>مات کن او را و آمن شو ز مات</p><p>رحم کم کن نیست او ز اهل صلات</p><p>کان تف خورشید شهوت بر زند</p><p>آن خفاش مردریگت پر زند</p><p>می‌کشانش در جهاد و در قتال</p><p>مردوار الله یجزیک الوصال</p><p>چونک آن مرد اژدها را آورید</p><p>در هوای گرم خوش شد آن مرید</p><p>لاجرم آن فتنه‌ها کرد ای عزیز</p><p>بیست همچندان که ما گفتیم نیز</p><p>تو طمع داری که او را بی جفا</p><p>بسته داری در وقار و در وفا</p><p>هر خسی را این تمنی کی رسد</p><p>موسیی باید که اژدرها کشد</p><p>صدهزاران خلق ز اژدرهای او</p><p>در هزیمت کشته شد از رای او</p>
</body></html>