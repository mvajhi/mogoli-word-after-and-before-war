<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر سوم - بخش ۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8353" href="https://ganjoor.net/moulavi/masnavi/daftar3/sh174">بخش ۱۷۴ - شناختن هر حیوانی بوی عدو خود را و حذر کردن و بطالت و خسارت آنکس کی عدو کسی بود کی ازو حذر ممکن نیست و فرار ممکن نی و مقابله ممکن نی</a></h2>
<p>اسپ داند بانگ و بوی شیر را</p><p>گر چه حیوانست الا نادرا</p><p>بل عدو خویش را هر جانور</p><p>خود بداند از نشان و از اثر</p><p>روز خفاشک نیارد بر پرید</p><p>شب برون آمد چو دزدان و چرید</p><p>از همه محروم‌تر خفاش بود</p><p>که عدو آفتاب فاش بود</p><p>نه تواند در مصافش زخم خورد</p><p>نه بنفرین تاندش مهجور کرد</p><p>آفتابی که بگرداند قفاش</p><p>از برای غصه و قهر خفاش</p><p>غایت لطف و کمال او بود</p><p>گرنه خفاشش کجا مانع شود</p><p>دشمنی گیری بحد خویش گیر</p><p>تا بود ممکن که گردانی اسیر</p><p>قطره با قلزم چو استیزه کند</p><p>ابلهست او ریش خود بر می‌کند</p><p>حیلت او از سبالش نگذرد</p><p>چنبرهٔ حجرهٔ قمر چون بر درد</p><p>با عدو آفتاب این بد عتاب</p><p>ای عدو آفتاب آفتاب</p><p>ای عدو آفتابی کز فرش</p><p>می‌بلرزد آفتاب و اخترش</p><p>تو عدو او نه‌ای خصم خودی</p><p>چه غم آتش را که تو هیزم شدی</p><p>ای عجب از سوزشت او کم شود</p><p>یا ز درد سوزشت پر غم شود</p><p>رحمتش نه رحمت آدم بود</p><p>که مزاج رحم آدم غم بود</p><p>رحمت مخلوق باشد غصه‌ناک</p><p>رحمت حق از غم و غصه‌ست پاک</p><p>رحمت بی‌چون چنین دان ای پدر</p><p>ناید اندر وهم از وی جز اثر</p><h2><a id="poem-8354" href="https://ganjoor.net/moulavi/masnavi/daftar3/sh175">بخش ۱۷۵ - فرق میان دانستن چیزی به مثال و تقلید و میان دانستن ماهیت آن چیز</a></h2>
<p>ظاهرست آثار و میوهٔ رحمتش</p><p>لیک کی داند جز او ماهیتش</p><p>هیچ ماهیات اوصاف کمال</p><p>کس نداند جز بثار و مثال</p><p>طفل ماهیت نداند طمث را</p><p>جز که گویی هست چون حلوا ترا</p><p>کی بود ماهیت ذوق جماع</p><p>مثل ماهیات حلوا ای مطاع</p><p>لیک نسبت کرد از روی خوشی</p><p>با تو آن عاقل چو تو کودک‌وشی</p><p>تا بداند کودک آن را از مثال</p><p>گر نداند ماهیت یا عین حال</p><p>پس اگر گویی بدانم دور نیست</p><p>ور ندانم گفت کذب و زور نیست</p><p>گر کسی گوید که دانی نوح را</p><p>آن رسول حق و نور روح را</p><p>گر بگویی چون ندانم کان قمر</p><p>هست از خورشید و مه مشهورتر</p><p>کودکان خرد در کتابها</p><p>و آن امامان جمله در محرابها</p><p>نام او خوانند در قرآن صریح</p><p>قصه‌اش گویند از ماضی فصیح</p><p>راست‌گو دانیش تو از روی وصف</p><p>گرچه ماهیت نشد از نوح کشف</p><p>ور بگویی من چه دانم نوح را</p><p>همچو اویی داند او را ای فتی</p><p>مور لنگم من چه دانم فیل را</p><p>پشه‌ای کی داند اسرافیل را</p><p>این سخن هم راستست از روی آن</p><p>که بماهیت ندانیش ای فلان</p><p>عجز از ادراک ماهیت عمو</p><p>حالت عامه بود مطلق مگو</p><p>زانک ماهیات و سر سر آن</p><p>پیش چشم کاملان باشد عیان</p><p>در وجود از سر حق و ذات او</p><p>دورتر از فهم و استبصار کو</p><p>چونک آن مخفی نماند از محرمان</p><p>ذات و وصفی چیست کان ماند نهان</p><p>عقل بحثی گوید این دورست و گو</p><p>بی ز تاویل محالی کم شنو</p><p>قطب گوید مر ترا ای سست‌حال</p><p>آنچ فوق حال تست آید محال</p><p>واقعاتی که کنونت بر گشود</p><p>نه که اول هم محالت می‌نمود</p><p>چون رهانیدت ز ده زندان کرم</p><p>تیه را بر خود مکن حبس ستم</p><h2><a id="poem-8355" href="https://ganjoor.net/moulavi/masnavi/daftar3/sh176">بخش ۱۷۶ - جمع و توفیق میان نفی و اثبات یک چیز از روی نسبت و اختلاف جهت</a></h2>
<p>نفی آن یک چیز و اثباتش رواست</p><p>چون جهت شد مختلف نسبت دوتاست</p><p>ما رمیت اذ رمیت از نسبتست</p><p>نفی و اثباتست و هر دو مثبتست</p><p>آن تو افکندی چو بر دست تو بود</p><p>تو نه افکندی که قوت حق نمود</p><p>زور آدم‌زاد را حدی بود</p><p>مشت خاک اشکست لشکر کی شود</p><p>مشت مشت تست و افکندن ز ماست</p><p>زین دو نسبت نفی و اثباتش رواست</p><p>یعرفون الانبیا اضدادهم</p><p>مثل ما لا یشتبه اولادهم</p><p>همچو فرزندان خود دانندشان</p><p>منکران با صد دلیل و صد نشان</p><p>لیک از رشک و حسد پنهان کنند</p><p>خویشتن را بر ندانم می‌زنند</p><p>پس چو یعرف گفت چون جای دگر</p><p>گفت لایعرفهم غیری فذر</p><p>انهم تحت قبابی کامنون</p><p>جز که یزدانشان نداند ز آزمون</p><p>هم بنسبت گیر این مفتوح را</p><p>که بدانی و ندانی نوح را</p><h2><a id="poem-8356" href="https://ganjoor.net/moulavi/masnavi/daftar3/sh177">بخش ۱۷۷ - مسلهٔ فنا و بقای درویش</a></h2>
<p>گفت قایل در جهان درویش نیست</p><p>ور بود درویش آن درویش نیست</p><p>هست از روی بقای ذات او</p><p>نیست گشته وصف او در وصف هو</p><p>چون زبانهٔ شمع پیش آفتاب</p><p>نیست باشد هست باشد در حساب</p><p>هست باشد ذات او تا تو اگر</p><p>بر نهی پنبه بسوزد زان شرر</p><p>نیست باشد روشنی ندهد ترا</p><p>کرده باشد آفتاب او را فنا</p><p>در دو صد من شهد یک اوقیه خل</p><p>چون در افکندی و در وی گشت حل</p><p>نیست باشد طعم خل چون می‌چشی</p><p>هست اوقیه فزون چون برکشی</p><p>پیش شیری آهوی بیهوش شد</p><p>هستی‌اش در هست او روپوش شد</p><p>این قیاس ناقصان بر کار رب</p><p>جوشش عشقست نه از ترک ادب</p><p>نبض عاشق بی ادب بر می‌جهد</p><p>خویش را در کفهٔ شه می‌نهد</p><p>بی‌ادب‌تر نیست کس زو در جهان</p><p>با ادب‌تر نیست کس زو در نهان</p><p>هم بنسبت دان وفاق ای منتجب</p><p>این دو ضد با ادب با بی‌ادب</p><p>بی‌ادب باشد چو ظاهر بنگری</p><p>که بود دعوی عشقش هم‌سری</p><p>چون به باطن بنگری دعوی کجاست</p><p>او و دعوی پیش آن سلطان فناست</p><p>مات زید زید اگر فاعل بود</p><p>لیک فاعل نیست کو عاطل بود</p><p>او ز روی لفظ نحوی فاعلست</p><p>ورنه او مفعول و موتش قاتلست</p><p>فاعل چه کو چنان مقهور شد</p><p>فاعلیها جمله از وی دور شد</p><h2><a id="poem-8357" href="https://ganjoor.net/moulavi/masnavi/daftar3/sh178">بخش ۱۷۸ - قصه وکیل صدر جهان کی متهم شد و از بخارا گریخت از بیم جان باز عشقش کشید رو کشان کی کار جان سهل باشد عاشقان را</a></h2>
<p>در بخارا بندهٔ صدر جهان</p><p>متهم شد گشت از صدرش نهان</p><p>مدت ده سال سرگردان بگشت</p><p>گه خراسان گه کهستان گاه دشت</p><p>از پس ده سال او از اشتیاق</p><p>گشت بی‌طاقت ز ایام فراق</p><p>گفت تاب فرقتم زین پس نماند</p><p>صبر کی داند خلاعت را نشاند</p><p>از فراق این خاکها شوره بود</p><p>آب زرد و گنده و تیره شود</p><p>باد جان‌افزا وخم گردد وبا</p><p>آتشی خاکستری گردد هبا</p><p>باغ چون جنت شود دار المرض</p><p>زرد و ریزان برگ او اندر حرض</p><p>عقل دراک از فراق دوستان</p><p>همچو تیرانداز اشکسته کمان</p><p>دوزخ از فرقت چنان سوزان شدست</p><p>پیر از فرقت چنان لرزان شدست</p><p>گر بگویم از فراق چون شرار</p><p>تا قیامت یک بود از صد هزار</p><p>پس ز شرح سوز او کم زن نفس</p><p>رب سلم رب سلم گوی و بس</p><p>هرچه از وی شاد گردی در جهان</p><p>از فراق او بیندیش آن زمان</p><p>زانچ گشتی شاد بس کس شاد شد</p><p>آخر از وی جست و همچون باد شد</p><p>از تو هم بجهد تو دل بر وی منه</p><p>پیش از آن کو بجهد از وی تو بجه</p><h2><a id="poem-8358" href="https://ganjoor.net/moulavi/masnavi/daftar3/sh179">بخش ۱۷۹ - پیدا شدن روح القدس بصورت آدمی بر مریم بوقت برهنگی و غسل کردن و پناه گرفتن بحق تعالی</a></h2>
<p>همچو مریم گوی پیش از فوت ملک</p><p>نقش را کالعوذ بالرحمن منک</p><p>دید مریم صورتی بس جان‌فزا</p><p>جان‌فزایی دلربایی در خلا</p><p>پیش او بر رست از روی زمین</p><p>چون مه وخورشید آن روح الامین</p><p>از زمین بر رست خوبی بی‌نقاب</p><p>آنچنان کز شرق روید آفتاب</p><p>لرزه بر اعضای مریم اوفتاد</p><p>کو برهنه بود و ترسید از فساد</p><p>صورتی که یوسف ار دیدی عیان</p><p>دست از حیرت بریدی چو زنان</p><p>همچو گل پیشش برویید آن ز گل</p><p>چون خیالی که بر آرد سر ز دل</p><p>گشت بی‌خود مریم و در بی‌خودی</p><p>گفت بجهم در پناه ایزدی</p><p>زانک عادت کرده بود آن پاک‌جیب</p><p>در هزیمت رخت بردن سوی غیب</p><p>چون جهان را دید ملکی بی‌قرار</p><p>حازمانه ساخت زان حضرت حصار</p><p>تا به گاه مرگ حصنی باشدش</p><p>که نیابد خصم راه مقصدش</p><p>از پناه حق حصاری به ندید</p><p>یورتگه نزدیک آن دز برگزید</p><p>چون بدید آن غمزه‌های عقل‌سوز</p><p>که ازو می‌شد جگرها تیردوز</p><p>شاه و لشکر حلقه در گوشش شده</p><p>خسروان هوش بیهوشش شده</p><p>صد هزاران شاه مملوکش برق</p><p>صد هزاران بدر را داده به دق</p><p>زهره نی مر زهره را تا دم زند</p><p>عقل کلش چون ببیند کم زند</p><p>من چگویم که مرا در دوخته‌ست</p><p>دمگهم را دمگه او سوخته‌ست</p><p>دود آن نارم دلیلم من برو</p><p>دور از آن شه باطل ما عبروا</p><p>خود نباشد آفتابی را دلیل</p><p>جز که نور آفتاب مستطیل</p><p>سایه کی بود تا دلیل او بود</p><p>این بستش کع ذلیل او بود</p><p>این جلالت در دلالت صادقست</p><p>جمله ادراکات پس او سابقست</p><p>جمله ادراکات بر خرهای لنگ</p><p>او سوار باد پران چون خدنگ</p><p>گر گریزد کس نیابد گرد شه</p><p>ور گریزند او بگیرد پیش ره</p><p>جمله ادراکات را آرام نی</p><p>وقت میدانست وقت جام نی</p><p>آن یکی وهمی چو بازی می‌پرد</p><p>وآن دگر چون تیر معبر می‌درد</p><p>وان دگر چون کشتی با بادبان</p><p>وآن دگر اندر تراجع هر زمان</p><p>چون شکاری می‌نمایدشان ز دور</p><p>جمله حمله می‌فزایند آن طیور</p><p>چونک ناپیدا شود حیران شوند</p><p>همچو جغدان سوی هر ویران شوند</p><p>منتظر چشمی به هم یک چشم باز</p><p>تا که پیدا گردد آن صید به ناز</p><p>چون بماند دیر گویند از ملال</p><p>صید بود آن خود عجب یا خود خیال</p><p>مصلحت آنست تا یک ساعتی</p><p>قوتی گیرند و زور از راحتی</p><p>گر نبودی شب همه خلقان ز آز</p><p>خویشتن را سوختندی ز اهتزاز</p><p>از هوس وز حرص سود اندوختن</p><p>هر کسی دادی بدن را سوختن</p><p>شب پدید آید چو گنج رحمتی</p><p>تا رهند ازحرص خود یکساعتی</p><p>چونک قبضی آیدت ای راه‌رو</p><p>آن صلاح تست آتش دل مشو</p><p>زآنک در خرجی در آن بسط و گشاد</p><p>خرج را دخلی بباید زاعتداد</p><p>گر هماره فصل تابستان بدی</p><p>سوزش خورشید در بستان شدی</p><p>منبتش را سوختی از بیخ و بن</p><p>که دگر تازه نگشتی آن کهن</p><p>گر ترش‌رویست آن دی مشفق است</p><p>صیف خندانست اما محرقست</p><p>چونک قبض آید تو در وی بسط بین</p><p>تازه باش و چین میفکن در جبین</p><p>کودکان خندان و دانایان ترش</p><p>غم جگر را باشد و شادی ز شش</p><p>چشم کودک همچو خر در آخرست</p><p>چشم عاقل در حساب آخرست</p><p>او در آخر چرب می‌بیند علف</p><p>وین ز قصاب آخرش بیند تلف</p><p>آن علف تلخست کین قصاب داد</p><p>بهر لحم ما ترازویی نهاد</p><p>رو ز حکمت خور علف کان را خدا</p><p>بی غرض دادست از محض عطا</p><p>فهم نان کردی نه حکمت ای رهی</p><p>زانچ حق گفتت کلوا من رزقه</p><p>رزق حق حکمت بود در مرتبت</p><p>کان گلوگیرت نباشد عاقبت</p><p>این دهان بستی دهانی باز شد</p><p>کو خورندهٔ لقمه‌های راز شد</p><p>گر ز شیر دیو تن را وابری</p><p>در فطام اوبسی نعمت خوردی</p><p>ترک‌جوشش شرح کردم نیم‌خام</p><p>از حکیم غزنوی بشنو تمام</p><p>در الهی‌نامه گوید شرح این</p><p>آن حکیم غیب و فخرالعارفین</p><p>غم خور و نان غم‌افزایان مخور</p><p>زانک عاقل غم خورد کودک شکر</p><p>قند شادی میوهٔ باغ غمست</p><p>این فرح زخمست وآن غم مرهمست</p><p>غم چو بینی در کنارش کش به عشق</p><p>از سر ربوه نظر کن در دمشق</p><p>عاقل از انگور می بیند همی</p><p>عاشق از معدوم شی بیند همی</p><p>جنگ می‌کردند حمالان پریر</p><p>تو مکش تا من کشم حملش چو شیر</p><p>زانک زان رنجش همی‌دیدند سود</p><p>حمل را هر یک ز دیگر می‌ربود</p><p>مزد حق کو مزد آن بی‌مایه کو</p><p>این دهد گنجیت مزد و آن تسو</p><p>گنج زری که چو خسپی زیر ریگ</p><p>با تو باشد ان نباشد مردریگ</p><p>پیش پیش آن جنازه‌ت می‌دود</p><p>مونس گور و غریبی می‌شود</p><p>بهر روز مرگ این دم مرده باش</p><p>تا شوی با عشق سرمد خواجه‌تاش</p><p>صبر می‌بیند ز پردهٔ اجتهاد</p><p>روی چون گلنار و زلفین مراد</p><p>غم چو آیینه‌ست پیش مجتهد</p><p>کاندرین ضد می‌نماید روی ضد</p><p>بعد ضد رنج آن ضد دگر</p><p>رو دهد یعنی گشاد و کر و فر</p><p>این دو وصف از پنجهٔ دستت ببین</p><p>بعد قبض مشت بسط آید یقین</p><p>پنجه را گر قبض باشد دایما</p><p>یا همه بسط او بود چون مبتلا</p><p>زین دو وصفش کار و مکسب منتظم</p><p>چون پر مرغ این دو حال او را مهم</p><p>چونک مریم مضطرب شد یک زمان</p><p>همچنانک بر زمین آن ماهیان</p><h2><a id="poem-8359" href="https://ganjoor.net/moulavi/masnavi/daftar3/sh180">بخش ۱۸۰ - گفتن روح القدس مریم راکی من رسول حقم به تو آشفته مشو و پنهان مشو از  من کی فرمان اینست</a></h2>
<p>بانگ بر وی زد نمودار کرم</p><p>که امین حضرتم از من مرم</p><p>از سرافرازان عزت سرمکش</p><p>از چنین خوش محرمان خود درمکش</p><p>این همی گفت و ذبالهٔ نور پاک</p><p>از لبش می‌شد پیاپی بر سماک</p><p>از وجودم می‌گریزی در عدم</p><p>در عدم من شاهم و صاحب علم</p><p>خود بنه و بنگاه من در نیستیست</p><p>یکسواره نقش من پیش ستیست</p><p>مریما بنگر که نقش مشکلم</p><p>هم هلالم هم خیال اندر دلم</p><p>چون خیالی در دلت آمد نشست</p><p>هر کجا که می‌گریزی با توست</p><p>جز خیالی عارضی باطلی</p><p>کو بود چون صبح کاذب آفلی</p><p>من چو صبح صادقم از نور رب</p><p>که نگردد گرد روزم هیچ شب</p><p>هین مکن لاحول عمران زاده‌ام</p><p>که ز لاحول این طرف افتاده‌ام</p><p>مر مرا اصل و غذا لاحول بود</p><p>نور لاحولی که پیش از قول بود</p><p>تو همی‌گیری پناه ازمن به حق</p><p>من نگاریدهٔ پناهم در سبق</p><p>آن پناهم من که مخلصهات بوذ</p><p>تو اعوذ آری و من خود آن اعوذ</p><p>آفتی نبود بتر از ناشناخت</p><p>تو بر یار و ندانی عشق باخت</p><p>یار را اغیار پنداری همی</p><p>شادیی را نام بنهادی غمی</p><p>اینچنین نخلی که لطف یار ماست</p><p>چونک ما دزدیم نخلش دار ماست</p><p>اینچنین مشکین که زلف میر ماست</p><p>چونک بی‌عقلیم این زنجیر ماست</p><p>اینچنین لطفی چو نیلی می‌رود</p><p>چونک فرعونیم چون خون می‌شود</p><p>خون همی‌گوید من آبم هین مریز</p><p>یوسفم گرگ از توم ای پر ستیز</p><p>تو نمی‌بینی که یار بردبار</p><p>چونک با او ضد شدی گردد چو مار</p><p>لحم او و شحم او دیگر نشد</p><p>او چنان بد جز که از منظر نشد</p><h2><a id="poem-8360" href="https://ganjoor.net/moulavi/masnavi/daftar3/sh181">بخش ۱۸۱ - عزم کردن آن وکیل ازعشق کی رجوع کند  به بخارا لاابالی‌وار</a></h2>
<p>شمع مریم را بهل افروخته</p><p>که بخارا می‌رود آن سوخته</p><p>سخت بی‌صبر و در آتشدان تیز</p><p>رو سوی صدر جهان می‌کن گریز</p><p>این بخارا منبع دانش بود</p><p>پس بخاراییست هر کنش بود</p><p>پیش شیخی در بخارا اندری</p><p>تا به خواری در بخارا ننگری</p><p>جز به خواری در بخارای دلش</p><p>راه ندهد جزر و مد مشکلش</p><p>ای خنک آن را که ذلت نفسه</p><p>وای آنکس را که یردی رفسه</p><p>فرقت صدر جهان در جان او</p><p>پاره پاره کرده بود ارکان او</p><p>گفت بر خیزم هم‌آنجا واروم</p><p>کافر ار گشتم دگر ره بگروم</p><p>واروم آنجا بیفتم پیش او</p><p>پیش آن صدر نکواندیش او</p><p>گویم افکندم به پیشت جان خویش</p><p>زنده کن یا سر ببر ما را چو میش</p><p>کشته و مرده به پیشت ای قمر</p><p>به که شاه زندگان جای دگر</p><p>آزمودم من هزاران بار بیش</p><p>بی تو شیرین می‌نبینم عیش خویش</p><p>غن لی یا منیتی لحن النشور</p><p>ابرکی یا ناقتی تم السرور</p><p>ابلعی یا ارض دمعی قد کفی</p><p>اشربی یا نفس وردا قد صفا</p><p>عدت یا عیدی الینا مرحبا</p><p>نعم ما روحت یا ریح الصبا</p><p>گفت ای یاران روان گشتم وداع</p><p>سوی آن صدری که میر است و مطاع</p><p>دم‌بدم در سوز بریان می‌شوم</p><p>هرچه بادا باد آنجا می‌روم</p><p>گرچه دل چون سنگ خارا می‌کند</p><p>جان من عزم بخارا می‌کند</p><p>مسکن یارست و شهر شاه من</p><p>پیش عاشق این بود حب الوطن</p><h2><a id="poem-8361" href="https://ganjoor.net/moulavi/masnavi/daftar3/sh182">بخش ۱۸۲ - پرسیدن معشوقی از عاشق غریب خود کی از شهرها کدام شهر را خوشتر یافتی و انبوه‌تر و محتشم‌تر و پر نعمت‌تر و دلگشاتر</a></h2>
<p>گفت معشوقی به عاشق کای فتی</p><p>تو به غربت دیده‌ای بس شهرها</p><p>پس کدامین شهر ز آنها خوشترست</p><p>گفت آن شهری که در وی دلبرست</p><p>هرکجا باشد شه ما را بساط</p><p>هست صحرا گر بود سم الخیاط</p><p>هر کجا که یوسفی باشد چو ماه</p><p>جنتست ارچه که باشد قعر چاه</p><h2><a id="poem-8362" href="https://ganjoor.net/moulavi/masnavi/daftar3/sh183">بخش ۱۸۳ - منع کردن دوستان او را از رجوع کردن به بخارا وتهدید کردن و لاابالی گفتن او</a></h2>
<p>گفت او را ناصحی ای بی‌خبر</p><p>عاقبت اندیش اگر داری هنر</p><p>درنگر پس را به عقل و پیش را</p><p>همچو پروانه مسوزان خویش را</p><p>چون بخارا می‌روی دیوانه‌ای</p><p>لایق زنجیر و زندان‌خانه‌ای</p><p>او ز تو آهن همی‌خاید ز خشم</p><p>او همی‌جوید ترا با بیست چشم</p><p>می‌کند او تیز از بهر تو کارد</p><p>او سگ قحطست و تو انبان آرد</p><p>چون رهیدی و خدایت راه داد</p><p>سوی زندان می‌روی چونت فتاد</p><p>بر تو گر ده‌گون موکل آمدی</p><p>عقل بایستی کز ایشان کم زدی</p><p>چون موکل نیست بر تو هیچ‌کس</p><p>از چه بسته گشت بر تو پیش و پس</p><p>عشق پنهان کرده بود او را اسیر</p><p>آن موکل را نمی‌دید آن نذیر</p><p>هر موکل را موکل مختفیست</p><p>ورنه او در بند سگ طبعی ز چیست</p><p>خشم شاه عشق بر جانش نشست</p><p>بر عوانی و سیه‌روییش بست</p><p>می‌زند او را که هین او رابزن</p><p>زان عوانان نهان افغان من</p><p>هرکه بینی در زیانی می‌رود</p><p>گرچه تنها با عوانی می‌رود</p><p>گر ازو واقف بدی افغان زدی</p><p>پیش آن سلطان سلطانان شدی</p><p>ریختی بر سر به پیش شاه خاک</p><p>تا امان دیدی ز دیو سهمناک</p><p>میر دیدی خویش را ای کم ز مور</p><p>زان ندیدی آن موکل را تو کور</p><p>غره گشتی زین دروغین پر و بال</p><p>پر و بالی کو کشد سوی وبال</p><p>پر سبک دارد ره بالا کند</p><p>چون گل‌آلو شد گرانیها کند</p><h2><a id="poem-8363" href="https://ganjoor.net/moulavi/masnavi/daftar3/sh184">بخش ۱۸۴ - لاابالی گفتن عاشق ناصح و عاذل را از سر عشق</a></h2>
<p>گفت ای ناصح خمش کن چند چند</p><p>پند کم ده زانک بس سختست بند</p><p>سخت‌تر شد بند من از پند تو</p><p>عشق را نشناخت دانشمند تو</p><p>آن طرف که عشق می‌افزود درد</p><p>بوحنیفه و شافعی درسی نکرد</p><p>تو مکن تهدید از کشتن که من</p><p>تشنهٔ زارم به خون خویشتن</p><p>عاشقان را هر زمانی مردنیست</p><p>مردن عشاق خود یک نوع نیست</p><p>او دو صد جان دارد از جان هدی</p><p>وآن دوصد را می‌کند هر دم فدی</p><p>هر یکی جان را ستاند ده بها</p><p>از نبی خوان عشرة امثالها</p><p>گر بریزد خون من آن دوست‌رو</p><p>پای‌کوبان جان برافشانم برو</p><p>آزمودم مرگ من در زندگیست</p><p>چون رهم زین زندگی پایندگیست</p><p>اقتلونی اقتلونی یا ثقات</p><p>ان فی قتلی حیاتا فی حیات</p><p>یا منیر الخد یا روح البقا</p><p>اجتذب روحی وجد لی باللقا</p><p>لی حبیب حبه یشوی الحشا</p><p>لو یشا یمشی علی عینی مشی</p><p>پارسی گو گرچه تازی خوشترست</p><p>عشق را خود صد زبان دیگرست</p><p>بوی آن دلبر چو پران می‌شود</p><p>آن زبانها جمله حیران می‌شود</p><p>بس کنم دلبر در آمد در خطاب</p><p>گوش شو والله اعلم بالصواب</p><p>چونک عاشق توبه کرد اکنون بترس</p><p>کو چو عیاران کند بر دار درس</p><p>گرچه این عاشق بخارا می‌رود</p><p>نه به درس و نه به استا می‌رود</p><p>عاشقان را شد مدرس حسن دوست</p><p>دفتر و درس و سبقشان روی اوست</p><p>خامشند و نعرهٔ تکرارشان</p><p>می‌رود تا عرش و تخت یارشان</p><p>درسشان آشوب و چرخ و زلزله</p><p>نه زیاداتست و باب سلسله</p><p>سلسلهٔ این قوم جعد مشکبار</p><p>مسلهٔ دورست لیکن دور یار</p><p>مسلهٔ کیس ار بپرسد کس ترا</p><p>گو نگنجد گنج حق در کیسه‌ها</p><p>گر دم خلع و مبارا می‌رود</p><p>بد مبین ذکر بخارا می‌رود</p><p>ذکر هر چیزی دهد خاصیتی</p><p>زانک دارد هرصفت ماهیتی</p><p>آن بخاری غصهٔ دانش نداشت</p><p>چشم بر خورشید بینش می‌گماشت</p><p>هرکه درخلوت ببینش یافت راه</p><p>او ز دانشها نجوید دستگاه</p><p>با جمال جان چوشد هم‌کاسه‌ای</p><p>باشدش ز اخبار و دانش تاسه‌ای</p><p>دید بردانش بود غالب فرا</p><p>زان همی دنیا بچربد عامه را</p><p>زانک دنیا را همی‌بینند عین</p><p>وآن جهانی را همی‌دانند دین</p><h2><a id="poem-8364" href="https://ganjoor.net/moulavi/masnavi/daftar3/sh185">بخش ۱۸۵ - رو نهادن آن بندهٔ عاشق سوی بخارا</a></h2>
<p>رو نهاد آن عاشق خونابه‌ریز</p><p>دل‌طپان سوی بخارا گرم و تیز</p><p>ریگ آمون پیش او همچون حریر</p><p>آب جیحون پیش او چون آبگیر</p><p>آن بیابان پیش او چون گلستان</p><p>می‌فتاد از خنده او چون گل‌ستان</p><p>در سمرقندست قند اما لبش</p><p>از بخارا یافت و آن شد مذهبش</p><p>ای بخارا عقل‌افزا بوده‌ای</p><p>لیکن ازمن عقل و دین بربوده‌ای</p><p>بدر می‌جویم از آنم چون هلال</p><p>صدر می‌جویم درین صف نعال</p><p>چون سواد آن بخارا را بدید</p><p>در سواد غم بیاضی شد پدید</p><p>ساعتی افتاد بیهوش و دراز</p><p>عقل او پرید در بستان راز</p><p>بر سر و رویش گلابی می‌زدند</p><p>از گلاب عشق او غافل بدند</p><p>او گلستانی نهانی دیده بود</p><p>غارت عشقش ز خود ببریده بود</p><p>تو فسرده درخور این دم نه‌ای</p><p>با شکر مقرون نه‌ای گرچه نیی</p><p>رخت عقلت با توست و عاقلی</p><p>کز جنودا لم تروها غافلی</p><h2><a id="poem-8365" href="https://ganjoor.net/moulavi/masnavi/daftar3/sh186">بخش ۱۸۶ - در آمدن آن عاشق لاابالی در بخارا وتحذیر کردن دوستان او را از پیداشدن</a></h2>
<p>اندر آمد در بخارا شادمان</p><p>پیش معشوق خود و دارالامان</p><p>همچو آن مستی که پرد بر اثیر</p><p>مه کنارش گیرد و گوید که گیر</p><p>هرکه دیدش در بخارا گفت خیز</p><p>پیش از پیدا شدن منشین گریز</p><p>که ترا می‌جوید آن شه خشمگین</p><p>تا کشد از جان تو ده ساله کین</p><p>الله الله درمیا در خون خویش</p><p>تکیه کم کن بر دم و افسون خویش</p><p>شحنهٔ صدر جهان بودی و راد</p><p>معتمد بودی مهندس اوستاد</p><p>غدو کردی وز جزا بگریختی</p><p>رسته بودی باز چون آویختی</p><p>از بلا بگریختی با صد حیل</p><p>ابلهی آوردت اینجا یا اجل</p><p>ای که عقلت بر عطارد دق کند</p><p>عقل و عاقل را قضا احمق کند</p><p>نحس خرگوشی که باشد شیرجو</p><p>زیرکی و عقل و چالاکیت کو</p><p>هست صد چندین فسونهای قضا</p><p>گفت اذا جاء القضا ضاق الفضا</p><p>صد ره و مخلص بود از چپ و راست</p><p>از قضا بسته شود کو اژدهاست</p><h2><a id="poem-8366" href="https://ganjoor.net/moulavi/masnavi/daftar3/sh187">بخش ۱۸۷ - جواب گفتن عاشق عاذلان را وتهدید کنندگان را</a></h2>
<p>گفت من مستسقیم آبم کشد</p><p>گرچه می‌دانم که هم آبم کشد</p><p>هیچ مستسقی بنگریزد ز آب</p><p>گر دو صد بارش کند مات و خراب</p><p>گر بیاماسد مرا دست و شکم</p><p>عشق آب از من نخواهد گشت کم</p><p>گویم آنگه که بپرسند از بطون</p><p>کاشکی بحرم روان بودی درون</p><p>خیک اشکم گو بدر از موج آب</p><p>گر بمیرم هست مرگم مستطاب</p><p>من بهر جایی که بینم آب جو</p><p>رشکم آید بودمی من جای او</p><p>دست چون دف و شکم همچون دهل</p><p>طبل عشق آب می‌کوبم چو گل</p><p>گر بریزد خونم آن روح الامین</p><p>جرعه جرعه خون خورم همچون زمین</p><p>چون زمین وچون جنین خون‌خواره‌ام</p><p>تا که عاشق گشته‌ام این کاره‌ام</p><p>شب همی‌جوشم در آتش همچو دیگ</p><p>روز تا شب خون خورم مانند ریگ</p><p>من پشیمانم که مکر انگیختم</p><p>از مراد خشم او بگریختم</p><p>گو بران بر جان مستم خشم خویش</p><p>عید قربان اوست و عاشق گاومیش</p><p>گاو اگر خسپد وگر چیزی خورد</p><p>بهر عید و ذبح او می‌پرورد</p><p>گاو موسی دان مرا جان داده‌ای</p><p>جزو جزوم حشر هر آزاده‌ای</p><p>گاو موسی بود قربان گشته‌ای</p><p>کمترین جزوش حیات کشته‌ای</p><p>برجهید آن کشته ز آسیبش ز جا</p><p>در خطاب اضربوه بعضها</p><p>یا کرامی اذبحوا هذا البقر</p><p>ان اردتم حشر ارواح النظر</p><p>از جمادی مردم و نامی شدم</p><p>وز نما مردم به حیوان برزدم</p><p>مردم از حیوانی و آدم شدم</p><p>پس چه ترسم کی ز مردن کم شدم</p><p>حملهٔ دیگر بمیرم از بشر</p><p>تا بر آرم از ملایک پر و سر</p><p>وز ملک هم بایدم جستن ز جو</p><p>کل شیء هالک الا وجهه</p><p>بار دیگر از ملک قربان شوم</p><p>آنچ اندر وهم ناید آن شوم</p><p>پس عدم گردم عدم چون ارغنون</p><p>گویدم که انا الیه راجعون</p><p>مرگ دان آنک اتفاق امتست</p><p>کاب حیوانی نهان در ظلمتست</p><p>همچو نیلوفر برو زین طرف جو</p><p>همچو مستسقی حریص و مرگ‌جو</p><p>مرگ او آبست و او جویای آب</p><p>می‌خورد والله اعلم بالصواب</p><p>ای فسرده عاشق ننگین نمد</p><p>کو ز بیم جان ز جانان می‌رمد</p><p>سوی تیغ عشقش ای ننگ زنان</p><p>صد هزاران جان نگر دستک‌زنان</p><p>جوی دیدی کوزه اندر جوی ریز</p><p>آب را از جوی کی باشد گریز</p><p>آب کوزه چون در آب جو شود</p><p>محو گردد در وی و جو او شود</p><p>وصف او فانی شد و ذاتش بقا</p><p>زین سپس نه کم شود نه بدلقا</p><p>خویش را بر نخل او آویختم</p><p>عذر آن را که ازو بگریختم</p><h2><a id="poem-8367" href="https://ganjoor.net/moulavi/masnavi/daftar3/sh188">بخش ۱۸۸ - رسیدن آن عاشق به معشوق خویش چون دست از جان خود بشست</a></h2>
<p>همچو گویی سجده کن بر رو و سر</p><p>جانب آن صدر شد با چشم تر</p><p>جمله خلقان منتظر سر در هوا</p><p>کش بسوزد یا برآویزد ورا</p><p>این زمان این احمق یک لخت را</p><p>آن نماید که زمان بدبخت را</p><p>همچو پروانه شرر را نور دید</p><p>احمقانه در فتاد از جان برید</p><p>لیک شمع عشق چون آن شمع نیست</p><p>روشن اندر روشن اندر روشنیست</p><p>او به عکس شمعهای آتشیست</p><p>می‌نماید آتش و جمله خوشیست</p><h2><a id="poem-8368" href="https://ganjoor.net/moulavi/masnavi/daftar3/sh189">بخش ۱۸۹ - صفت آن مسجد کی عاشق‌کش بود و آن عاشق مرگ‌جوی لا ابالی کی درو مهمان شد</a></h2>
<p>یک حکایت گوش کن ای نیک‌پی</p><p>مسجدی بد بر کنار شهر ری</p><p>هیچ کس در وی نخفتی شب ز بیم</p><p>که نه فرزندش شدی آن شب یتیم</p><p>بس که اندر وی غریب عور رفت</p><p>صبحدم چون اختران در گور رفت</p><p>خویشتن را نیک ازین آگاه کن</p><p>صبح آمد خواب را کوتاه کن</p><p>هر کسی گفتی که پریانند تند</p><p>اندرو مهمان کشان با تیغ کند</p><p>آن دگر گفتی که سحرست و طلسم</p><p>کین رصد باشد عدو جان و خصم</p><p>آن دگر گفتی که بر نه نقش فاش</p><p>بر درش کای میهمان اینجا مباش</p><p>شب مخسپ اینجا اگر جان بایدت</p><p>ورنه مرگ اینجا کمین بگشایدت</p><p>وان یکی گفتی که شب قفلی نهید</p><p>غافلی کاید شما کم ره دهید</p><h2><a id="poem-8369" href="https://ganjoor.net/moulavi/masnavi/daftar3/sh190">بخش ۱۹۰ - مهمان آمدن در آن مسجد</a></h2>
<p>تا یکی مهمان در آمد وقت شب</p><p>کو شنیده بود آن صیت عجب</p><p>از برای آزمون می‌آزمود</p><p>زانک بس مردانه و جان سیر بود</p><p>گفت کم گیرم سر و اشکمبه‌ای</p><p>رفته گیر از گنج جان یک حبه‌ای</p><p>صورت تن گو برو من کیستم</p><p>نقش کم ناید چو من باقیستم</p><p>چون نفخت بودم از لطف خدا</p><p>نفخ حق باشم ز نای تن جدا</p><p>تا نیفتد بانگ نفخش این طرف</p><p>تا رهد آن گوهر از تنگین صدف</p><p>چون تمنوا موت گفت ای صادقین</p><p>صادقم جان را برافشانم برین</p><h2><a id="poem-8370" href="https://ganjoor.net/moulavi/masnavi/daftar3/sh191">بخش ۱۹۱ - ملامت کردن اهل مسجد مهمان عاشق را از شب خفتن در آنجا و تهدید کردن مرورا</a></h2>
<p>قوم گفتندش که هین اینجا مخسپ</p><p>تا نکوبد جانستانت همچو کسپ</p><p>که غریبی و نمی‌دانی ز حال</p><p>کاندرین جا هر که خفت آمد زوال</p><p>اتفاقی نیست این ما بارها</p><p>دیده‌ایم و جمله اصحاب نهی</p><p>هر که آن مسجد شبی مسکن شدش</p><p>نیم‌شب مرگ هلاهل آمدش</p><p>از یکی ما تابه صد این دیده‌ایم</p><p>نه به تقلید از کسی بشنیده‌ایم</p><p>گفت الدین نصیحه آن رسول</p><p>آن نصیحت در لغت ضد غلول</p><p>این نصیحت راستی در دوستی</p><p>در غلولی خاین و سگ‌پوستی</p><p>بی خیانت این نصیحت از وداد</p><p>می‌نماییمت مگرد از عقل و داد</p><h2><a id="poem-8371" href="https://ganjoor.net/moulavi/masnavi/daftar3/sh192">بخش ۱۹۲ - جواب گفتن عاشق عاذلان را</a></h2>
<p>گفت او ای ناصحان من بی ندم</p><p>از جهان زندگی سیر آمدم</p><p>منبلی‌ام زخم جو و زخم‌خواه</p><p>عافیت کم جوی از منبل براه</p><p>منبلی نی کو بود خود برگ‌جو</p><p>منبلی‌ام لاابالی مرگ‌جو</p><p>منبلی نی کو به کف پول آورد</p><p>منبلی چستی کزین پل بگذرد</p><p>آن نه کو بر هر دکانی بر زند</p><p>بل جهد از کون و کانی بر زند</p><p>مرگ شیرین گشت و نقلم زین سرا</p><p>چون قفس هشتن پریدن مرغ را</p><p>آن قفس که هست عین باغ در</p><p>مرغ می‌بیند گلستان و شجر</p><p>جوق مرغان از برون گرد قفس</p><p>خوش همی‌خوانند ز آزادی قصص</p><p>مرغ را اندر قفس زان سبزه‌زار</p><p>نه خورش ماندست و نه صبر و قرار</p><p>سر ز هر سوراخ بیرون می‌کند</p><p>تا بود کین بند از پا برکند</p><p>چون دل و جانش چنین بیرون بود</p><p>آن قفس را در گشایی چون بود</p><p>نه چنان مرغ قفس در اندهان</p><p>گرد بر گردش به حلقه گربگان</p><p>کی بود او را درین خوف و حزن</p><p>آرزوی از قفس بیرون شدن</p><p>او همی‌خواهد کزین ناخوش حصص</p><p>صد قفس باشد بگرد این قفس</p><h2><a id="poem-8372" href="https://ganjoor.net/moulavi/masnavi/daftar3/sh193">بخش ۱۹۳ - عشق جالینوس برین حیات دنیا بود کی هنر او همینجا بکار می‌آید هنری نورزیده است کی در آن بازار بکار آید آنجا خود را به عوام یکسان می‌بیند</a></h2>
<p>آنچنانک گفت جالینوس راد</p><p>از هوای این جهان و از مراد</p><p>راضیم کز من بماند نیم جان</p><p>که ز کون استری بینم جهان</p><p>گربه می‌بیند بگرد خود قطار</p><p>مرغش آیس گشته بودست از مطار</p><p>یا عدم دیدست غیر این جهان</p><p>در عدم نادیده او حشری نهان</p><p>چون جنین کش می‌کشد بیرون کرم</p><p>می‌گریزد او سپس سوی شکم</p><p>لطف رویش سوی مصدر می‌کند</p><p>او مقر در پشت مادر می‌کند</p><p>که اگر بیرون فتم زین شهر و کام</p><p>ای عجب بینم بدیده این مقام</p><p>یا دری بودی در آن شهر وخم</p><p>که نظاره کردمی اندر رحم</p><p>یا چو چشمهٔ سوزنی راهم بدی</p><p>که ز بیرونم رحم دیده شدی</p><p>آن جنین هم غافلست از عالمی</p><p>همچو جالینوس او نامحرمی</p><p>اونداند کن رطوباتی که هست</p><p>آن مدد از عالم بیرونیست</p><p>آنچنانک چار عنصر در جهان</p><p>صد مدد آرد ز شهر لامکان</p><p>آب و دانه در قفس گر یافتست</p><p>آن ز باغ و عرصه‌ای درتافتست</p><p>جانهای انبیا بینند باغ</p><p>زین قفس در وقت نقلان و فراغ</p><p>پس ز جالینوس و عالم فارغند</p><p>همچو ماه اندر فلکها بازغند</p><p>ور ز جالینوس این گفت افتراست</p><p>پس جوابم بهر جالینوس نیست</p><p>این جواب آنکس آمد کین بگفت</p><p>که نبودستش دل پر نور جفت</p><p>مرغ جانش موش شد سوراخ‌جو</p><p>چون شنید از گربگان او عرجوا</p><p>زان سبب جانش وطن دید و قرار</p><p>اندرین سوراخ دنیا موش‌وار</p><p>هم درین سوراخ بنایی گرفت</p><p>درخور سوراخ دانایی گرفت</p><p>پیشه‌هایی که مرورا در مزید</p><p>کاندرین سوراخ کار آید گزید</p><p>زانک دل بر کند از بیرون شدن</p><p>بسته شد راه رهیدن از بدن</p><p>عنکبوت ار طبع عنقا داشتی</p><p>از لعابی خیمه کی افراشتی</p><p>گربه کرده چنگ خود اندر قفس</p><p>نام چنگش درد و سرسام و مغص</p><p>گربه مرگست و مرض چنگال او</p><p>می‌زند بر مرغ و پر و بال او</p><p>گوشه گوشه می‌جهد سوی دوا</p><p>مرگ چون قاضیست و رنجوری گوا</p><p>چون پیادهٔ قاضی آمد این گواه</p><p>که همی‌خواند ترا تا حکم گاه</p><p>مهلتی می‌خواهی از وی در گریز</p><p>گر پذیرد شد و گرنه گفت خیز</p><p>جستن مهلت دوا و چاره‌ها</p><p>که زنی بر خرقهٔ تن پاره‌ها</p><p>عاقبت آید صباحی خشم‌وار</p><p>چند باشد مهلت آخر شرم دار</p><p>عذر خود از شه بخواه ای پرحسد</p><p>پیش از آنک آنچنان روزی رسد</p><p>وانک در ظلمت براند بارگی</p><p>برکند زان نور دل یکبارگی</p><p>می‌گریزد از گوا و مقصدش</p><p>کان گوا سوی قضا می‌خواندش</p><h2><a id="poem-8373" href="https://ganjoor.net/moulavi/masnavi/daftar3/sh194">بخش ۱۹۴ - دیگر باره ملامت کردن اهل مسجد مهمان را از شب خفتن در آن مسجد</a></h2>
<p>قوم گفتندش مکن جلدی برو</p><p>تا نگردد جامه و جانت گرو</p><p>آن ز دور آسان نماید به نگر</p><p>که به آخر سخت باشد ره‌گذر</p><p>خویشتن آویخت بس مرد و سکست</p><p>وقت پیچاپیچ دست‌آویز جست</p><p>پیشتر از واقعه آسان بود</p><p>در دل مردم خیال نیک و بد</p><p>چون در آید اندرون کارزار</p><p>آن زمان گردد بر آنکس کار زار</p><p>چون نه شیری هین منه تو پای پیش</p><p>کان اجل گرگست و جان تست میش</p><p>ور ز ابدالی و میشت شیر شد</p><p>آمن آ که مرگ تو سرزیر شد</p><p>کیست ابدال آنک او مبدل شود</p><p>خمرش از تبدیل یزدان خل شود</p><p>لیک مستی شیرگیری وز گمان</p><p>شیر پنداری تو خود را هین مران</p><p>گفت حق ز اهل نفاق ناسدید</p><p>باسهم ما بینهم باس شدید</p><p>در میان همدگر مردانه‌اند</p><p>در غزا چون عورتان خانه‌اند</p><p>گفت پیغامبر سپهدار غیوب</p><p>لا شجاعة یا فتی قبل الحروب</p><p>وقت لاف غزو مستان کف کنند</p><p>وقت جوش جنگ چون کف بی‌فنند</p><p>وقت ذکر غزو شمشیرش دراز</p><p>وقت کر و فر تیغش چون پیاز</p><p>وقت اندیشه دل او زخم‌جو</p><p>پس به یک سوزن تهی شد خیک او</p><p>من عجب دارم ز جویای صفا</p><p>کو رمد در وقت صیقل از جفا</p><p>عشق چون دعوی جفا دیدن گواه</p><p>چون گواهت نیست شد دعوی تباه</p><p>چون گواهت خواهد این قاضی مرنج</p><p>بوسه ده بر مار تا یابی تو گنج</p><p>آن جفا با تو نباشد ای پسر</p><p>بلک با وصف بدی اندر تو در</p><p>بر نمد چوبی که آن را مرد زد</p><p>بر نمد آن را نزد بر گرد زد</p><p>گر بزد مر اسپ را آن کینه کش</p><p>آن نزد بر اسپ زد بر سکسکش</p><p>تا ز سکسک وا رهد خوش‌پی شود</p><p>شیره را زندان کنی تا می‌شود</p><p>گفت چندان آن یتیمک را زدی</p><p>چون نترسیدی ز قهر ایزدی</p><p>گفت او را کی زدم ای جان و دوست</p><p>من بر آن دیوی زدم کو اندروست</p><p>مادر ار گوید ترا مرگ تو باد</p><p>مرگ آن خو خواهد و مرگ فساد</p><p>آن گروهی کز ادب بگریختند</p><p>آب مردی و آب مردان ریختند</p><p>عاذلانشان از وغا وا راندند</p><p>تا چنین حیز و مخنث ماندند</p><p>لاف و غرهٔ ژاژخا را کم شنو</p><p>با چنینها در صف هیجا مرو</p><p>زانک زاد و کم خبالا گفت حق</p><p>کز رفاق سست برگردان ورق</p><p>که گر ایشان با شما همره شوند</p><p>غازیان بی‌مغز همچون که شوند</p><p>خویشتن را با شما هم‌صف کنند</p><p>پس گریزند و دل صف بشکنند</p><p>پس سپاهی اندکی بی این نفر</p><p>به که با اهل نفاق آید حشر</p><p>هست بادام کم خوش بیخته</p><p>به ز بسیاری به تلخ آمیخته</p><p>تلخ و شیرین در ژغاژغ یک شی‌اند</p><p>نقص از آن افتاد که همدل نیند</p><p>گبر ترسان دل بود کو از گمان</p><p>می‌زید در شک ز حال آن جهان</p><p>می‌رود در ره نداند منزلی</p><p>گام ترسان می‌نهد اعمی دلی</p><p>چون نداند ره مسافر چون رود</p><p>با ترددها و دل پرخون رود</p><p>هرکه گویدهای این‌سو راه نیست</p><p>او کند از بیم آنجا وقف و ایست</p><p>ور بداند ره دل با هوش او</p><p>کی رود هر های و هو در گوش او</p><p>پس مشو همراه این اشتردلان</p><p>زانک وقت ضیق و بیمند آفلان</p><p>پس گریزند و ترا تنها هلند</p><p>گرچه اندر لاف سحر بابلند</p><p>تو ز رعنایان مجو هین کارزار</p><p>تو ز طاوسان مجو صید و شکار</p><p>طبع طاوسست و وسواست کند</p><p>دم زند تا از مقامت بر کند</p><h2><a id="poem-8374" href="https://ganjoor.net/moulavi/masnavi/daftar3/sh195">بخش ۱۹۵ - گفتن شیطان قریش را کی به جنگ احمد آیید کی من یاریها کنم وقبیلهٔ خود را بیاری خوانم و وقت ملاقات صفین گریختن</a></h2>
<p>همچو شیطان در سپه شد صد یکم</p><p>خواند افسون که اننی جار لکم</p><p>چون قریش از گفت او حاضر شدند</p><p>هر دو لشکر در ملاقان آمدند</p><p>دید شیطان از ملایک اسپهی</p><p>سوی صف مؤمنان اندر رهی</p><p>آن جنودا لم تروها صف زده</p><p>گشت جان او ز بیم آتشکده</p><p>پای خود وا پس کشیده می‌گرفت</p><p>که همی‌بینم سپاهی من شگفت</p><p>ای اخاف الله ما لی منه عون</p><p>اذهبوا انی اری ما لاترون</p><p>گفت حارث ای سراقه شکل هین</p><p>دی چرا تو می‌نگفتی اینچنین</p><p>گفت این دم من همی‌بینم حرب</p><p>گفت می‌بینی جعاشیش عرب</p><p>می‌نبینی غیر این لیک ای تو ننگ</p><p>آن زمان لاف بود این وقت جنگ</p><p>دی همی‌گفتی که پایندان شدم</p><p>که بودتان فتح و نصرت دم‌بدم</p><p>دی زعیم الجیش بودی ای لعین</p><p>وین زمان نامرد و ناچیز و مهین</p><p>تا بخوردیم آن دم تو و آمدیم</p><p>تو بتون رفتی و ما هیزم شدیم</p><p>چونک حارث با سراقه گفت این</p><p>از عتابش خشمگین شد آن لعین</p><p>دست خود خشمین ز دست او کشید</p><p>چون ز گفت اوش درد دل رسید</p><p>سینه‌اش را کوفت شیطان و گریخت</p><p>خون آن بیچارگان زین مکر ریخت</p><p>چونک ویران کرد چندین عالم او</p><p>پس بگفت این بری منکم</p><p>کوفت اندر سینه‌اش انداختش</p><p>پس گریزان شد چو هیبت تاختش</p><p>نفس و شیطان هر دو یک تن بوده‌اند</p><p>در دو صورت خویش را بنموده‌اند</p><p>چون فرشته و عقل کایشان یک بدند</p><p>بهر حکمتهاش دو صورت شدند</p><p>دشمنی داری چنین در سر خویش</p><p>مانع عقلست و خصم جان و کیش</p><p>یکنفس حمله کند چون سوسمار</p><p>پس بسوراخی گریزد در فرار</p><p>در دل او سوراخها دارد کنون</p><p>سر ز هر سوراخ می‌آرد برون</p><p>نام پنهان گشتن دیو از نفوس</p><p>واندر آن سوراخ رفتن شد خنوس</p><p>که خنوسش چون خنوس قنفذست</p><p>چون سر قنفذ ورا آمد شذست</p><p>که خدا آن دیو را خناس خواند</p><p>کو سر آن خارپشتک را بماند</p><p>می نهان گردد سر آن خارپشت</p><p>دم‌بدم از بیم صیاد درشت</p><p>تا چو فرصت یافت سر آرد برون</p><p>زین چنین مکری شود مارش زبون</p><p>گرنه نفس از اندرون راهت زدی</p><p>ره‌زنان را بر تو دستی کی بدی</p><p>زان عوان مقتضی که شهوتست</p><p>دل اسیر حرص و آز و آفتست</p><p>زان عوان سر شدی دزد و تباه</p><p>تا عوانان را به قهر تست راه</p><p>در خبر بشنو تو این پند نکو</p><p>بیم جنبیکم لکم اعدی عدو</p><p>طمطراق این عدو مشنو گریز</p><p>کو چو ابلیسست در لج و ستیز</p><p>بر تو او از بهر دنیا و نبرد</p><p>آن عذاب سرمدی را سهل کرد</p><p>چه عجب گر مرگ را آسان کند</p><p>او ز سحر خویش صد چندان کند</p><p>سحر کاهی را به صنعت که کند</p><p>باز کوهی را چو کاهی می‌تند</p><p>زشتها را نغز گرداند به فن</p><p>نغزها را زشت گرداند به ظن</p><p>کار سحر اینست کو دم می‌زند</p><p>هر نفس قلب حقایق می‌کند</p><p>آدمی را خر نماید ساعتی</p><p>آدمی سازد خری را وآیتی</p><p>این چنین ساحر درون تست و سر</p><p>ان فی الوسواس سحرا مستتر</p><p>اندر آن عالم که هست این سحرها</p><p>ساحران هستند جادویی‌گشا</p><p>اندر آن صحرا که رست این زهر تر</p><p>نیز روییدست تریاق ای پسر</p><p>گویدت تریاق از من جو سپر</p><p>که ز زهرم من به تو نزدیکتر</p><p>گفت او سحرست و ویرانی تو</p><p>گفت من سحرست و دفع سحر او</p><h2><a id="poem-8375" href="https://ganjoor.net/moulavi/masnavi/daftar3/sh196">بخش ۱۹۶ - مکرر کردن عاذلان پند را بر آن مهمان آن مسجد مهمان کش</a></h2>
<p>گفت پیغامبر که ان فی البیان</p><p>سحرا و حق گفت آن خوش پهلوان</p><p>هین مکن جلدی برو ای بوالکرم</p><p>مسجد و ما را مکن زین متهم</p><p>که بگوید دشمنی از دشمنی</p><p>آتشی در ما زند فردا دنی</p><p>که بتاسانید او را ظالمی</p><p>بر بهانهٔ مسجد او بد سالمی</p><p>تا بهانهٔ قتل بر مسجد نهد</p><p>چونک بدنامست مسجد او جهد</p><p>تهمتی بر ما منه ای سخت‌جان</p><p>که نه‌ایم آمن ز مکر دشمنان</p><p>هین برو جلدی مکن سودا مپز</p><p>که نتان پیمود کیوان را بگز</p><p>چون تو بسیاران بلافیده ز بخت</p><p>ریش خود بر کنده یک یک لخت لخت</p><p>هین برو کوتاه کن این قیل و قال</p><p>خویش و ما را در میفکن در وبال</p><h2><a id="poem-8376" href="https://ganjoor.net/moulavi/masnavi/daftar3/sh197">بخش ۱۹۷ - جواب گفتن مهمان ایشان را و مثل آوردن بدفع کردن حارس کشت به بانگ دف از کشت شتری را کی کوس محمودی بر پشت او زدندی</a></h2>
<p>گفت ای یاران از آن دیوان نیم</p><p>که ز لا حولی ضعیف آید پیم</p><p>کودکی کو حارس کشتی بدی</p><p>طبلکی در دفع مرغان می‌زدی</p><p>تا رمیدی مرغ زان طبلک ز کشت</p><p>کشت از مرغان بد بی خوف گشت</p><p>چونک سلطان شاه محمود کریم</p><p>برگذر زد آن طرف خیمهٔ عظیم</p><p>با سپاهی همچو استارهٔ اثیر</p><p>انبه و پیروز و صفدر ملک‌گیر</p><p>اشتری بد کو بدی حمال کوس</p><p>بختیی بد پیش‌رو همچون خروس</p><p>بانگ کوس و طبل بر وی روز و شب</p><p>می‌زدی اندر رجوع و در طلب</p><p>اندر آن مزرع در آمد آن شتر</p><p>کودک آن طبلک بزد در حفظ بر</p><p>عاقلی گفتش مزن طبلک که او</p><p>پختهٔ طبلست با آنشست خو</p><p>پیش او چه بود تبوراک تو طفل</p><p>که کشد او طبل سلطان بیست کفل</p><p>عاشقم من کشتهٔ قربان لا</p><p>جان من نوبتگه طبل بلا</p><p>خود تبوراکست این تهدیدها</p><p>پیش آنچ دیده است این دیدها</p><p>ای حریفان من از آنها نیستم</p><p>کز خیالاتی درین ره بیستم</p><p>من چو اسماعیلیانم بی‌حذر</p><p>بل چو اسمعیل آزادم ز سر</p><p>فارغم از طمطراق و از ریا</p><p>قل تعالوا گفت جانم را بیا</p><p>گفت پیغامبر که جاد فی السلف</p><p>بالعطیه من تیقن بالخلف</p><p>هر که بیند مر عطا را صد عوض</p><p>زود دربازد عطا را زین غرض</p><p>جمله در بازار از آن گشتند بند</p><p>تا چو سود افتاد مال خود دهند</p><p>زر در انبانها نشسته منتظر</p><p>تا که سود آید ببذل آید مصر</p><p>چون ببیند کاله‌ای در ربح بیش</p><p>سرد گردد عشقش از کالای خویش</p><p>گرم زان ماندست با آن کو ندید</p><p>کاله‌های خویش را ربح و مزید</p><p>همچنین علم و هنرها و حرف</p><p>چون بدید افزون از آنها در شرف</p><p>تا به از جان نیست جان باشد عزیز</p><p>چون به آمد نام جان شد چیز لیز</p><p>لعبت مرده بود جان طفل را</p><p>تا نگشت او در بزرگی طفل‌زا</p><p>این تصور وین تخیل لعبتست</p><p>تا تو طفلی پس بدانت حاجتست</p><p>چون ز طفلی رست جان شد در وصال</p><p>فارغ از حس است و تصویر و خیال</p><p>نیست محرم تا بگویم بی‌نفاق</p><p>تن زدم والله اعلم بالوفاق</p><p>مال و تن برف‌اند ریزان فنا</p><p>حق خریدارش که الله اشتری</p><p>برفها زان از ثمن اولیستت</p><p>که هیی در شک یقینی نیستت</p><p>وین عجب ظنست در تو ای مهین</p><p>که نمی‌پرد به بستان یقین</p><p>هر گمان تشنهٔ یقینست ای پسر</p><p>می‌زند اندر تزاید بال و پر</p><p>چون رسد در علم پس پر پا شود</p><p>مر یقین را علم او بویا شود</p><p>زانک هست اندر طریق مفتتن</p><p>علم کمتر از یقین و فوق ظن</p><p>علم جویای یقین باشد بدان</p><p>و آن یقین جویای دیدست و عیان</p><p>اندر الهیکم بجو این را کنون</p><p>از پس کلا پس لو تعلمون</p><p>می‌کشد دانش ببینش ای علیم</p><p>گر یقین گشتی ببینندی جحیم</p><p>دید زاید از یقین بی امتهال</p><p>آنچنانک از ظن می‌زاید خیال</p><p>اندر الهیکم بیان این ببین</p><p>که شود علم الیقین عین الیقین</p><p>از گمان و از یقین بالاترم</p><p>وز ملامت بر نمی‌گردد سرم</p><p>چون دهانم خورد از حلوای او</p><p>چشم‌روشن گشتم و بینای او</p><p>پا نهم گستاخ چون خانه روم</p><p>پا نلرزانم نه کورانه روم</p><p>آنچ گل را گفت حق خندانش کرد</p><p>با دل من گفت و صد چندانش کرد</p><p>آنچ زد بر سرو و قدش راست کرد</p><p>و آنچ از وی نرگس و نسرین بخورد</p><p>آنچ نی را کرد شیرین جان و دل</p><p>و آنچ خاکی یافت ازو نقش چگل</p><p>آنچ ابرو را چنان طرار ساخت</p><p>چهره را گلگونه و گلنار ساخت</p><p>مر زبان را داد صد افسون‌گری</p><p>وانک کان را داد زر جعفری</p><p>چون در زرادخانه باز شد</p><p>غمزه‌های چشم تیرانداز شد</p><p>بر دلم زد تیر و سوداییم کرد</p><p>عاشق شکر و شکرخاییم کرد</p><p>عاشق آنم که هر آن آن اوست</p><p>عقل و جان جاندار یک مرجان اوست</p><p>من نلافم ور بلافم همچو آب</p><p>نیست در آتش‌کشی‌ام اضطراب</p><p>چون بدزدم چون حفیظ مخزن اوست</p><p>چون نباشم سخت‌رو پشت من اوست</p><p>هر که از خورشید باشد پشت گرم</p><p>سخت رو باشد نه بیم او را نه شرم</p><p>همچو روی آفتاب بی‌حذر</p><p>گشت رویش خصم‌سوز و پرده‌در</p><p>هر پیمبر سخت‌رو بد در جهان</p><p>یکسواره کوفت بر جیش شهان</p><p>رو نگردانید از ترس و غمی</p><p>یک‌تنه تنها بزد بر عالمی</p><p>سنگ باشد سخت‌رو و چشم‌شوخ</p><p>او نترسد از جهان پر کلوخ</p><p>کان کلوخ از خشت‌زن یک‌لخت شد</p><p>سنگ از صنع خدایی سخت شد</p><p>گوسفندان گر برونند از حساب</p><p>ز انبهیشان کی بترسد آن قصاب</p><p>کلکم راع نبی چون راعیست</p><p>خلق مانند رمه او ساعیست</p><p>از رمه چوپان نترسد در نبرد</p><p>لیکشان حافظ بود از گرم و سرد</p><p>گر زند بانگی ز قهر او بر رمه</p><p>دان ز مهرست آن که دارد بر همه</p><p>هر زمان گوید به گوشم بخت نو</p><p>که ترا غمگین کنم غمگین مشو</p><p>من ترا غمگین و گریان زان کنم</p><p>تا کت از چشم بدان پنهان کنم</p><p>تلخ گردانم ز غمها خوی تو</p><p>تا بگردد چشم بد از روی تو</p><p>نه تو صیادی و جویای منی</p><p>بنده و افکندهٔ رای منی</p><p>حیله اندیشی که در من در رسی</p><p>در فراق و جستن من بی‌کسی</p><p>چاره می‌جوید پی من درد تو</p><p>می‌شنودم دوش آه سرد تو</p><p>من توانم هم که بی این انتظار</p><p>ره دهم بنمایمت راه گذار</p><p>تا ازین گرداب دوران وا رهی</p><p>بر سر گنج وصالم پا نهی</p><p>لیک شیرینی و لذات مقر</p><p>هست بر اندازهٔ رنج سفر</p><p>آنگه ا ز شهر و ز خویشان بر خوری</p><p>کز غریبی رنج و محنتها بری</p>
</body></html>