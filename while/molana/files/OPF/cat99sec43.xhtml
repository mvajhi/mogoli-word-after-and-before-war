<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4626" href="https://ganjoor.net/moulavi/shams/ghazalsh/sh2002">غزل شمارهٔ ۲۰۰۲</a></h2>
<p>تو سبب سازی و دانایی آن سلطان بین</p><p>آنچ ممکن نبود در کف او امکان بین</p><p>آهن اندر کف او نرمتر از مومی بین</p><p>پیش نور رخ او اختر را پنهان بین</p><p>نم اندیشه بیا قلزم اندیشه نگر</p><p>صورت چرخ بدیدی هله اکنون جان بین</p><p>جان بنفروختی ای خر به چنین مشتریی</p><p>رو به بازار غمش جان چو علف ارزان بین</p><p>هر کی بفسرد بر او سخت نماید حرکت</p><p>اندکی گرم شو و جنبش را آسان بین</p><p>خشک کردی تو دماغ از طلب بحث و دلیل</p><p>بفشان خویش ز فکر و لمع برهان بین</p><p>هست میزان معینت و بدان می‌سنجی</p><p>هله میزان بگذار و زر بی‌میزان بین</p><p>نفسی موضع تنگ و نفسی جای فراخ</p><p>می جان نوش و از آن پس همه را میدان بین</p><p>سحر کرده‌ست تو را دیو همی‌خوان قل اعوذ</p><p>چونک سرسبز شدی جمله گل و ریحان بین</p><p>چون تو سرسبز شدی سبز شود جمله جهان</p><p>اتحادی عجبی در عرض و ابدان بین</p><p>چون دمی چرخ زنی و سر تو برگردد</p><p>چرخ را بنگر و همچون سر خود گردان بین</p><p>ز آنک تو جزو جهانی مثل کل باشی</p><p>چونک نو شد صفتت آن صفت از ارکان بین</p><p>همه ارکان چو لباس آمد و صنعش چو بدن</p><p>چند مغرور لباسی بدن انسان بین</p><p>روی ایمان تو در آیینه اعمال ببین</p><p>پرده بردار و درآ شعشعه ایمان بین</p><p>گر تو عاشق شده‌ای حسن بجو احسان نی</p><p>ور تو عباس زمانی بنشین احسان بین</p><p>لابه کردم شه خود را پس از این او گوید</p><p>چونک دریاش بجوشد در بی‌پایان بین</p><h2><a id="poem-4627" href="https://ganjoor.net/moulavi/shams/ghazalsh/sh2003">غزل شمارهٔ ۲۰۰۳</a></h2>
<p>همه خوردند و بخفتند و تهی گشت وطن</p><p>وقت آن شد که درآییم خرامان به چمن</p><p>دامن سیب کشانیم سوی شفتالو</p><p>ببریم از گل تر چند سخن سوی سمن</p><p>نوبهاران چون مسیحی است فسون می‌خواند</p><p>تا برآیند شهیدان نباتی ز کفن</p><p>آن بتان چون جهت شکر دهان بگشادند</p><p>جان به بوسه نرسد مست شد از بوی دهن</p><p>تاب رخسار گل و لاله خبر می‌دهدم</p><p>که چراغی است نهان گشته در این زیر لگن</p><p>برگ می‌لرزد و بر شاخ دلم می‌لرزد</p><p>لرزه برگ ز باد و دلم از خوب ختن</p><p>دست دستان صبا لخلخه را شورانید</p><p>تا بیاموخت به طفلان چمن خلق حسن</p><p>باد روح قدس افتاد و درختان مریم</p><p>دست بازی نگر آن سان که کند شوهر و زن</p><p>ابر چون دید که در زیر تتق خوبانند</p><p>برفشانید نثار گهر و در عدن</p><p>چون گل سرخ گریبان ز طرب بدرانید</p><p>وقت آن شد که به یعقوب رسد پیراهن</p><p>چون عقیق یمنی لب دلبر خندید</p><p>بوی یزدان به محمد رسد از سوی یمن</p><p>چند گفتیم پراکنده دل آرام نیافت</p><p>جز بر آن زلف پراکنده آن شاه زمن</p><h2><a id="poem-4628" href="https://ganjoor.net/moulavi/shams/ghazalsh/sh2004">غزل شمارهٔ ۲۰۰۴</a></h2>
<p>شیرمردا تو چه ترسی ز سگ لاغرشان</p><p>برکش آن تیغ چو پولاد و بزن بر سرشان</p><p>چون ملک ساخته خود را به پر و بال دروغ</p><p>همه دیوند که ابلیس بود مهترشان</p><p>همه قلبند و سیه چون بزنی بر سر سنگ</p><p>هین چرا غره شدستی تو به سیم و زرشان</p><h2><a id="poem-4629" href="https://ganjoor.net/moulavi/shams/ghazalsh/sh2005">غزل شمارهٔ ۲۰۰۵</a></h2>
<p>چه نشستی دور چون بیگانگان</p><p>اندرآ در حلقه دیوانگان</p><p>شرم چه بود عاشقی و آن گاه شرم</p><p>جان چه باشد این هوس و آن گاه جان</p><p>می‌فروشد او به جانی بوسه‌ای</p><p>رو بخر کان رایگان است رایگان</p><p>آنک عشقش خانه‌ها برهم زده‌ست</p><p>آمد اندر خانه همسایگان</p><p>کف برآورده‌ست این دریا ز عشق</p><p>سر فروکرده‌ست آن مه ز آسمان</p><p>ای ببسته خواب‌ها امشب بیا</p><p>خواب ما را بین چو وصلت بی‌نشان</p><p>هر شهی را بندگانش حارسند</p><p>شاه ما مر بندگان را پاسبان</p><p>شاه ما از خواب و بیداری برون</p><p>در میان جان ما دامن کشان</p><p>اندر این شب می‌نماید صورتی</p><p>مشعله در دست یا رب کیست آن</p><p>خواب جست و شورش افزودن گرفت</p><p>یاد آمد پیل را هندوستان</p><p>آتش عشق خدا بالا گرفت</p><p>تیر تقدیر خدا جست از کمان</p><p>دانه‌ای کان در زمین غیب بود</p><p>سر زد و همچون درختی شد عیان</p><p>برق جست و آتشی زد در درخت</p><p>آتش و برق شگرف بی‌امان</p><p>سبزتر می‌شد ز آتش آن درخت</p><p>می‌شکفت از برق و آتش گلستان</p><p>این درختان سبز از آتش شوند</p><p>آب دارد این درختان را زبان</p><p>تا تویی پیدا نهان گردد درخت</p><p>او شود پیدا چو تو گردی نهان</p><p>شمس تبریز است باغ عشق را</p><p>هم طراوت هم نما هم باغبان</p><h2><a id="poem-4630" href="https://ganjoor.net/moulavi/shams/ghazalsh/sh2006">غزل شمارهٔ ۲۰۰۶</a></h2>
<p>هر کجا که پا نهی ای جان من</p><p>بردمد لاله و بنفشه و یاسمن</p><p>پاره گل برکنی بر وی دمی</p><p>بازگردد یا کبوتر یا زغن</p><p>در تغاری دست شویی آن تغار</p><p>ز آب دست تو شود زرین لگن</p><p>بر سر گوری بخوانی فاتحه</p><p>بوالفتوحی سر برآرد از کفن</p><p>دامنت بر چنگل خاری زند</p><p>چنگلش چنگی شود با تن تنن</p><p>هر بتی را که شکستی ای خلیل</p><p>جان پذیرد عقل یابد زان شکن</p><p>تا مه تو تافت بر بداختری</p><p>سعد اکبر گشت و وارست از محن</p><p>هر دمی از صحن سینه برجهد</p><p>همچو آدم زاده‌ای بی‌مرد و زن</p><p>وآنگه از پهلوی او وز پشت او</p><p>پر شوند آدمچگان اندر زمن</p><p>خواستم گفتن بر این پنجاه بیت</p><p>لب ببستم تا گشایی تو دهن</p><h2><a id="poem-4631" href="https://ganjoor.net/moulavi/shams/ghazalsh/sh2007">غزل شمارهٔ ۲۰۰۷</a></h2>
<p>شاه ما باری برای کاهلان</p><p>گنج می‌بخشد به هر دم رایگان</p><p>الصلا یاران به سوی تخت شاه</p><p>گنج بی‌رنج است و سود بی‌زیان</p><p>چشم دل داند چه دید از کحل او</p><p>نور و رحمت تا به هفتم آسمان</p><p>خود چه باشد پیش او هفت آسمان</p><p>بر مثال هفت پایه نردبان</p><p>ای به صورت خردتر از ذره‌ای</p><p>وی به معنی تو جهان اندر جهان</p><p>ای خمیده چون کمان از غم ببین</p><p>صد هزاران صف شکسته زین کمان</p><p>در نشان جویی تو گشته چارچشم</p><p>وآنگه اندر کنج چشمت صد نشان</p><p>هر نشانی چون رقیب نیکخواه</p><p>می‌برندت تا به حضرت کشکشان</p><h2><a id="poem-4632" href="https://ganjoor.net/moulavi/shams/ghazalsh/sh2008">غزل شمارهٔ ۲۰۰۸</a></h2>
<p>می بده ای ساقی آخرزمان</p><p>ای ربوده عقل‌های مردمان</p><p>خاکیان زین باده بر گردون زدند</p><p>ای می تو نردبان آسمان</p><p>بشکن از باده در زندان غم</p><p>وارهان جان را ز زندان غمان</p><p>تن به سان ریسمان بگداخته</p><p>جان معلق می‌زند بر ریسمان</p><p>ترک ساقی گشت در ده کس نماند</p><p>گرگ ماند و گوسفند و ترکمان</p><p>چون رسید این جا گمانم مست شد</p><p>دل گرفته خوش بغل‌های گمان</p><h2><a id="poem-4633" href="https://ganjoor.net/moulavi/shams/ghazalsh/sh2009">غزل شمارهٔ ۲۰۰۹</a></h2>
<p>نک بهاران شد صلا ای لولیان</p><p>بانگ نای و سبزه و آب روان</p><p>لولیان از شهر تن بیرون شوید</p><p>لولیان را کی پذیرد خان و مان</p><p>دیگران بردند حسرت زین جهان</p><p>حسرتی بنهیم در جان جهان</p><p>با جهان بی‌وفا ما آن کنیم</p><p>هرچ او کرده‌ست با آن دیگران</p><p>تا حریف خود ببیند او یکی</p><p>امتحان او بیابد امتحان</p><p>نی غلط گفتم جهان چون عاشق است</p><p>او به جان جوید جفای نیکوان</p><p>جان عاشق زنده از جور و جفاست</p><p>ای مسلمان جان که را دارد زیان</p><p>راه صحرا را فروبست این سخن</p><p>کس نجوید راه صحرا را دهان</p><p>تو بگو دارد دهان تنگ یار</p><p>با لب بسته گشاد بی‌کران</p><p>هر که بر وی آن لبان صحرا نشد</p><p>او نه صحرا داند و نی آشیان</p><p>هر که بر وی زان قمر نوری نتافت</p><p>او چه بیند از زمین و آسمان</p><p>هر کسی را کاین غزل صحرا شود</p><p>عیش بیند زان سوی کون و مکان</p><h2><a id="poem-4634" href="https://ganjoor.net/moulavi/shams/ghazalsh/sh2010">غزل شمارهٔ ۲۰۱۰</a></h2>
<p>بشنو از دل نکته‌های بی‌سخن</p><p>و آنچ اندر فهم ناید فهم کن</p><p>در دل چون سنگ مردم آتشی است</p><p>کو بسوزد پرده را از بیخ و بن</p><p>چون بسوزد پرده دریابد تمام</p><p>قصه‌های خضر و علم من لدن</p><p>در میان جان و دل پیدا شود</p><p>صورت نو نو از آن عشق کهن</p><p>چون بخوانی والضحی خورشید بین</p><p>کان زر بین چون بخوانی لم یکن</p><h2><a id="poem-4635" href="https://ganjoor.net/moulavi/shams/ghazalsh/sh2011">غزل شمارهٔ ۲۰۱۱</a></h2>
<p>جان جان‌هایی تو جان را برشکن</p><p>کس تویی دیگر کسان را برشکن</p><p>گوهر باقی درآ در دیده‌ها</p><p>سنگ بستان باقیان را برشکن</p><p>ز آسمان حق بتاب ای آفتاب</p><p>اختران آسمان را برشکن</p><p>غیب دان کن سینه‌های خلق را</p><p>سینه‌های عیب دان را برشکن</p><p>بانشان از بی‌نشان پرده شده</p><p>بی‌نشانی هر نشان را برشکن</p><p>روز مطلق کن شب تاریک را</p><p>بارنامه پاسبان را برشکن</p><p>شمس تبریز آفتابی آفتاب</p><p>شمع جان و شمعدان را برشکن</p><h2><a id="poem-4636" href="https://ganjoor.net/moulavi/shams/ghazalsh/sh2012">غزل شمارهٔ ۲۰۱۲</a></h2>
<p>ای دلارام من و ای دل شکن</p><p>وی کشیده خویش بی‌جرمی ز من</p><p>از نظر رفتی ز دل بیرون نه‌ای</p><p>ز آنک تو شمعی و جان و دل لگن</p><p>جان من جان تو جانت جان من</p><p>هیچ کس دیده‌ست یک جان در دو تن</p><p>زندگی‌ام وصل تو مرگم فراق</p><p>بی‌نظیرم کرده‌ای اندر دو فن</p><p>بس بجستم آب حیوان خضر گفت</p><p>بی‌وصالش جان نیابی جان مکن</p><p>غم نیارد گرد غمگین تو گشت</p><p>ور بگردد بایدش گردن زدن</p><p>جان‌ها زان گرد تو گرددهمی</p><p>جان ادیم و تو سهیل اندر یمن</p><p>بهر تو گفته‌ست منصور حلاج</p><p>یا صغیر السن یا رطب البدن</p><p>شیر مست شهد تو گشت و بگفت</p><p>یا قریب العهد من شرب اللبن</p><p>پیش مستان تو غم را راه نیست</p><p>فکرت و غم هست کار بوالحسن</p><p>هر کی در چاه طبیعت مانده است</p><p>چاره‌اش نبود ز فکر چون رسن</p><p>چونک برپرید کاسد گشت حبل</p><p>چون یقینی یافت کاسد گشت ظن</p><p>همزبان بی‌زبانان شو دلا</p><p>تا به گفت و گو نباشی مرتهن</p><h2><a id="poem-4637" href="https://ganjoor.net/moulavi/shams/ghazalsh/sh2013">غزل شمارهٔ ۲۰۱۳</a></h2>
<p>ساقیا برخیز و می در جام کن</p><p>وز شراب عشق دل را دام کن</p><p>نام رندی را بکن بر خود درست</p><p>خویشتن را لاابالی نام کن</p><p>چرخ گردنده تو را چون رام شد</p><p>مرکب بی‌مرکبی را رام کن</p><p>آتش بی‌باکی اندر چرخ زن</p><p>خاک تیره بر سر ایام کن</p><p>مذهب زناربندان پیشه گیر</p><p>خدمت کاووس و آذرنام کن</p><h2><a id="poem-4638" href="https://ganjoor.net/moulavi/shams/ghazalsh/sh2014">غزل شمارهٔ ۲۰۱۴</a></h2>
<p>راز چون با من نگوید یار من</p><p>بند گردد پیش او گفتار من</p><p>عذر می‌گوید که یعنی خامشم</p><p>با تو می‌گوید دل هشیار من</p><p>با کسی دیگر زبان گردد همه</p><p>سر خود می‌گوید و اسرار من</p><p>در گمان افتد دلم زین واقعه</p><p>این دل ترسان بدپندار من</p><p>گر بگوید ور نگوید راز من</p><p>دل ندارد صبر از دلدار من</p><h2><a id="poem-4639" href="https://ganjoor.net/moulavi/shams/ghazalsh/sh2015">غزل شمارهٔ ۲۰۱۵</a></h2>
<p>فقر را در خواب دیدم دوش من</p><p>گشتم از خوبی او بی‌هوش من</p><p>از جمال و از کمال لطف فقر</p><p>تا سحرگه بوده‌ام مدهوش من</p><p>فقر را دیدم مثال کان لعل</p><p>تا ز رنگش گشتم اطلس پوش من</p><p>بس شنیدم های و هوی عاشقان</p><p>بس شنیدم بانگ نوشانوش من</p><p>حلقه‌ای دیدم همه سرمست فقر</p><p>حلقه او دیدم اندر گوش من</p><p>بس بدیدم نقش‌ها در نور فقر</p><p>بس بدیدم نقش جان در روش من</p><p>از میان جان ما صد جوش خاست</p><p>چون بدیدم بحر را در جوش من</p><p>صد هزاران نعره می‌زد آسمان</p><p>ای غلام همچنان چاووش من</p><h2><a id="poem-4640" href="https://ganjoor.net/moulavi/shams/ghazalsh/sh2016">غزل شمارهٔ ۲۰۱۶</a></h2>
<p>جان من جان تو جانت جان من</p><p>هیچ دیدستی دو جان در یک بدن</p><p>ای تن ار بی‌او به صد جان زنده‌ای</p><p>جان طلب کن جان و لاف تن مزن</p><p>دل از این جان برکن و بر وی بنه</p><p>ز آنک از این جانی نیاید جان مکن</p><p>از قل الروح امر ربی فهم شد</p><p>شرح جان ای جان نیاید در دهن</p><h2><a id="poem-4641" href="https://ganjoor.net/moulavi/shams/ghazalsh/sh2017">غزل شمارهٔ ۲۰۱۷</a></h2>
<p>آمد آمد در میان خوب ختن</p><p>هر دو دستت را بشو از جان و تن</p><p>داد شمشیری به دست عشق و گفت</p><p>هرچ بینی غیر من گردن بزن</p><p>اندر آب انداز الا نوح را</p><p>هر که باشد خوب و زشت و مرد و زن</p><p>هر که او اندر دل نوح است رست</p><p>هر که در پستی است در دریا فکن</p><h2><a id="poem-4642" href="https://ganjoor.net/moulavi/shams/ghazalsh/sh2018">غزل شمارهٔ ۲۰۱۸</a></h2>
<p>مرغ خانه با هما پر وا مکن</p><p>پر نداری نیت صحرا مکن</p><p>چون سمندر در دل آتش مرو</p><p>وز مری تو خویش را رسوا مکن</p><p>درزیا آهنگری کار تو نیست</p><p>تو ندانی فعل آتش‌ها مکن</p><p>اول از آهنگران تعلیم گیر</p><p>ور نه بی‌تعلیم تو آن را مکن</p><p>چون نه‌ای بحری تو بحر اندرمشو</p><p>قصد موج و غره دریا مکن</p><p>ور کنی پس گوشه کشتی بگیر</p><p>دست خود را تو ز کشتی وا مکن</p><p>گر بیفتی هم در آتش کشتی بیفت</p><p>تکیه تو بر پنجه و بر پا مکن</p><p>چرخ خواهی صحبت عیسی گزین</p><p>ور نه قصد گنبد خضرا مکن</p><p>میوه خامی مقیم شاخ باش</p><p>بی‌معانی ترک این اسما مکن</p><p>شمس تبریزی مقیم حضرت است</p><p>تو مقام خویش جز آن جا مکن</p><h2><a id="poem-4643" href="https://ganjoor.net/moulavi/shams/ghazalsh/sh2019">غزل شمارهٔ ۲۰۱۹</a></h2>
<p>ای ببرده دل تو قصد جان مکن</p><p>و آنچ من کردم تو جانا آن مکن</p><p>بنگر اندر درد من گر صاف نیست</p><p>درد خود مفرستم و درمان مکن</p><p>داد ایمان داد زلف کافرت</p><p>یک سر مویی ز کفر ایمان مکن</p><p>عادت خوبان جفا باشد جفا</p><p>هم بر آن عادت بر او احسان مکن</p><p>گر چه دل بر مرگ خود بنهاده‌ایم</p><p>در جفا آهسته‌تر چندان مکن</p><p>عیش ما را مرگ باشد پرده دار</p><p>پرده پوش و مرگ را خندان مکن</p><p>ای زلیخا فتنه عشق از تو است</p><p>یوسفی را هرزه در زندان مکن</p><p>چون سر رندان نداری وقت عیش</p><p>وعده‌ها اندر سر رندان مکن</p><p>نور چشم عاشقان آخر تویی</p><p>عیش‌ها بر کوری ایشان مکن</p><p>نقدکی را از یکی مفلس مبر</p><p>از حریصی نقد او در کان مکن</p><p>شب روان را همچو استاره مسوز</p><p>راه خود را پر ز رهبانان مکن</p><p>شمس تبریزی یکی رویی نمای</p><p>تا ابد تو روی با جانان مکن</p><h2><a id="poem-4644" href="https://ganjoor.net/moulavi/shams/ghazalsh/sh2020">غزل شمارهٔ ۲۰۲۰</a></h2>
<p>ای خدا این وصل را هجران مکن</p><p>سرخوشان عشق را نالان مکن</p><p>باغ جان را تازه و سرسبز دار</p><p>قصد این مستان و این بستان مکن</p><p>چون خزان بر شاخ و برگ دل مزن</p><p>خلق را مسکین و سرگردان مکن</p><p>بر درختی کآشیان مرغ توست</p><p>شاخ مشکن مرغ را پران مکن</p><p>جمع و شمع خویش را برهم مزن</p><p>دشمنان را کور کن شادان مکن</p><p>گر چه دزدان خصم روز روشنند</p><p>آنچ می‌خواهد دل ایشان مکن</p><p>کعبه اقبال این حلقه است و بس</p><p>کعبه اومید را ویران مکن</p><p>این طناب خیمه را برهم مزن</p><p>خیمه توست آخر ای سلطان مکن</p><p>نیست در عالم ز هجران تلخ تر</p><p>هرچه خواهی کن ولیکن آن مکن</p><h2><a id="poem-4645" href="https://ganjoor.net/moulavi/shams/ghazalsh/sh2021">غزل شمارهٔ ۲۰۲۱</a></h2>
<p>صبحدم شد زود برخیز ای جوان</p><p>رخت بربند و برس در کاروان</p><p>کاروان رفت و تو غافل خفته‌ای</p><p>در زیانی در زیانی در زیان</p><p>عمر را ضایع مکن در معصیت</p><p>تا تر و تازه بمانی جاودان</p><p>نفس شومت را بکش کان دیو توست</p><p>تا ز جیبت سر برآرد حوریان</p><p>چون بکشتی نفس شومت را یقین</p><p>پای نه بر بام هفتم آسمان</p><p>چون نماز و روزه‌ات مقبول شد</p><p>پهلوانی پهلوانی پهلوان</p><p>پاک باش و خاک این درگاه باش</p><p>کبر کم کن در سماع عاشقان</p><p>گر سماع عاشقان را منکری</p><p>حشر گردی در قیامت با سگان</p><p>گر غلام شمس تبریزی شدی</p><p>نعره زن کالحمد لک یا مستعان</p><h2><a id="poem-4646" href="https://ganjoor.net/moulavi/shams/ghazalsh/sh2022">غزل شمارهٔ ۲۰۲۲</a></h2>
<p>ای زیان و ای زیان و ای زیان</p><p>هوشیاری در میان مستیان</p><p>گر بیاید هوشیاری راه نیست</p><p>ور بیاید مست گیر اندرکشان</p><p>گر خماری باده خواهی اندرآ</p><p>نان پرستی رو که این جا نیست نان</p><p>آنک او نان را بت خود کرده است</p><p>کی درآید در میان این بتان</p><p>ور درآید چادر اندر رو کشند</p><p>تا نبیند رویشان آن قلتبان</p><p>سیمبر خواهیم و زیبا همچو خویش</p><p>سیم نستانیم پیدا و نهان</p><p>آنک او خوبی به سیم و زر فروخت</p><p>روسپی باشد نه حوران جنان</p><p>تا نگردی پاک دل چون جبرئیل</p><p>گر چه گنجی درنگنجی در جهان</p><p>چشم خود را شسته عارف بیست سال</p><p>مشک مشک آورده از اشک روان</p><p>معتمد شو تا درآیی در حرم</p><p>اولا بربند از گفتن دهان</p><p>شمس تبریزی گشاید راه شرق</p><p>چون شوی بسته دهان و رازدان</p><h2><a id="poem-4647" href="https://ganjoor.net/moulavi/shams/ghazalsh/sh2023">غزل شمارهٔ ۲۰۲۳</a></h2>
<p>رو قرار از دل مستان بستان</p><p>رو خراج از گل بستان بستان</p><p>کله مه ز سر مه برگیر</p><p>گرو گل ز گلستان بستان</p><p>سخن جان رهی گفتی دوش</p><p>آن توست آن هله بستان بستان</p><p>ای که در باغ رخش ره بردی</p><p>گل تازه به زمستان بستان</p><p>ای که از ناز شهان می‌ترسی</p><p>طفل عشقی سر پستان بستان</p><p>دل قوی دار چو دلبر خواهی</p><p>دل خود از دل سستان بستان</p><p>چابک و چست رو اندر ره عشق</p><p>مهره را از کف چستان بستان</p><h2><a id="poem-4648" href="https://ganjoor.net/moulavi/shams/ghazalsh/sh2024">غزل شمارهٔ ۲۰۲۴</a></h2>
<p>مات خود را صنما مات مکن</p><p>بجز از لطف و مراعات مکن</p><p>خرده و بی‌ادبی‌ها که برفت</p><p>عفو کن هیچ مکافات مکن</p><p>وقت رحم است بکن کینه مکش</p><p>بنده را طعمه آفات مکن</p><p>به سر تو که جدایی مندیش</p><p>جز که پیوند و ملاقات مکن</p><p>خاک خود را به زمین برمگذار</p><p>منزلش جز به سماوات مکن</p><p>اولش جز به سوی خویش مکش</p><p>آخرش جز که سعادات مکن</p><p>آنچ خو کرد ز لطفت برسان</p><p>ترک تیمار و جرایات مکن</p><p>بنده اهل خرابات توایم</p><p>پشت ما را به خرابات مکن</p><p>ما که باشیم که گوییم مکن</p><p>چونک گفتیم ممارات مکن</p><h2><a id="poem-4649" href="https://ganjoor.net/moulavi/shams/ghazalsh/sh2025">غزل شمارهٔ ۲۰۲۵</a></h2>
<p>ای به انکار سوی ما نگران</p><p>من نیم با تو دودل چون دگران</p><p>سخن تلخ چه می‌اندیشی</p><p>ای تو سرمایه جمله شکران</p><p>بر دل سوخته‌ام آبی زن</p><p>که تویی دلبر پرخون جگران</p><p>ز غمم همچو کمان تیر مزن</p><p>چه زنی تیر سوی بی‌سپران</p><p>با گل از تو گله‌ها می‌کردم</p><p>گفت من هم ز ویم جامه دران</p><p>گفت نرگس که ز من پرس او را</p><p>که منم بنده صاحب نظران</p><p>که چو من جمله چمن سوخته‌اند</p><p>ز آتش او ز کران تا به کران</p><p>مه و خورشید ز عشق رخ او</p><p>اندر این چرخ ز زیر و زبران</p><p>بحر در جوش از این آتش تیز</p><p>چرخ خم داده از این بار گران</p><p>کوه بسته‌ست کمر خدمت را</p><p>که شماریش ز بسته کمران</p><p>بانگ ارواح به من می‌آید</p><p>که بگو حالت این بی‌صوران</p><p>با کی گویم به جهان محرم کو</p><p>چه خبر گویم با بی‌خبران</p><p>ظاهر بحر بود جای خسان</p><p>باطن بحر مقام گهران</p><p>ظاهر و باطن من خاک خسی</p><p>کو بر این بحر بود ره گذران</p><p>غزل بی‌سر و بی‌پایان بین</p><p>که ز پایان بردت تا به سران</p><h2><a id="poem-4650" href="https://ganjoor.net/moulavi/shams/ghazalsh/sh2026">غزل شمارهٔ ۲۰۲۶</a></h2>
<p>به شکرخنده ببردی دل من</p><p>بشکن شکر دل را مشکن</p><p>دل ما را که ز جا برکندی</p><p>به تو آمد پر و بالش بمکن</p><p>بنگر تا به چه لطفش بردی</p><p>رحم کن هر نفسش زخم مزن</p><p>جانم اندر پی دل می‌آید</p><p>چه کند بی‌تو در این قالب تن</p><p>بی‌تو دل را نبود برگ جهان</p><p>بی‌تو گل را نبود برگ چمن</p><p>هین چرا بند شکستی خاموش</p><p>یا مگر نیست تو را بند دهن</p><h2><a id="poem-4651" href="https://ganjoor.net/moulavi/shams/ghazalsh/sh2027">غزل شمارهٔ ۲۰۲۷</a></h2>
<p>ای امتان باطل بر نان زنید بر نان</p><p>وی امتان مقبل بر جان زنید بر جان</p><p>حیوان علف کشاند غیر علف نداند</p><p>آن آدمی بود کو جوید عقیق و مرجان</p><p>آن باغ‌ها بخفته وین باغ‌ها شکفته</p><p>وین قسمتی است رفته در بارگاه سلطان</p><p>جان‌هاست نارسیده در دام‌ها خزیده</p><p>جان‌هاست برپریده ره برده تا به جانان</p><p>جانی ز شرح افزون بالای چرخ گردون</p><p>چست و لطیف و موزون چون مه به برج میزان</p><p>جانی دگر چو آتش تند و حرون و سرکش</p><p>کوتاه عمر و ناخوش همچون خیال شیطان</p><p>ای خواجه تو کدامی یا پخته یا که خامی</p><p>سرمست نقل و جامی یا شهسوار میدان</p><p>روزی به سوی صحرا دیدم یکی معلا</p><p>اندر هوا به بالا می‌کرد رقص و جولان</p><p>هر سو از او خروشی او ساکن و خموشی</p><p>سرسبز و سبزپوشی جانم بماند حیران</p><p>گفتم که در چه شوری کز وهم خلق دوری</p><p>تو نور نور نوری یا آفتاب تابان</p><p>گفتا دلم تنگ شد تن نیز هم سبک شد</p><p>تا پاگشاده گشتم از چارمیخ ارکان</p><p>گفتم که ای امیرم شادت کنار گیرم</p><p>بسیار لابه کردم گفتا که نیست امکان</p><p>گفتم بیا وفا کن وین ناز را رها کن</p><p>شاخی شکر سخا کن چه کم شود از آن کان</p><p>گفتا که من فنایم اندر کنار نایم</p><p>نقشی همی‌نمایم از بهر درد و درمان</p><p>گفتم تو را نباید خود دفع کم نیاید</p><p>پنجه بهانه زاید از طبعت ای سخندان</p><p>گفتا ز سر یک تو باور کجا کنی تو</p><p>طفلی و درست ابجد برگیر لوح و می‌خوان</p><p>گفتم همین سیاست می‌کن حلال بادت</p><p>صد گونه دفع می‌ده می‌کش مرا به هجران</p><p>زود از زبان دیگر صد پاسخ چو شکر</p><p>برخواند بر من از بر گشتم خراب و سکران</p><p>بسیار اشک راندم تا دیر مست ماندم</p><p>تا که برون شد آن شه چون جان ز نقش انسان</p><p>داغی بماند حاصل زان صحبت اندر این دل</p><p>داغی که از لذیذی ارزد هزار احسان</p><p>فرمود مشکلاتی در وی عجب عظاتی</p><p>خامش در زبان‌ها آن می نیاید آسان</p><h2><a id="poem-4652" href="https://ganjoor.net/moulavi/shams/ghazalsh/sh2028">غزل شمارهٔ ۲۰۲۸</a></h2>
<p>گر چه بسی نشستم در نار تا به گردن</p><p>اکنون در آب وصلم با یار تا به گردن</p><p>گفتم که تا به گردن در لطف‌هات غرقم</p><p>قانع نگشت از من دلدار تا به گردن</p><p>گفتا که سر قدم کن تا قعر عشق می‌رو</p><p>زیرا که راست ناید این کار تا به گردن</p><p>گفتم سر من ای جان نعلین توست لیکن</p><p>قانع شو ای دو دیده این بار تا به گردن</p><p>گفتا تو کم ز خاری کز انتظار گل‌ها</p><p>در خاک بود نه مه آن خار تا به گردن</p><p>گفتم که خار چه بود کز بهر گلستانت</p><p>در خون چو گل نشستم بسیار تا به گردن</p><p>گفتا به عشق رستی از عالم کشاکش</p><p>کان جا همی‌کشیدی بیگار تا به گردن</p><p>رستی ز عالم اما از خویشتن نرستی</p><p>عار است هستی تو وین عار تا به گردن</p><p>عیاروار کم نه تو دام و حیله کم کن</p><p>در دام خویش ماند عیار تا به گردن</p><p>دامی است دام دنیا کز وی شهان و شیران</p><p>ماندند چون سگ اندر مردار تا به گردن</p><p>دامی است طرفه‌تر زین کز وی فتاده بینی</p><p>بی‌عقل تا به کعب و هشیار تا به گردن</p><p>بس کن ز گفتن آخر کان دم بود بریده</p><p>کز تاسه نبود آخر گفتار تا به گردن</p><h2><a id="poem-4653" href="https://ganjoor.net/moulavi/shams/ghazalsh/sh2029">غزل شمارهٔ ۲۰۲۹</a></h2>
<p>ای مرغ آسمانی آمد گه پریدن</p><p>وی آهوی معانی آمد گه چریدن</p><p>ای عاشق جریده بر عاشقان گزیده</p><p>بگذر ز آفریده بنگر در آفریدن</p><p>آمد تو را فتوحی روحی چگونه روحی</p><p>کو چون خیال داند در دیده‌ها دویدن</p><p>این دم حکم بیاید تعلیم نو نماید</p><p>بی‌گوش سر شنیدن بی‌دیده ماه دیدن</p><p>داند سبل ببردن هم مرده زنده کردن</p><p>هم تخت و بخت دادن هم بنده پروریدن</p><p>آن یوسف معانی و آن گنج رایگانی</p><p>خود را اگر فروشد دانی عجب خریدن</p><p>کو مشتری واقف در دو دم مخالف</p><p>در پرده ساز کردن در پرده‌ها دویدن</p><p>ای عاشق موفق وی صادق مصدق</p><p>می‌بایدت چو گردون بر قطب خود تنیدن</p><p>در بیخودی تو خود را می‌جوی تا بیابی</p><p>زیرا فراق صعب است خاصه ز حق بریدن</p><p>لب را ز شیر شیطان می‌کوش تا بشویی</p><p>چون شسته شد توانی پستان دل مکیدن</p><p>ای عشق آن جهانی ما را همی‌کشانی</p><p>احسنت ای کشنده شاباش ای کشیدن</p><p>هم آفتاب داند از شرق رو نمودن</p><p>ار نی به مرکز او نتوان به تک رسیدن</p><p>خامش که شرح دل را گر راه گفت بودی</p><p>در کوه درفتادی چون بحر برطپیدن</p><p>تبریز شمس دین را هم ناگهان ببینی</p><p>وآنگه از او بیابی صبح ابد دمیدن</p><h2><a id="poem-4654" href="https://ganjoor.net/moulavi/shams/ghazalsh/sh2030">غزل شمارهٔ ۲۰۳۰</a></h2>
<p>گفتی مرا که چونی در روی ما نظر کن</p><p>گفتی خوشی تو بی‌ما زین طعنه‌ها گذر کن</p><p>گفتی مرا به خنده خوش باد روزگارت</p><p>کس بی‌تو خوش نباشد رو قصه دگر کن</p><p>گفتی ملول گشتم از عشق چند گویی</p><p>آن کس که نیست عاشق گو قصه مختصر کن</p><p>در آتشم در آبم چون محرمی‌نیابم</p><p>کنجی روم که یا رب این تیغ را سپر کن</p><p>گستاخمان تو کردی گفتی تو روز اول</p><p>حاجت بخواه از ما وز درد ما خبر کن</p><p>گفتی شدم پریشان از مفلسی یاران</p><p>بگشا دو لب جهان را پردر و پرگهر کن</p><p>گفتی کمر به خدمت بربند تو به حرمت</p><p>بگشا دو دست رحمت بر گرد من کمر کن</p><h2><a id="poem-4655" href="https://ganjoor.net/moulavi/shams/ghazalsh/sh2031">غزل شمارهٔ ۲۰۳۱</a></h2>
<p>ای محو راه گشته از محو هم سفر کن</p><p>چشمی ز دل برآور در عین دل نظر کن</p><p>دل آینه است چینی با دل چو همنشینی</p><p>صد تیغ اگر ببینی هم دیده را سپر کن</p><p>دانم که برشکستی تو محو دل شدستی</p><p>در عین نیست هستی یک حمله دگر کن</p><p>تا بشکنی شکاری پهلوی چشمه ساری</p><p>ای شیر بیشه دل چنگال در جگر کن</p><p>چون شد گرو گلیمی بهر در یتیمی</p><p>با فتنه عظیمی تو دست در کمر کن</p><p>ماییم ذره ذره در آفتاب غره</p><p>از ذره خاک بستان در دیده قمر کن</p><p>از ما نماند برجا جان از جنون و سودا</p><p>ای پادشاه بینا ما را ز خود خبر کن</p><p>در عالم منقش ای عشق همچو آتش</p><p>هر نقش را به خود کش وز خویش جانور کن</p><p>ای شاه هر چه مردند رندان سلام کردند</p><p>مستند و می نخوردند آن سو یکی گذر کن</p><p>سیمرغ قاف خیزد در عشق شمس تبریز</p><p>آن پر هست برکن وز عشق بال و پر کن</p><h2><a id="poem-4656" href="https://ganjoor.net/moulavi/shams/ghazalsh/sh2032">غزل شمارهٔ ۲۰۳۲</a></h2>
<p>من از کی باک دارم خاصه که یار با من</p><p>از سوزنی چه ترسم و آن ذوالفقار با من</p><p>کی خشک لب بمانم کان جو مراست جویان</p><p>کی غم خورد دل من و آن غمگسار با من</p><p>تلخی چرا کشم من من غرق قند و حلوا</p><p>در من کجا رسد دی و آن نوبهار با من</p><p>از تب چرا خروشم عیسی طبیب هوشم</p><p>وز سگ چرا هراسم میر شکار با من</p><p>در بزم چون نیایم ساقیم می‌کشاند</p><p>چون شهرها نگیرم و آن شهریار با من</p><p>در خم خسروانی می بهر ماست جوشان</p><p>این جا چه کار دارد رنج خمار با من</p><p>با چرخ اگر ستیزم ور بشکنم بریزم</p><p>عذرم چه حاجت آید و آن خوش عذار با من</p><p>من غرق ملک و نعمت سرمست لطف و رحمت</p><p>اندر کنار بختم و آن خوش کنار با من</p><p>ای ناطقه معربد از گفت سیر گشتم</p><p>خاموش کن وگر نی صحبت مدار با من</p><h2><a id="poem-4657" href="https://ganjoor.net/moulavi/shams/ghazalsh/sh2033">غزل شمارهٔ ۲۰۳۳</a></h2>
<p>جانا نخست ما را مرد مدام گردان</p><p>وآنگه مدام درده ما را مدام گردان</p><p>از ما و خدمت ما چیزی نیاید ای جان</p><p>هم تو بنا نهادی هم تو تمام گردان</p><p>دارالسلام ما را دارالملام کردی</p><p>دارالملام ما را دارالسلام گردان</p><p>این راه بی‌نهایت گر دور و گر دراز است</p><p>از فضل بی‌نهایت بر ما دو گام گردان</p><p>ما را اسیر کردی اماره را امیری</p><p>ما را امیر گردان او را غلام گردان</p><p>انعام عام خود را کردی نصیب خاصان</p><p>انعام خاص خود را امروز عام گردان</p><p>هر ذره را ز فضلت خورشیدییی دگر ده</p><p>خورشید فضل خود را بر جمله رام گردان</p><p>در کام ما دعا را چون شهد و شیر خوش کن</p><p>و آن را که گوید آمین هم دوستکام گردان</p><h2><a id="poem-4658" href="https://ganjoor.net/moulavi/shams/ghazalsh/sh2034">غزل شمارهٔ ۲۰۳۴</a></h2>
<p>ای دل ز شاه حوران یا قبله صبوران</p><p>کن شکر با شکوران تو فتنه را مشوران</p><p>من مرد فتنه جویم من ترک این نگویم</p><p>من دست از او نشویم تو فتنه را مشوران</p><p>سرخیل بی‌دلانم استاد منبلانم</p><p>من عاشق فلانم تو فتنه را مشوران</p><p>از من مپرس چونم می‌بین که غرق خونم</p><p>این هم نه‌ام فزونم تو فتنه را مشوران</p><p>من رستمم و روحم طوفان قوم نوحم</p><p>سرمست آن صبوحم تو فتنه را مشوران</p><p>تو نقش را نخوانی زیرا در این جهانی</p><p>تا این قدر بدانی تو فتنه را مشوران</p><h2><a id="poem-4659" href="https://ganjoor.net/moulavi/shams/ghazalsh/sh2035">غزل شمارهٔ ۲۰۳۵</a></h2>
<p>آن خوب را طلب کن اندر میان حوران</p><p>مشنو کسی که گوید آن فتنه را مشوران</p><p>در دل چو نقش بندد جان از طرب بخندد</p><p>صد گون شکر بجوشد از تلخی صبوران</p><p>از پرتوی که افتد در چشم‌ها ز رویش</p><p>خارش چه افتد از وی در چشم‌های کوران</p><h2><a id="poem-4660" href="https://ganjoor.net/moulavi/shams/ghazalsh/sh2036">غزل شمارهٔ ۲۰۳۶</a></h2>
<p>امروز سرکشان را عشقت جلوه کردن</p><p>آورد بار دیگر یک یک ببسته گردن</p><p>رو رو تو در گلستان بنگر به گل پرستان</p><p>یک لحظه سجده کردن یک لحظه باده خوردن</p><p>نگذارد آن شکرخو بر ما ز ما یکی مو</p><p>چون صوفیان جان را این است سر ستردن</p><p>دندان تو چو شد سست بر جاش دیگری رست</p><p>می‌دانک همچنین است بر مرد جان سپردن</p><p>ای خصم شمس تبریز ای دزد راه و منکر</p><p>می‌باش در شکنجه از خویش و درفشردن</p><h2><a id="poem-4661" href="https://ganjoor.net/moulavi/shams/ghazalsh/sh2037">غزل شمارهٔ ۲۰۳۷</a></h2>
<p>چون جان تو می‌ستانی چون شکر است مردن</p><p>با تو ز جان شیرین شیرینتر است مردن</p><p>بردار این طبق را زیرا خلیل حق را</p><p>باغ است و آب حیوان گر آذر است مردن</p><p>این سر نشان مردن و آن سر نشان زادن</p><p>زان سر کسی نمیرد نی زین سر است مردن</p><p>بگذار جسم و جان شو رقصان بدان جهان شو</p><p>مگریز اگر چه حالی شور و شر است مردن</p><p>والله به ذات پاکش نه چرخ گشت خاکش</p><p>با قند وصل همچون حلواگر است مردن</p><p>از جان چرا گریزیم جان است جان سپردن</p><p>وز کان چرا گریزیم کان زر است مردن</p><p>چون زین قفس برستی در گلشن است مسکن</p><p>چون این صدف شکستی چون گوهر است مردن</p><p>چون حق تو را بخواند سوی خودت کشاند</p><p>چون جنت است رفتن چون کوثر است مردن</p><p>مرگ آینه‌ست و حسنت در آینه درآمد</p><p>آیینه بربگوید خوش منظر است مردن</p><p>گر مؤمنی و شیرین هم مؤمن است مرگت</p><p>ور کافری و تلخی هم کافر است مردن</p><p>گر یوسفی و خوبی آیینه‌ات چنان است</p><p>ور نی در آن نمایش هم مضطر است مردن</p><p>خامش که خوش زبانی چون خضر جاودانی</p><p>کز آب زندگانی کور و کر است مردن</p><h2><a id="poem-4662" href="https://ganjoor.net/moulavi/shams/ghazalsh/sh2038">غزل شمارهٔ ۲۰۳۸</a></h2>
<p>از زنگ لشکر آمد بر قلب لشکرش زن</p><p>ای سرفراز مردی مردانه بر سرش زن</p><p>چون آتش آر حمله کو هیزم است جمله</p><p>از آتش دل خود در خشک و در ترش زن</p><p>گر بحر با تو کوشد در کین تو بجوشد</p><p>آتش کن آب او را در در و گوهرش زن</p><p>هر تیر کز تو پرد هفت آسمان بدرد</p><p>ای قاب قوس تیری بر پشت اسپرش زن</p><p>هر کس که بی‌سر آید تو دست بر سرش نه</p><p>و آن کس که باسر آید تو زخم خنجرش زن</p><p>جانی که برفروزد در عشق تو بسوزد</p><p>خواهی که تازه گردد در حوض کوثرش زن</p><p>از لعل می فروشت سرمست کن جهان را</p><p>بستان ز زهره چنگش بر جام و ساغرش زن</p><p>ای شمس حق تبریز هر کس که منکر آید</p><p>از جذب نور ایمان در جان کافرش زن</p><h2><a id="poem-4663" href="https://ganjoor.net/moulavi/shams/ghazalsh/sh2039">غزل شمارهٔ ۲۰۳۹</a></h2>
<p>رو سر بنه به بالین تنها مرا رها کن</p><p>ترک من خراب شب گرد مبتلا کن</p><p>ماییم و موج سودا شب تا به روز تنها</p><p>خواهی بیا ببخشا خواهی برو جفا کن</p><p>از من گریز تا تو هم در بلا نیفتی</p><p>بگزین ره سلامت ترک ره بلا کن</p><p>ماییم و آب دیده در کنج غم خزیده</p><p>بر آب دیده ما صد جای آسیا کن</p><p>خیره کشی است ما را دارد دلی چو خارا</p><p>بکشد کسش نگوید تدبیر خونبها کن</p><p>بر شاه خوبرویان واجب وفا نباشد</p><p>ای زردروی عاشق تو صبر کن وفا کن</p><p>دردی است غیر مردن آن را دوا نباشد</p><p>پس من چگونه گویم کاین درد را دوا کن</p><p>در خواب دوش پیری در کوی عشق دیدم</p><p>با دست اشارتم کرد که عزم سوی ما کن</p><p>گر اژدهاست بر ره عشقی است چون زمرد</p><p>از برق این زمرد هین دفع اژدها کن</p><p>بس کن که بیخودم من ور تو هنرفزایی</p><p>تاریخ بوعلی گو تنبیه بوالعلا کن</p><h2><a id="poem-4664" href="https://ganjoor.net/moulavi/shams/ghazalsh/sh2040">غزل شمارهٔ ۲۰۴۰</a></h2>
<p>روز است ای دو دیده در روزنم نظر کن</p><p>تو اصل آفتابی چون آمدی سحر کن</p><p>بردار طالبان را وز هفت بحر بگذر</p><p>منگر به گاو و ماهی وز صد چنین گذر کن</p><p>پیدا بکن که پاکی از کون و پست و بالا</p><p>وین خانه کهن را بی‌زیر و بی‌زبر کن</p><p>عالم فناست جمله در یک دمش بقا کن</p><p>ماری است زهر دارد تو زهر او شکر کن</p><p>هر سو که خشک بینی تو چشمه‌ای روان کن</p><p>هر جا که سنگ بینی از عکس خود گهر کن</p><p>اندر قفای عاشق هر سو که خصم بینی</p><p>او را به زخم سیلی اندر زمان به درکن</p><p>تا چند عذر گویی کورند و می‌نبینند</p><p>گر کورشان نخواهی در دیده شان نظر کن</p><p>خواهی که پرده‌هاشان در دیده‌ها نباشد</p><p>فرما تو پردگی را کز پرده‌ها عبر کن</p><p>فرمان تو راست مطلق با جمع در میان نه</p><p>بستم قبای عطلت هم چاره کمر کن</p><p>ای آفتاب عرشی ای شمس حق تبریز</p><p>چون ماه نو نزارم رویم تو در قمر کن</p><h2><a id="poem-4665" href="https://ganjoor.net/moulavi/shams/ghazalsh/sh2041">غزل شمارهٔ ۲۰۴۱</a></h2>
<p>پروانه شد در آتش گفتا که همچنین کن</p><p>می‌سوخت و پر همی‌زد بر جا که همچنین کن</p><p>شمع و فتیله بسته با گردن شکسته</p><p>می‌گفت نرم نرمک با ما که همچنین کن</p><p>مومی که می‌گدازد با سوز می بسازد</p><p>در تف و تاب داده خود را که همچنین کن</p><p>گر سیم و زر فشانی در سود این جهانی</p><p>سودت ندارد آن‌ها الا که همچنین کن</p><p>دامان پر ز گوهر کرد و نشست بر سر</p><p>وز رشک تلخ گشته دریا که همچنین کن</p><p>از نیک و بد بریده وز دام‌ها پریده</p><p>بر کوه قاف رفته عنقا که همچنین کن</p><p>رخساره پاک کرده دراعه چاک کرده</p><p>با خار صبر کرده گل‌ها که همچنین کن</p><p>صد ننگ و نام هشته با عقل خصم گشته</p><p>بر مغزها دویده صهبا که همچنین کن</p><p>خالی شده‌ست و ساده نه چشم برگشاده</p><p>لب بر لبش نهاده سرنا که همچنین کن</p><p>چل سال چشم آدم در عذر داشت ماتم</p><p>گفته به کودکانش بابا که همچنین کن</p><p>خاموش باش و صابر عبرت بگیر آخر</p><p>خامش شده‌ست و گریان خارا که همچنین کن</p><p>تبریز شمس دین را بین کز ضیای جانی</p><p>پر کرده از جلالت صحرا که همچنین کن</p><h2><a id="poem-4666" href="https://ganjoor.net/moulavi/shams/ghazalsh/sh2042">غزل شمارهٔ ۲۰۴۲</a></h2>
<p>ای سنگ دل تو جان را دریای پرگهر کن</p><p>ای زلف شب مثالش در نیم شب سحر کن</p><p>چنگی که زد دل و جان در عشق بانوا کن</p><p>نی‌های بی‌زبان را زان شهد پرشکر کن</p><p>چون صد هزار در در سمع و بصر تو داری</p><p>یک دامنی از آن در در کار کور و کر کن</p><p>از خون آن جگرها که بوی عشق دارد</p><p>از بهر اهل دل را یک قلیه جگر کن</p><p>بس شیوه‌ها که کردند جان‌ها و ره نبردند</p><p>ای چاره ساز جان‌ها یک شیوه دگر کن</p><p>مرغان آب و گل را پرها به گل فروشد</p><p>ای تو همای دولت پر برفشان سفر کن</p><p>چون دیو ره بپیما تا بینی آن پری را</p><p>و اندر بر چو سیمش تو کار دل چو زر کن</p><p>هر چت اشارت آید چون و چرا رها کن</p><p>با خوی تند آن مه زنهار سر به سر کن</p><p>پای ملخ که جان است چون مور پیش او بر</p><p>در پیش آن سلیمان بر هر رهی حشر کن</p><p>آبی است تلخ دریا در زیر گنج گوهر</p><p>بگذار آب تلخش تو زیر او زبر کن</p><p>ماری است مهره دارد زان سوی زهر در سر</p><p>ور ز آنک مهره خواهی از زهر او گذر کن</p><p>خواهی درخت طوبی نک شمس حق تبریز</p><p>خواهی تو عیش باقی در ظل آن شجر کن</p><h2><a id="poem-4667" href="https://ganjoor.net/moulavi/shams/ghazalsh/sh2043">غزل شمارهٔ ۲۰۴۳</a></h2>
<p>دیدی چه گفت بهمن هیزم بنه چو خرمن</p><p>گر دی نکرد سرما سرمای هر دو بر من</p><p>سرما چو گشت سرکش هیزم بنه در آتش</p><p>هیزم دریغت آید هیزم به است یا تن</p><p>نقش فناست هیزم عشق خداست آتش</p><p>درسوز نقش‌ها را ای جان پاکدامن</p><p>تا نقش را نسوزی جانت فسرده باشد</p><p>مانند بت پرستان دور از بهار و مؤمن</p><p>در عشق همچو آتش چون نقره باش دلخوش</p><p>چون زاده خلیلی آتش تو راست مسکن</p><p>آتش به امر یزدان گردد به پیش مردان</p><p>لاله و گل و شکوفه ریحان و بید و سوسن</p><p>مؤمن فسون بداند بر آتشش بخواند</p><p>سوزش در او نماند ماند چو ماه روشن</p><p>شاباش ای فسونی کافتد از او سکونی</p><p>در آتشی که آهن گردد از او چو سوزن</p><p>پروانه زان زند خود بر آتش موقد</p><p>کو را همی‌نماید آتش به شکل روزن</p><p>تیر و سنان به حمزه چون گلفشان نماید</p><p>در گلفشان نپوشد کس خویش را به جوشن</p><p>فرعون همچو دوغی در آب غرقه گشته</p><p>بر فرق آب موسی بنشسته همچو روغن</p><p>اسپان اختیاری حمال شهریاری</p><p>پالان کشند و سرگین اسبان کند و کودن</p><p>چو لک لک است منطق بر آسیای معنی</p><p>طاحون ز آب گردد نه از لکلک مقنن</p><p>زان لکلک ای برادر گندم ز دلو بجهد</p><p>در آسیا درافتد گردد خوش و مطحن</p><p>وز لکلک بیان تو از دلو حرص و غفلت</p><p>در آسیا درافتی یعنی رهی مبین</p><p>من گرم می‌شوم جان اما ز گفت و گو نی</p><p>از شمس دین زرین تبریز همچو معدن</p><h2><a id="poem-4668" href="https://ganjoor.net/moulavi/shams/ghazalsh/sh2044">غزل شمارهٔ ۲۰۴۴</a></h2>
<p>جانا بیار باده و بختم بلند کن</p><p>زان حلقه‌های زلف دلم را کمند کن</p><p>مجلس خوش است و ما و حریفان همه خوشیم</p><p>آتش بیار و چاره مشتی سپند کن</p><p>زان جام بی‌دریغ در اندیشه‌ها بریز</p><p>در بیخودی سزای دل خودپسند کن</p><p>ای غم برو برو بر مستانت کار نیست</p><p>آن را که هوشیار بیابی گزند کن</p><p>مستان مسلمند ز اندیشه‌ها و غم</p><p>آن کو نشد مسلم او را نژند کن</p><p>ای جان مست مجلس ابرار یشربون</p><p>بر گربه اسیر هوا ریش خند کن</p><p>ریش همه به دست اجل بین و رحم کن</p><p>از مرگ وارهان همه را سودمند کن</p><p>عزم سفر کن ای مه و بر گاو نه تو رخت</p><p>با شیرگیر مست مگو ترک پند کن</p><p>در چشم ما نگر اثر بیخودی ببین</p><p>ما را سوار اشقر و پشت سمند کن</p><p>یک رگ اگر در این تن ما هوشیار هست</p><p>با او حساب دفتر هفتاد و اند کن</p><p>ای طبع روسیاه سوی هند بازرو</p><p>وی عشق ترک تاز سفر سوی جند کن</p><p>آن جا که مست گشتی بنشین مقیم شو</p><p>و آن جا که باده خوردی آن جا فکند کن</p><p>در مطبخ خدا اگرت قوت روح نیست</p><p>آن گاه سر در آخر این گوسفند کن</p><p>خواهی که شاهدان فلک جلوه گر شوند</p><p>دل را حریف صیقل آیینه رند کن</p><p>ای دل خموش کن همه بی‌حرف گو سخن</p><p>بی‌لب حدیث عالم بی‌چون و چند کن</p><h2><a id="poem-4669" href="https://ganjoor.net/moulavi/shams/ghazalsh/sh2045">غزل شمارهٔ ۲۰۴۵</a></h2>
<p>تو آب روشنی تو در این آب گل مکن</p><p>دل را مپوش پرده دل را تو دل مکن</p><p>پاکان به گرد در به تماشا نشسته‌اند</p><p>دل را و خویش را ز عزیزان خجل مکن</p><p>دل نعره می‌زند که بکش خویش را ز عشق</p><p>ور جمله جان نگردی دل را بحل مکن</p><p>مس را که زر کنند یکی علم دیگر است</p><p>زین‌ها که می‌کنی نشود زر بهل مکن</p><p>دوری بگشت این تن کز دل بگشته‌ای</p><p>سی سال دور باشد سی را چهل مکن</p><p>چیزی که زیر هاون افلاک سوده شد</p><p>این سرمه نیست دیده از آن مکتحل مکن</p><p>هنگامه‌هاست در ره هر جا مه‌ای است رو</p><p>بی‌گاه گشت روز تو خود مشتغل مکن</p><h2><a id="poem-4670" href="https://ganjoor.net/moulavi/shams/ghazalsh/sh2046">غزل شمارهٔ ۲۰۴۶</a></h2>
<p>مستی و عاشقی و جوانی و جنس این</p><p>آمد بهار خرم و گشتند همنشین</p><p>صورت نداشتند مصور شدند خوش</p><p>یعنی مخیلات مصورشده ببین</p><p>دهلیز دیده است دل آنچ به دل رسید</p><p>در دیده اندرآید صورت شود یقین</p><p>تبلی السرایر است و قیامت میان باغ</p><p>دل‌ها همی‌نمایند آن دلبران چین</p><p>یعنی تو نیز دل بنما گر دلیت هست</p><p>تا کی نهان بود دل تو در میان طین</p><p>ایاک نعبد است زمستان دعای باغ</p><p>در نوبهار گوید ایاک نستعین</p><p>ایاک نعبد آنک به دریوزه آمدم</p><p>بگشا در طرب مگذارم دگر حزین</p><p>ایاک نستعین که ز پری میوه‌ها</p><p>اشکسته می‌شوم نگهم دار ای معین</p><p>هر لحظه لاله گوید با گل که ای عجب</p><p>نرگس چه خیره می‌نگرد سوی یاسمین</p><p>سوسن زبان برون کند افسوس می‌کند</p><p>گوید سمن فسوس مکن بر کس ای لسین</p><p>یکتا مزوری است بنفشه شده دوتا</p><p>نیلوفر است واقف تزویرش ای قرین</p><p>سر چپ و راست می‌فکند سنبل از خمار</p><p>اریاح بر یسارش و ریحانش در یمین</p><p>سبزه پیاده می‌دود اندر رکاب سرو</p><p>غنچه نهان همی‌کند از چشم بد جبین</p><p>بید پیاده بر لب جو اندر آینه</p><p>حیران که شاخ تر ز چه افشاند آستین</p><p>اول فشاندنی است که تا جمع آورد</p><p>وآنگه کند نثار درافشان واپسین</p><p>در باغ مجلسی چو نهاد آفریدگار</p><p>مرغان چو مطربان بسرایند آفرین</p><p>آن میر مطربان که ورا نام بلبل است</p><p>مست است و عاشق گل از آن است خوش حنین</p><p>گوید به کبک فاخته کآخر کجا بدیت</p><p>گوید بدان طرف که مکان نبود و مکین</p><p>شاهین به باز گوید کاین صیدهای خوب</p><p>کی صید کرد از عدم آورد بر زمین</p><p>یک جوق گلرخان و دگر جوق نوخطان</p><p>کاندر حجاب غیب کرامند و کاتبین</p><p>ما چند صورتیم یزک وار آمده</p><p>نک می‌رسند لشکر خوبان از آن کمین</p><p>یوسف رخان رسند ز کنعان آن جهان</p><p>شیرین لبان رسند ز دریای انگبین</p><p>نک نامه شان رسید به خرما و نیشکر</p><p>و آن نار دانه دانه و بی‌هیچ دانه بین</p><p>ای وادیی که سیب در او رنگ و بوی یافت</p><p>مغز ترنج نیز معطر شد و ثمین</p><p>انگور دیر آمد زیرا پیاده بود</p><p>دیر آ و پخته آ که تویی فتنه‌ای مهین</p><p>ای آخرین سابق و ای ختم میوه‌ها</p><p>وی چنگ درزده تو به حبل الله متین</p><p>شیرینیت عجایب و تلخیت خود مپرس</p><p>چون عقل کز وی است شر و خیر و کفر و دین</p><p>اندر بلا چو شکر و اندر رخا نبات</p><p>تلخی بلای توست چو خار ترنگبین</p><p>ای عارف معارف و ای واصل اصول</p><p>ای دست تو دراز و زمانه تو را رهین</p><p>از دست توست خربزه در خانه‌ای نهان</p><p>در نی دریچه نی که تو جانی و من جنین</p><p>از تو کدو گریخت رسن بازیی گرفت</p><p>آن نیم کوزه کی رهد از چشمه معین</p><p>چون گوش تو نداشت ببستند گردنش</p><p>گوشش اگر بدی بکشیدیش خوش طنین</p><p>فی جیدها ببست خدا حبل من مسد</p><p>زیرا نداشت گوش به پیغام مستبین</p><p>گوشی که نشنود ز خدا گوش خر بود</p><p>از حق شنو تو هر نفسی دعوت مبین</p><p>ای حلق تو ببسته تقاضای حلق و فرج</p><p>بی‌گوش چون کدو تو رسن بسته بر وتین</p><p>حلقه به گوش شه شو و حلق از رسن بخر</p><p>مردم ز راه گوش شود فربه و سمین</p><p>باقیش برنویسد آن شهریار لوح</p><p>نقاش چین بگوید تو نقش‌ها مچین</p><p>نقاش چین بگفتم آن روح محض را</p><p>آن خسرو یگانه تبریز شمس دین</p><h2><a id="poem-4671" href="https://ganjoor.net/moulavi/shams/ghazalsh/sh2047">غزل شمارهٔ ۲۰۴۷</a></h2>
<p>می‌آیدم ز رنگ تو ای یار بوی آن</p><p>برکنده‌ای به خشم دل از یار مهربان</p><p>از آفتاب روی تو چون شکل خشم تافت</p><p>پشتم خم است و سینه کبودم چو آسمان</p><p>زان تیرهای غمزه خشمین که می‌زنی</p><p>صد قامت چو تیر خمیده‌ست چون کمان</p><p>از پرسشم ز خشم لب لعل بسته‌ای</p><p>جان ماندم ز غصه این یا دل و زبان</p><p>لطف تو نردبان بده بر بام دولتی</p><p>ای لطف واگرفته و بشکسته نردبان</p><p>این لابه ام به ذات خدا نیست بهر جان</p><p>ای هر دمی خیال تو صد جان جان جان</p><p>یاد آر دلبرا که ز من خواستی شبی</p><p>نقشی ز جان خون شده من دادمت نشان</p><p>جانا به حق آن شب کان زلف جعد را</p><p>در گردنم درافکن و سرمست می‌کشان</p><p>تا جان باسعادت غلطان همی‌رود</p><p>چوگان دو زلف و گوی دل و دشت لامکان</p><p>کرسی عدل نه تو به تبریز شمس دین</p><p>تا عرش نور گیرد و حیران شود جهان</p><h2><a id="poem-4672" href="https://ganjoor.net/moulavi/shams/ghazalsh/sh2048">غزل شمارهٔ ۲۰۴۸</a></h2>
<p>آن کیست ای خدای کز این دام خامشان</p><p>ما را همی‌کشد به سوی خود کشان کشان</p><p>ای آنک می‌کشی تو گریبان جان ما</p><p>از جمع سرکشان به سوی جمع سرخوشان</p><p>بگرفته گوش ما و بسوزیده هوش ما</p><p>ساقی باهشانی و آرام بی‌هشان</p><p>بی‌دست می‌کشی تو و بی‌تیغ می‌کشی</p><p>شاگرد چشم تو نظر بی‌گنه کشان</p><p>آب حیات نزل شهیدان عشق توست</p><p>این تشنه کشتگان را ز آن نزل می‌چشان</p><p>دل را گره گشای نسیم وصال توست</p><p>شاخ امید را به نسیمی همی‌فشان</p><p>خود حسن ساکن است و مقیم اندر آن وجود</p><p>زان ساکنند زیر و زبر این مفتشان</p><p>مقصود ره روان همه دیدار ساکنان</p><p>مقصود ناطقان همه اصغای خامشان</p><p>آتش در آب گشته نهان وقت جوش آب</p><p>چون آب آتش آمد الغوث ز آتشان</p><p>در روح دررسی چو گذشتی ز نقش‌ها</p><p>وز چرخ بگذری چو گذشتی ز مه وشان</p><p>همیان چه می‌نهی به امانت به مفلسان</p><p>پا را چه می‌نهی تو به دندان گربشان</p><p>از نو چو میر گولان بستد کلاه و کفش</p><p>خواهی تو روستایی خواهی ز اکدشان</p><p>دانش سلاح توست و سلاح از نشان مرد</p><p>مردی چو نیست به که نباشد تو را نشان</p><p>دیگر مگو سخن که سخن ریگ آب توست</p><p>خورشید را نگر چو نه‌ای جنس اعمشان</p><h2><a id="poem-4673" href="https://ganjoor.net/moulavi/shams/ghazalsh/sh2049">غزل شمارهٔ ۲۰۴۹</a></h2>
<p>ای دم به دم مصور جان از درون تن</p><p>نزدیکتر ز فکرت این نکته‌ها به من</p><p>ز آینده و گذشته چرا یاد می‌کنم</p><p>که لذت زمانی و هم قبله زمن</p><p>جان حقایقی و خیالات دلربا</p><p>و آن نقش‌های مه که نگنجد در این دهن</p><h2><a id="poem-4674" href="https://ganjoor.net/moulavi/shams/ghazalsh/sh2050">غزل شمارهٔ ۲۰۵۰</a></h2>
<p>جانا بیار باده و بختم تمام کن</p><p>عیش مرا خجسته چو دارالسلام کن</p><p>زهره کمین کنیزک بزم و شراب توست</p><p>دفع کسوف دل کن و مه را غلام کن</p><p>همچون مسیح مایده از آسمان بیار</p><p>از نان و شوربا بشری را فطام کن</p><p>مشتی فسرده را به دم گرم بشکفان</p><p>مشتی گدای را شه بااحتشام کن</p><p>این روی پرگره را خندان و شاد کن</p><p>این عمر منقطع را عمری مدام کن</p><p>ای شوق هر دماغ سر عاشقان بخار</p><p>وی ذوق هر مقام بر ما مقام کن</p><p>آن خانه را که جام نباشد چو نیست نور</p><p>ما خانه ساختیم تو تدبیر جام کن</p><p>ما را وظیفه‌هاست ز لطف تو صد هزار</p><p>درمانده گشت دل که چه گوید کدام کن</p><p>خاموش کن که دوست مجیب است بی‌سال</p><p>نظاره کرم کن و ترک کلام کن</p><h2><a id="poem-4675" href="https://ganjoor.net/moulavi/shams/ghazalsh/sh2051">غزل شمارهٔ ۲۰۵۱</a></h2>
<p>می‌بینمت که عزم جفا می‌کنی مکن</p><p>عزم عتاب و فرقت ما می‌کنی مکن</p><p>در مرغزار غیرت چون شیر خشمگین</p><p>در خونم ای دو دیده چرا می‌کنی مکن</p><p>بخت مرا چو کلک نگون می‌کنی مکن</p><p>پشت مرا چو دال دوتا می‌کنی مکن</p><p>ای تو تمام لطف خدا و عطای او</p><p>خود را نکال و قهر خدا می‌کنی مکن</p><p>پیوند کرده‌ای کرم و لطف با دلم</p><p>پیوند کرده را چه جدا می‌کنی مکن</p><p>آن بیذقی که شاه شده‌ست از رخ خوشت</p><p>بازش به مات غم چه گدا می‌کنی مکن</p><p>آن بنده‌ای که بدر شد از پرتو رخت</p><p>چون ماه نو ز غصه دوتا می‌کنی مکن</p><p>گر گبر و مؤمن است چو کشته هوای توست</p><p>بر گبر کشته تو چه غزا می‌کنی مکن</p><p>بی‌هوش شو چو موسی و همچون عصا خموش</p><p>مانند طور تو چه صدا می‌کنی مکن</p>
</body></html>