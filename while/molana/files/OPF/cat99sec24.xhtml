<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3722" href="https://ganjoor.net/moulavi/shams/ghazalsh/sh1098">غزل شمارهٔ ۱۰۹۸</a></h2>
<p>آمدم من بی‌دل و جان ای پسر</p><p>رنگ من بین نقش برخوان ای پسر</p><p>نی غلط من نامدم تو آمدی</p><p>در وجود بنده پنهان ای پسر</p><p>همچو زر یک لحظه در آتش بخند</p><p>تا ببینی بخت خندان ای پسر</p><p>در خرابات دلم اندیشه‌هاست</p><p>در هم افتاده چو مستان ای پسر</p><p>پای دار و شور مستان گوش دار</p><p>در شکست و جست دربان ای پسر</p><p>آمدم و آوردمت آیینه‌ای</p><p>روی بین و رو مگردان ای پسر</p><p>کفر من آیینه ایمان توست</p><p>بنگر اندر کفر ایمان ای پسر</p><p>می‌زنم من نعره‌ها در خامشی</p><p>آمدم خاموش گویان ای پسر</p><h2><a id="poem-3723" href="https://ganjoor.net/moulavi/shams/ghazalsh/sh1099">غزل شمارهٔ ۱۰۹۹</a></h2>
<p>ای نهاده بر سر زانو تو سر</p><p>وز درون جان جمله باخبر</p><p>پیش چشمت سرکش روپوش نیست</p><p>آفرین‌ها بر صفای آن بصر</p><p>بحر خونست ای صنم آن چشم نیست</p><p>الحذر ای دل ز زخم آن نظر</p><p>در مژه او گر چه دل را مژده‌هاست</p><p>الحذر ای عاشقان از وی حذر</p><p>او به زیر کاه آب خفته‌ست</p><p>پا منه گستاخ ور نی رفت سر</p><p>خفته شکلی اصل هر بیدادیی</p><p>تا ز خوابش تو نخسپی ای پسر</p><p>پاره خواهم کرد من جامه ز تو</p><p>ای برادر پاره‌ای زین گرمتر</p><p>سرکه آشامی و گویی شهد کو</p><p>دست تو در زهر و گویی کو شکر</p><p>روح را عمریست صابون می‌زنی</p><p>یا تو را خود جان نبودست ای مگر</p><p>تا به کی صیقل زنی آیینه را</p><p>شرم بادت آخر از آیینه گر</p><p>سوی بحر شمس تبریزی گریز</p><p>تا برآرد ز آینه جانت گهر</p><h2><a id="poem-3724" href="https://ganjoor.net/moulavi/shams/ghazalsh/sh1100">غزل شمارهٔ ۱۱۰۰</a></h2>
<p>بس که می‌انگیخت آن مه شور و شر</p><p>بس که می‌کرد او جهان زیر و زبر</p><p>مر زبان را طاقت شرحش نماند</p><p>خیره گشته همچنین می‌کرد سر</p><p>ای بسا سر همچنین جنبان شده</p><p>با دهان خشک و با چشمان تر</p><p>در دو چشمش بین خیال یار ما</p><p>رقص رقصان در سواد آن بصر</p><p>من به سر گویم حدیثش بعد از این</p><p>من زبان بستم ز گفتن ای پسر</p><p>پیش او رو ای نسیم نرم رو</p><p>پیش او بنشین به رویش درنگر</p><p>تیز تیزش بنگر ای باد صبا</p><p>چشم و دل را پر کن از خوبی و فر</p><p>ور ببینی یار ما را روترش</p><p>پرده‌ای باشد ز غیرت در نظر</p><p>مو نباشد عکس مو باشد در آب</p><p>صورتی باشد ترش اندر شکر</p><p>توبه کردم از سخن این باز چیست</p><p>توبه نبود عاشقانش را مگر</p><p>توبه شیشه عشق او چون گازرست</p><p>پیش گازر چیست کار شیشه گر</p><p>بشکنم شیشه بریزم زیر پای</p><p>تا خلد در پای مرد بی‌خبر</p><p>شحنه یار ماست هر کو خسته شد</p><p>گو مرا بسته به پیش شحنه بر</p><p>شحنه را چاه زنخ زندان ماست</p><p>تا نهم زنجیر زلفش پای بر</p><p>بند و زندان خوش ای زنده دلان</p><p>خوش مرا عیشیست آن جا معتبر</p><p>گر چه می‌کاهم چو ماه از عشق او</p><p>گر چه می‌گردم چه گردون بر قمر</p><p>بعد من صد سال دیگر این غزل</p><p>چون جمال یوسفی باشد سمر</p><p>زانک دل هرگز نپوسد زیر خاک</p><p>این ز دل گفتم نگفتم از جگر</p><p>من چو داوودم شما مرغان پاک</p><p>وین غزل‌ها چون زبور مستطر</p><p>ای خدایا پر این مرغان مریز</p><p>چون به داوودند از جان یارگر</p><p>ای خدایا دست بر لب می‌نهم</p><p>تا نگویم زان چه گشتم مستتر</p><h2><a id="poem-3725" href="https://ganjoor.net/moulavi/shams/ghazalsh/sh1101">غزل شمارهٔ ۱۱۰۱</a></h2>
<p>نرم نرمک سوی رخسارش نگر</p><p>چشم بگشا چشم خمارش نگر</p><p>چون بخندد آن عقیق قیمتی</p><p>صد هزاران دل گرفتارش نگر</p><p>سر برآر از مستی و بیدار شو</p><p>کار و بار و بخت بیدارش نگر</p><p>اندرآ در باغ بی‌پایان دل</p><p>میوه شیرین بسیارش نگر</p><p>شاخه‌های سبز رقصانش ببین</p><p>لطف آن گل‌های بی‌خارش نگر</p><p>چند بینی صورت نقش جهان</p><p>بازگرد و سوی اسرارش نگر</p><p>حرص بین در طبع حیوان و نبات</p><p>بعد از آن سیری و ایثارش نگر</p><p>حرص و سیری صنعت عشقست و بس</p><p>گر ندیدی عشق را کارش نگر</p><p>گر ندیدی عشق رنگ آمیز را</p><p>رنگ روی عاشق زارش نگر</p><p>با چنین دشوار بازاری که اوست</p><p>با زر و بی‌زر خریدارش نگر</p><h2><a id="poem-3726" href="https://ganjoor.net/moulavi/shams/ghazalsh/sh1102">غزل شمارهٔ ۱۱۰۲</a></h2>
<p>عشق را با گفت و با ایما چه کار</p><p>روح را با صورت اسما چه کار</p><p>عاشقان گوی‌اند در چوگان یار</p><p>گوی را با دست و یا با پا چه کار</p><p>هر کجا چوگانش راند می‌رود</p><p>گوی را با پست و با بالا چه کار</p><p>آینه‌ست و مظهر روی بتان</p><p>با نکوسیماش و بدسیما چه کار</p><p>سوسمار از آب خوردن فارغست</p><p>مر ورا با چشمه و سقا چه کار</p><p>آن خیالی که ضمیر اوطان اوست</p><p>پاش را با مسکن و با جا چه کار</p><p>عیسیی که برگذشت او از اثیر</p><p>با غم سرماش و یا گرما چه کار</p><p>ای رسایل کشته با نادی غیب</p><p>رو تو را با گفت و با غوغا چه کار</p><h2><a id="poem-3727" href="https://ganjoor.net/moulavi/shams/ghazalsh/sh1103">غزل شمارهٔ ۱۱۰۳</a></h2>
<p>رفتم آن جا مست و گفتم ای نگار</p><p>چون مرا دیوانه کردی گوش دار</p><p>گفت بنگر گوش من در حلقه‌ایست</p><p>بسته ی آن حلقه شو چون گوشوار</p><p>زود بردم دست سوی حلقه‌اش</p><p>دست بر من زد که دست از من بدار</p><p>اندر این حلقه تو آنگه رَه بری</p><p>کز صفا دُرّی شوی تو شاهوار</p><p>حلقه ی زرین من وانگه شبه</p><p>کی رود بر چرخ عیسی با حمار</p><h2><a id="poem-3728" href="https://ganjoor.net/moulavi/shams/ghazalsh/sh1104">غزل شمارهٔ ۱۱۰۴</a></h2>
<p>باز شد در عاشقی بابی دگر</p><p>بر جمال یوسفی تابی دگر</p><p>مژده بیداران راه عشق را</p><p>آنک دیدم دوش من خوابی دگر</p><p>ساخته شد از برای طالبان</p><p>غیر این اسباب اسبابی دگر</p><p>ابرها گر می‌نبارد نقد شد</p><p>از برای زندگی آبی دگر</p><p>یارکان سرکش شدند و حق بداد</p><p>غیر این اصحاب اصحابی دگر</p><p>سبزه زار عشق را معمور کرد</p><p>عاشقان را دشت و دولابی دگر</p><p>وین جگرهایی که بد پرزخم عشق</p><p>شد درآویزان به قلابی دگر</p><p>عشق اگر بدنام گردد غم مخور</p><p>عشق دارد نام و القابی دگر</p><p>کفشگر گر خشم گیرد چاره شد</p><p>صوفیان را نعل و قبقابی دگر</p><p>گر نداند حرف صوفی دان که هست</p><p>دردهای عشق را بابی دگر</p><p>از هوای شمس دین آموختم</p><p>جانب تبریز آدابی دگر</p><h2><a id="poem-3729" href="https://ganjoor.net/moulavi/shams/ghazalsh/sh1105">غزل شمارهٔ ۱۱۰۵</a></h2>
<p>ای خیالت در دل من هر سحور</p><p>می‌خرامد همچو مه یک پاره نور</p><p>نقش خوبت در میان جان ما</p><p>آتش و شور افکند وانگه چه شور</p><p>آتشی کردی و گویی صبر کن</p><p>من ندانم صبر کردن در تنور</p><p>یاد داری کآمدی تو دوش مست</p><p>ماه بودی یا پری یا جان حور</p><p>آن سخن‌هایی که گفتی چون شکر</p><p>وان اشارت‌ها که می‌کردی ز دور</p><p>دست بر لب می‌زدی یعنی که تو</p><p>از برای این دل من برمشور</p><p>دست بر لب می‌نهی یعنی که صبر</p><p>با لب لعلت کجا ماند صبور</p><p>رو به بالا می‌کنی یعنی خدا</p><p>چشم بد را از جمالم دار دور</p><p>ای تو پاک از نقش‌ها وز روی تو</p><p>هر زمانی یوسفی اندر صدور</p><h2><a id="poem-3730" href="https://ganjoor.net/moulavi/shams/ghazalsh/sh1106">غزل شمارهٔ ۱۱۰۶</a></h2>
<p>راز را اندر میان نه وامگیر</p><p>بنده را هر لحظه از بالا مگیر</p><p>تو نکو دانی که هر چیز از کجاست</p><p>گر خطاها رفت آن از ما مگیر</p><p>روستایی گر بوم آن توام</p><p>روستایی خویش را رستا مگیر</p><p>چون مرا در عشق‌ست ا کرده‌ای</p><p>خود مرا شاگرد گیر ستا مگیر</p><p>تو مرا از ذوق می‌گیری گلو</p><p>تا بنالم گویمت آن جا مگیر</p><p>سوی بحرم کش که خاشاک توام</p><p>تو مرا خود لایق دریا مگیر</p><p>از الست آمد صلاح الدین تمام</p><p>تو ورا ز امروز و از فردا مگیر</p><h2><a id="poem-3731" href="https://ganjoor.net/moulavi/shams/ghazalsh/sh1107">غزل شمارهٔ ۱۱۰۷</a></h2>
<p>در چمن آیید و بربندید دید</p><p>تا نیفتد بر جماعت هر نظر</p><p>من زیان‌ها کرده‌ام من دیده‌ام</p><p>زخم‌ها از چشم هر بی‌پا و سر</p><p>چشم بد دیدیم ما کز زخم او</p><p>روسیه گردد عیان شمس و قمر</p><p>دور باد از رزم شیران چشم سگ</p><p>دور باد از مهد عیسی کون خر</p><p>تیر پرانست از چشم بدان</p><p>خلوت آمد تیر ایشان را سپر</p><p>لیک چشم نیک و بد آمیخته‌ست</p><p>قلب را هر کس بنشناسد ز زر</p><p>زاهدانش آه‌ها پنهان کنند</p><p>خلوتی جویند در وقت سحر</p><p>لیک این مستان به حکم خود نیند</p><p>نیستشان جز حفظ حق حصنی دگر</p><p>باد کم پران مزن لاف خوشی</p><p>باد آرد خاک و خس را در بصر</p><h2><a id="poem-3732" href="https://ganjoor.net/moulavi/shams/ghazalsh/sh1108">غزل شمارهٔ ۱۱۰۸</a></h2>
<p>ساقیا باده چون نار بیار</p><p>دفع غم را تو ز اسرار بیار</p><p>باده‌ای را که ز دل می‌جوشد</p><p>زود ای ساقی دلدار بیار</p><p>کافر عشق بیا باده ببین</p><p>نیست شو در می و اقرار بیار</p><p>ساقیا دست همه مستان گیر</p><p>همچنان جانب گلزار بیار</p><p>پیش این شاهد ما خوبان را</p><p>گردن بسته ز بلغار بیار</p><p>مؤمنان را همه عریان کردی</p><p>گروی نیز ز کفار بیار</p><p>شمس تبریز بگو دولت را</p><p>بپذیر اندک و بسیار بیار</p><h2><a id="poem-3733" href="https://ganjoor.net/moulavi/shams/ghazalsh/sh1109">غزل شمارهٔ ۱۱۰۹</a></h2>
<p>ساقیا باده گلرنگ بیار</p><p>داروی درد دل تنگ بیار</p><p>روز بزمست نه روز رزمست</p><p>خنجر جنگ ببر چنگ بیار</p><p>ای ز تو دردکشان دردکشان</p><p>دردیی که کندم دنگ بیار</p><p>من ز هر درد نمی‌گردم دنگ</p><p>دردی آن سره سرهنگ بیار</p><p>روز جامست نه نام و ناموس</p><p>نام از پیش ببر ننگ بیار</p><p>کیمیایی که کند سنگ عقیق</p><p>آزمون کن بر او سنگ بیار</p><p>صیقل آینه نه فلکست</p><p>ز امتحان آهن پرزنگ بیار</p><p>چشمه خضر تو را می‌خواند</p><p>که سبو کش دو سه فرسنگ بیار</p><p>پس گردن ز چه رو می‌خاری</p><p>نک ظفر هست تو آهنگ بیار</p><p>حرف رنگست اگر خوش بویست</p><p>جان بی‌صورت و بی‌رنگ بیار</p><p>کم کنی رنگ بیفزاید روح</p><p>بوی روح صنم شنگ بیار</p><p>لب ببند از دغل و از حیلت</p><p>جان بی‌حیلت و فرهنگ بیار</p><h2><a id="poem-3734" href="https://ganjoor.net/moulavi/shams/ghazalsh/sh1110">غزل شمارهٔ ۱۱۱۰</a></h2>
<p>از لب یار شکر را چه خبر</p><p>وز رخش شمس و قمر را چه خبر</p><p>با دمش باد بهاری چه زند</p><p>وز قدش سرو و شجر را چه خبر</p><p>گر جهان زیر و زبر گشت از او</p><p>عاشق زیر و زبر را چه خبر</p><p>چونک جان محرم اسرارش نیست</p><p>از رهش اهل خبر را چه خبر</p><p>گر چه نرگس نگرانست به باغ</p><p>از چمن نرگس تر را چه خبر</p><p>گفته هر قوم هم از مستی خویش</p><p>که ز ما قوم دگر را چه خبر</p><p>گفت چونی و دل تو چونست</p><p>از دل این خسته جگر را چه خبر</p><p>با ملک تاج و کمر گر به همند</p><p>از ملک تاج و کمر را چه خبر</p><p>کم کن این ناله که کس واقف نیست</p><p>ز آه عشاق سحر را چه خبر</p><h2><a id="poem-3735" href="https://ganjoor.net/moulavi/shams/ghazalsh/sh1111">غزل شمارهٔ ۱۱۱۱</a></h2>
<p>روزی خوشست رویت از نور روز خوشتر</p><p>باده نکوست لیکن ساقی ز می نکوتر</p><p>هر بسته‌ای که باشد امروز برگشاید</p><p>دل در مراد پیچد چون باز در کبوتر</p><p>هر بی‌دلی ز دلبر انصاف خود بیابد</p><p>هر تشنه‌ای نشیند بر آب حوض کوثر</p><p>هر دم دهد بت من نو ساغری به ساقی</p><p>کامروز بزم عامست این را به عاشقان بر</p><p>یک ساغر لطیفی کز غایت لطیفی</p><p>گویی همه شرابست خود نیست هیچ ساغر</p><h2><a id="poem-3736" href="https://ganjoor.net/moulavi/shams/ghazalsh/sh1112">غزل شمارهٔ ۱۱۱۲</a></h2>
<p>بر منبرست این دم مذکر مذکر</p><p>چون چشمه روانه مطهر مطهر</p><p>بر منبری بلندی دانای هوشمندی</p><p>بر پای منبر او مکرر مکرر</p><p>هر لفظ او جهانی روشن چو آسمانی</p><p>بگشاده در بیانی مقرر مقرر</p><p>زین گونه درگشایی داده تو را رهایی</p><p>از حبس خاکدانی مکدر مکدر</p><p>بنهاده نردبانی از صنعت زبانی</p><p>بر بام آسمانی مدور مدور</p><p>نور از درون هیزم بیرون کشید آتش</p><p>آتش ز خود نیامد منور منور</p><p>آتش به فعل مردم زاید ز سنگ و آهن</p><p>و اختر به امر زاید مدبر مدبر</p><p>مر هر پیمبری را بودست معجز نو</p><p>چون نیست معجزه او مشهر مشهر</p><p>مسعود از اوست نحسی فردوس از او است حبسی</p><p>محکوم از اوست نفسی مزور مزور</p><p>این منبر و مذکر در نفس توست در سر</p><p>اما در این طلب تو مقصر مقصر</p><h2><a id="poem-3737" href="https://ganjoor.net/moulavi/shams/ghazalsh/sh1113">غزل شمارهٔ ۱۱۱۳</a></h2>
<p>ای جان جان جان‌ها جانی و چیز دیگر</p><p>وی کیمیای کان‌ها کانی و چیز دیگر</p><p>ای آفتاب باقی وی ساقی سواقی</p><p>وی مشرب مذاقی آنی و چیز دیگر</p><p>ای مشعله یقین را وی پرورش زمین را</p><p>وی عقل اولین را ثانی و چیز دیگر</p><p>ای مظهر الهی وی فر پادشاهی</p><p>هر صنعتی که خواهی تانی و چیز دیگر</p><p>هر گون غرایبی را هر بوالعجایبی را</p><p>هر غیب و غایبی را دانی و چیز دیگر</p><p>زان عشق همچو افیون لیلی کنی و مجنون</p><p>ای از سنات گردون سانی و چیز دیگر</p><p>ای نور صدرها را اومید صبرها را</p><p>بر اوج ابرها را رانی و چیز دیگر</p><p>ای فخر انبیا را وی ذخر اولیا را</p><p>وی قصر اجتبا را بانی و چیز دیگر</p><p>ای گنج مغفرت را وی بحر مرحمت را</p><p>من غیر درگهت را شانی و چیز دیگر</p><p>چشمی که غیر رویت بیند ز بهر زینت</p><p>باشد در این جریمت زانی و چیز دیگر</p><p>ای اصل اصل مبدا وی دستگیر فردا</p><p>گشتم به دست سودا عانی و چیز دیگر</p><p>پرست این دهانم بر غیر تو نخوانم</p><p>چون هست غیر گوشت فانی و چیز دیگر</p><h2><a id="poem-3738" href="https://ganjoor.net/moulavi/shams/ghazalsh/sh1114">غزل شمارهٔ ۱۱۱۴</a></h2>
<p>ای محو عشق گشته جانی و چیز دیگر</p><p>ای آنک آن تو داری آنی و چیز دیگر</p><p>اسرار آسمان را و احوال این و آن را</p><p>از لوح نانبشته خوانی و چیز دیگر</p><p>هر دم ز خلق پرسی احوال عرش و کرسی</p><p>آن را و صد چنان را دانی و چیز دیگر</p><p>لعلیست بی‌نهایت در روشنی به غایت</p><p>آن لعل بی‌بها را کانی و چیز دیگر</p><p>حکمی که راند فرمان روز الست بر جان</p><p>آن جمله حکم‌ها را رانی و چیز دیگر</p><p>چشمی که دید آن رو گر عشق راند این سو</p><p>آن چشم نیست والله زانی و چیز دیگر</p><p>آن چشم احول آمد در گام اول آمد</p><p>کو گفت اولی را ثانی و چیز دیگر</p><p>هر کو بقا نیابد از شمس حق تبریز</p><p>او هست در حقایق فانی و چیز دیگر</p><h2><a id="poem-3739" href="https://ganjoor.net/moulavi/shams/ghazalsh/sh1115">غزل شمارهٔ ۱۱۱۵</a></h2>
<p>ای آینه فقیری جانی و چیز دیگر</p><p>وی آنک در ضمیری آنی و چیز دیگر</p><p>اسرار آسمان را اندیشه و نهان را</p><p>احوال این و آن را دانی و چیز دیگر</p><p>تاریخ برگذشته بر انسی و فرشته</p><p>خط‌های نانبشته خوانی و چیز دیگر</p><p>از غیب حصه‌ها را بدهی به مستحقان</p><p>وز سینه غصه‌ها را رانی و چیز دیگر</p><h2><a id="poem-3740" href="https://ganjoor.net/moulavi/shams/ghazalsh/sh1116">غزل شمارهٔ ۱۱۱۶</a></h2>
<p>هر کس به جنس خویش درآمیخت ای نگار</p><p>هر کس به لایق گهر خود گرفت یار</p><p>او را که داغ توست نیارد کسی خرید</p><p>آن کو شکار توست کسی چون کند شکار</p><p>ما را چو لطف روی تو بی‌خویشتن کند</p><p>ما را ز روی لطف تو بی‌خویشتن مدار</p><p>چون جنس همدگر بگرفتند جنس جنس</p><p>هر جنس جنس گوهر خود کرد اختیار</p><p>با غیر جنس اگر بنشیند بود نفاق</p><p>مانند آب و روغن و مانند قیر و قار</p><p>تا چون به جنس خویش رود از خلاف جنس</p><p>زین سوی تشنه‌تر شده باشد بدان کنار</p><p>هرکه از تو می‌گریزد با دیگری خوشست</p><p>و آنک از تو می‌رمد به کسی دارد او قرار</p><p>و آن کو ترش نشست به پیش تو همچو ابر</p><p>خندان دلست پیش دگر کس چو نوبهار</p><p>گویی که نیست از مه غیبم به جز دریغ</p><p>وز جام و خمر روح مرا نیست جز خمار</p><p>آن نای و نوش یاد نمی‌آیدت که تو</p><p>خوش می‌خوری ز دست یکی دیو سنگسار</p><p>صد جام درکشی ز کف دیو آنگهی</p><p>بینی ترش کنی بخور ای خام پخته خوار</p><p>این جا سرک فکنده و رویک ترش ولیک</p><p>آن جا چو اژدهای سیه فام کوهسار</p><p>با جنس همچو سوسن و با غیر جنس گنگ</p><p>با جنس خویش چون گل و با غیر جنس خار</p><p>رو رو به جمله خلق نتانی تو جنس بود</p><p>شاخی ز صد درخت نشد حامل ثمار</p><p>چون شاخ یک درخت شدی زان دگر ببر</p><p>جویای وصل این شده‌ای دست از آن بدار</p><p>گر زانک جنس مفخر تبریز گشت جان</p><p>احسنت ای ولایت و شاباش کار و بار</p><h2><a id="poem-3741" href="https://ganjoor.net/moulavi/shams/ghazalsh/sh1117">غزل شمارهٔ ۱۱۱۷</a></h2>
<p>دل ناظر جمال تو آن گاه انتظار</p><p>جان مست گلستان تو آن گاه خار خار</p><p>هر دم ز پرتو نظر او به سوی دل</p><p>حوریست بر یمین و نگاریست بر یسار</p><p>هر صبحدم که دام شب و روز بردریم</p><p>از دوست بوسه‌ای و ز ما سجده صد هزار</p><p>امسال حلقه ایست ز سودای عاشقان</p><p>گر نیست بازگشت در این عشق عمر پار</p><p>بنواز چنگ عشق تو به نغمات لم یزل</p><p>کز چنگ‌های عشق تو جانست تار تار</p><p>اندر هوای عشق تو از تابش حیات</p><p>بگرفته بیخ‌های درخت و دهد ثمار</p><p>غوطی بخورد جان به تک بحر و شد گهر</p><p>این بحر و این گهر ز پی لعل توست زار</p><p>از نغمه‌های طوطی شکرستان توست</p><p>در رقص شاخ بید و دو دستک زنان چنار</p><p>از بعد ماجرای صفا صوفیان عشق</p><p>گیرند یک دگر را چون مستیان کنار</p><p>مستانه جان برون جهد از وحدت الست</p><p>چون سیل سوی بحر نه آرام و نه قرار</p><p>جزوی چو تیر جسته ز قبضه کمان کل</p><p>او را نشانه نیست به جز کل و نی گذار</p><p>جانیست خوش برون شده از صد هزار پوست</p><p>در چاربالش ابد او راست کار و بار</p><p>جان‌های صادقان همه در وی زنند چنگ</p><p>تا بانوا شوند از آن جان نامدار</p><p>جان‌ها گرفته دامنش از عشق و او چو قطب</p><p>بگرفته دامن ازل محض مردوار</p><p>تبریز رو دلا و ز شمس حق این بپرس</p><p>تا بر براق سر معانی شوی سوار</p><h2><a id="poem-3742" href="https://ganjoor.net/moulavi/shams/ghazalsh/sh1118">غزل شمارهٔ ۱۱۱۸</a></h2>
<p>میر شکار من که مرا کرده‌ای شکار</p><p>بی‌تو نه عیش دارم و نه خواب و نه قرار</p><p>دلدار من تویی سر بازار من تویی</p><p>این جمله جور بر من مسکین روا مدار</p><p>ای آنک یار نیست تو را در جهان عشق</p><p>من در جهان فکنده که ای یار یار یار</p><p>درده از آن شراب که اول بداده‌ای</p><p>زان چشم‌های مست تو بشکن مرا خمار</p><p>از آسمان فرست شرابی کز آن شراب</p><p>اندر زمین نماند یک عقل هوشیار</p><p>روزی هزار کار برآری به یک نظر</p><p>آخر یکی نظر کن و این کار را برآر</p><h2><a id="poem-3743" href="https://ganjoor.net/moulavi/shams/ghazalsh/sh1119">غزل شمارهٔ ۱۱۱۹</a></h2>
<p>کس بی‌کسی نماند می‌دان تو این قدر</p><p>گر با یکی نسازی آید یکی دگر</p><p>زین خانه گر روم من و خانه تهی کنم</p><p>آید یکی دگر چو منی یا ز من بتر</p><p>میراث مانده است جهان از هزار قرن</p><p>چون شد به زیر خاک پدر شد پسر پدر</p><p>تنها نه آدمی حیوان نیز همچنین</p><p>ور نی ندیدی تو در آفاق جانور</p><p>شب آفتاب اگر برود هم ز بام چرخ</p><p>بر جای آفتاب ستاره‌ست یا قمر</p><p>گر ترک یک هنر بکند مرد طبع او</p><p>مشغول کار دیگر گشت و دگر هنر</p><p>زیرا که بر دل همه خلقان موکلیست</p><p>بی‌کارشان ندارد و بی‌یار و بی‌سفر</p><h2><a id="poem-3744" href="https://ganjoor.net/moulavi/shams/ghazalsh/sh1120">غزل شمارهٔ ۱۱۲۰</a></h2>
<p>مستیم و بیخودیم و جمال تو پرده در</p><p>زین پس مباش ماها در ابر و پرده در</p><p>ما جمع عاشقان تو خوش قد و قامتیم</p><p>ما را صلای فتنه و شور و هزار شر</p><p>خورشید تافتست ز روی تو چاشتگاه</p><p>در عشق قرص روی تو رفتیم بام بر</p><p>مستیست در سر از می و این تاب آفتاب</p><p>در سر بتافتست پس از دست رفت سر</p><p>ای مطرب هوای دل عاشقان روح</p><p>بنواز لحن جان که تننتن لطیفتر</p><p>تا جان‌ها ز خرقه تن‌ها برون شود</p><p>تا بر سرین خرقه رود جان باخبر</p><p>از جام صاف باده تو خاشاک جسم را</p><p>بردار تا نهیم به اقبال بر به بر</p><p>تا دیده‌ها گذاره شود از حجاب‌ها</p><p>تا وارهد ز خانه و مان و ز بام و در</p><p>سیمرغ جان و مفخر تبریز شمس دین</p><p>بیند هزار روضه و یابد هزار پر</p><h2><a id="poem-3745" href="https://ganjoor.net/moulavi/shams/ghazalsh/sh1121">غزل شمارهٔ ۱۱۲۱</a></h2>
<p>آمد بهار خرم و آمد رسول یار</p><p>مستیم و عاشقیم و خماریم و بی‌قرار</p><p>ای چشم و ای چراغ روان شو به سوی باغ</p><p>مگذار شاهدان چمن را در انتظار</p><p>اندر چمن ز غیب غریبان رسیده‌اند</p><p>رو رو که قاعدست که القادم یزار</p><p>گل از پی قدوم تو در گلشن آمدست</p><p>خار از پی لقای تو گشتست خوش عذار</p><p>ای سرو گوش دار که سوسن به شرح تو</p><p>سر تا به سر زبان شد بر طرف جویبار</p><p>غنچه گره گره شد و لطفت گره گشاست</p><p>از تو شکفته گردد و بر تو کند نثار</p><p>گویی قیامتست که برکرد سر ز خاک</p><p>پوسیدگان بهمن و دی مردگان پار</p><p>تخمی که مرده بود کنون یافت زندگی</p><p>رازی که خاک داشت کنون گشت آشکار</p><p>شاخی که میوه داشت همی‌نازد از نشاط</p><p>بیخی که آن نداشت خجل گشت و شرمسار</p><p>آخر چنین شوند درختان روح نیز</p><p>پیدا شود درخت نکوشاخ بختیار</p><p>لشکر کشیده شاه بهار و بساخت برگ</p><p>اسپر گرفته یاسمن و سبزه ذوالفقار</p><p>گویند سر بریم فلان را جو گندنا</p><p>آن را ببین معاینه در صنع کردگار</p><p>آری چو دررسد مدد نصرت خدا</p><p>نمرود را برآید از پشه‌ای دمار</p><h2><a id="poem-3746" href="https://ganjoor.net/moulavi/shams/ghazalsh/sh1122">غزل شمارهٔ ۱۱۲۲</a></h2>
<p>اندیشه را رها کن اندر دلش مگیر</p><p>زیرا برهنه‌ای تو و اندیشه زمهریر</p><p>اندیشه می‌کنی که رهی از زحیر و رنج</p><p>اندیشه کردن آمد سرچشمه زحیر</p><p>ز اندیشه‌ها برون دان بازار صنع را</p><p>آثار را نظاره کن ای سخره اثیر</p><p>آن کوی را نگر که پرد زو مصورات</p><p>وان جوی را کز او شد گردنده چرخ پیر</p><p>گلگونه‌ای کز اوست رخ دلبران چو گل</p><p>سرفتنه‌ای کز اوست رخ عاشقان زریر</p><p>خوش از عدم همی‌پرد این صد هزار مرغ</p><p>از یک کمان همی‌جهد این صد هزار تیر</p><p>بی‌چون و بی‌چگونه برون از رسوم و فهم</p><p>بی‌دست می‌سریشد در غیب صد خمیر</p><p>بی‌آتشی تنور دل و معده‌ها فروخت</p><p>نان بر دکان نهاده و خباز ما ستیر</p><p>از لوح خاک ساده دهد صد هزار نقش</p><p>وز جوش خون ماده دهد صد هزار شیر</p><p>شییء اللهی بگفتی و آمد ز چرخ بانگ</p><p>زنبیل برگشا که عطا آمد ای فقیر</p><p>زفت آمد آن نواله و زنبیل را درید</p><p>از مطبخ خدای نیاید صله حقیر</p><p>آن کس که من و سلوی بفرستد از هوا</p><p>و آنک از شکاف کوه برون می‌کشد بعیر</p><p>وان کو ز آب نطفه برآرد تهمتنی</p><p>وان کو ز خواب خفته گشاید ره مطیر</p><p>اندر عدم نماید هر لحظه صورتی</p><p>تا این خیالیان بشتابند در مسیر</p><p>فرمان کنم چو گفت خمش من خمش کنم</p><p>خود شرح این بگوید یک روز آن امیر</p><h2><a id="poem-3747" href="https://ganjoor.net/moulavi/shams/ghazalsh/sh1123">غزل شمارهٔ ۱۱۲۳</a></h2>
<p>پرده خوش آن بود کز پس آن پرده دار</p><p>با رخ چون آفتاب سایه نماید نگار</p><p>آید خورشیدوار ذره شود بی‌قرار</p><p>کان رخ همچون بهار از پس پرده مدار</p><p>خیز که این روز ماست روز دلفروز ماست</p><p>از جهت سوز ماست عشق چنین پرشرار</p><p>خیز که رستیم ما بند شکستیم ما</p><p>خیز که مستیم ما تا به ابد بی‌خمار</p><p>خیز که جان آمدست جان و جهان آمده است</p><p>دست زنان آمدست ای دل دستی برآر</p><p>آب حیات آمدست روز نجات آمدست</p><p>قند و نبات آمدست ای صنم قندبار</p><p>بنده آن پرده‌ام گوش گران کرده‌ام</p><p>تا که به گوشم دهان آرد آن پرده دار</p><p>مکر مرا چون بدید مکر دگر او پزید</p><p>آمد و گوشم گزید گفت هلا ای عیار</p><p>بی‌ادبی هم نکوست کان سبب جنگ اوست</p><p>سر نکشم من ز دوست بهر چنین کار و بار</p><p>جنگ تو است این حیات زانک ندارد ثبات</p><p>جنگ تو خوش چون نبات صلح تو خود زینهار</p><h2><a id="poem-3748" href="https://ganjoor.net/moulavi/shams/ghazalsh/sh1124">غزل شمارهٔ ۱۱۲۴</a></h2>
<p>تاخت رخ آفتاب گشت جهان مست وار</p><p>بر مثل ذره‌ها رقص کنان پیش یار</p><p>شاه نشسته به تخت عشق گرو کرده رخت</p><p>رقص کنان هر درخت دست زنان هر چنار</p><p>از قدح جام وی مست شده کو و کی</p><p>گرم شده جام دی سرد شده جان نار</p><p>روح بشارت شنید پرده جان بردرید</p><p>رایت احمد رسید کفر بشد زار زار</p><p>بانگ زده آن هما هر کی که هست از شما</p><p>دور شو از عشق ما تا نشوی دلفکار</p><p>گفته دل من بدو کای صنم تندخو</p><p>چون برهد آن که او گشت به زخمت شکار</p><p>عشق چو ابر گران ریخت بر این و بر آن</p><p>شد طرفی زعفران شد طرفی لاله زار</p><p>آب منی همچو شیر بعد زمانی یسیر</p><p>زاد یکی همچو قیر وان دگری همچو قار</p><p>منکر شه کور زاد بی‌خبر و کور باد</p><p>از شه ما شمس دین در تبریز افتخار</p><h2><a id="poem-3749" href="https://ganjoor.net/moulavi/shams/ghazalsh/sh1125">غزل شمارهٔ ۱۱۲۵</a></h2>
<p>چون سر کس نیستت فتنه مکن دل مبر</p><p>چونک ببردی دلی باز مرانش ز در</p><p>چشم تو چون رهزند ره زده را ره نما</p><p>زلفت اگر سر کشد عشوه هندو مخر</p><p>عشق بود گلستان پرورش از وی ستان</p><p>از شجره فقر شد باغ درون پرثمر</p><p>جمله ثمر ز آفتاب پخته و شیرین شود</p><p>خواب و خورم را ببر تا برسم نزد خور</p><p>طبع جهان کهنه دان عاشق او کهنه دوز</p><p>تازه و ترست عشق طالب او تازه تر</p><p>عشق برد جوبجو تا لب دریای هو</p><p>کهنه خران را بگو اسکی ببج کآمده ور</p><p>هر کس یاری گزید دل سوی دلبر پرید</p><p>نحس قرین زحل شمس قرین قمر</p><p>دل خود از این عام نیست با کسش آرام نیست</p><p>گر تو قلندردلی نیست قلندر بشر</p><p>تن چو ز آب منیست آب به پستی رود</p><p>اصل دل از آتشست او نرود جز زبر</p><p>غیر دل و غیر تن هست تو را گوهری</p><p>بی‌خبری زان گهر تا نشوی بی‌خبر</p><h2><a id="poem-3750" href="https://ganjoor.net/moulavi/shams/ghazalsh/sh1126">غزل شمارهٔ ۱۱۲۶</a></h2>
<p>سست مکن زه که من تیر توام چارپر</p><p>روی مگردان که من یک دله‌ام نی دوسر</p><p>از تو زدن تیغ تیز وز دل و جان صد رضا</p><p>یک سخنم چون قضا نی اگرم نی مگر</p><p>گر بکشی ذوالفقار ثابتم و پایدار</p><p>نی بگریزم چو باد نی بمرم چون شرر</p><p>جان بسپارم به تیغ هیچ نگویم دریغ</p><p>از جهت زخم تیغ ساخت حقم چون سپر</p><p>تیغ زن ای آفتاب گردن شب را به تاب</p><p>ظلمت شب‌ها ز چیست کوره خاک کدر</p><p>معدن صبرست تن معدن شکر است دل</p><p>معدن خنده‌ست شش معدن رحمت جگر</p><p>بر سر من چون کلاه ساز شها تختگاه</p><p>در بر خود چون قبا تنگ بگیرم به بر</p><p>گفت کسی عشق را صورت و دست از کجا</p><p>منبت هر دست و پا عشق بود در صور</p><p>نی پدر و مادرت یک دمه‌ای عشق باخت</p><p>چونک یگانه شدند چون تو کسی کرد سر</p><p>عشق که بی‌دست او دست تو را دست ساخت</p><p>بی‌سر و دستش مبین شکل دگر کن نظر</p><p>رنگ همه روی‌ها آب همه جوی‌ها</p><p>مفخر تبریز دان شمس حق ای دیده ور</p><h2><a id="poem-3751" href="https://ganjoor.net/moulavi/shams/ghazalsh/sh1127">غزل شمارهٔ ۱۱۲۷</a></h2>
<p>وجهک مثل القمر قلبک مثل الحجر</p><p>روحک روح البقا حسنک نور البصر</p><p>دشمن تو در هنر شد به مثل دم خر</p><p>چند بپیماییش نیست فزون کم شمر</p><p>اقسم بالعادیات احلف بالموریات</p><p>غیرک یا ذا الصلات فی نظری کالمدر</p><p>هر که به جز عاشقست در ترشی لایقست</p><p>لایق حلوا شکر لایق سرکا کبر</p><p>هجرک روحی فداک زلزلنی فی هواک</p><p>کل کریم سواک فهو خداع غرر</p><p>چون سر کس نیستت فتنه مکن دل مبر</p><p>چونک ببردی دلی بازمرانش ز در</p><p>چشم تو چون رهزند ره زده را ره نما</p><p>زلف تو چون سر کشد عشوه هندو مخر</p><p>عشق بود دلستان پرورش دوستان</p><p>سبز و شکفته کند جان تو را چون شجر</p><p>عشق خوش و تازه رو طالب او تازه تر</p><p>شکل جهان کهنه‌ای عاشق او کهنه خر</p><p>عشق خران جو به جو تا لب دریای هو</p><p>کهنه خران کو به کو اسکی ببج کمده ور</p><h2><a id="poem-3752" href="https://ganjoor.net/moulavi/shams/ghazalsh/sh1128">غزل شمارهٔ ۱۱۲۸</a></h2>
<p>بر سر ره دیدمش تیزروان چون قمر</p><p>گفتم بهر خدا یک دمه آهسته تر</p><p>یک دم ای ماه وش اسب و عنان را بکش</p><p>ای تو چو خورشید و خور سایه ز ما زو مبر</p><p>گفت منم آفتاب نیست تو را تاب تاب</p><p>زانک ز یک تاب من از تو نماند اثر</p><p>زانک تو در سردسیر داشته‌ای رخت خشک</p><p>خشک لب و چشم تر بوده‌ای از خشک و تر</p><p>برج من آن سوترست دور ز خشک و ترست</p><p>نیک عجب گوهرست نیک پر از شور و شر</p><p>از پس چندین حجاب چاک زدستی تو جیب</p><p>از پس پرده تو را یاوه شده پا و سر</p><p>جانب تبریز تاز جانب شمع طراز</p><p>شمس حق سرفراز تا شودت زیب و فر</p><h2><a id="poem-3753" href="https://ganjoor.net/moulavi/shams/ghazalsh/sh1129">غزل شمارهٔ ۱۱۲۹</a></h2>
<p>عمر که بی‌عشق رفت هیچ حسابش مگیر</p><p>آب حیاتست عشق در دل و جانش پذیر</p><p>هر که جزِ عاشقان ماهی بی‌آب دان</p><p>مرده و پژمرده است گر چه بود او وزیر</p><p>عشق چو بگشاد رخت سبز شود هر درخت</p><p>برگ جوان بردمد هر نفس از شاخ پیر</p><p>هر که شود صید عشق کی شود او صید مرگ</p><p>چون سپرش مه بود کی رسدش زخم تیر</p><p>سر ز خدا تافتی هیچ رهی یافتی</p><p>جانب ره بازگرد یاوه مرو خیر خیر</p><p>تنگ شکر خر بلاش ور نخری سرکه باش</p><p>عاشق این میر شو ور نشوی رو بمیر</p><p>جمله جان‌های پاک گشته اسیران خاک</p><p>عشق فروریخت زر تا برهاند اسیر</p><p>ای که به زنبیل تو هیچ کسی نان نریخت</p><p>در بن زنبیل خود هم بطلب ای فقیر</p><p>چست شو و مرد باش حق دهدت صد قماش</p><p>خاک سیه گشت زر خون سیه گشت شیر</p><p>مفخر تبریزیان شمس حق و دین بیا</p><p>تا برهد پای دل ز آب و گل همچو قیر</p><h2><a id="poem-3754" href="https://ganjoor.net/moulavi/shams/ghazalsh/sh1130">غزل شمارهٔ ۱۱۳۰</a></h2>
<p>آید هر دم رسول از طرف شهر یار</p><p>با فرح وصل دوست با قدح شهریار</p><p>دست زنان عقل کل رقص کنان جزو و کل</p><p>سجده کنان سرو و گل بر طرف سبزه زار</p><p>بحر از این دم به جوش کوه از این لعل پوش</p><p>نوح از این در خروش روح از این شرمسار</p><p>ای خرد دوربین ساقی چون حور بین</p><p>باده منصور بین جان و دلی بی‌قرار</p><p>بشنو از چپ و راست مژده سعادت تو راست</p><p>بخت صفا در صفاست تا تو توی اختیار</p><p>پرده گردون بدر نعمت جنت بخور</p><p>آب بزن بر جگر حور بکش در کنار</p><p>هر چه بر اصحاب حال باشد اول خیال</p><p>گردد آخر وصال چونک درآید نگار</p><h2><a id="poem-3755" href="https://ganjoor.net/moulavi/shams/ghazalsh/sh1131">غزل شمارهٔ ۱۱۳۱</a></h2>
<p>گفت لبم چون شکر ارزد گنج گهر</p><p>آه ندارم گهر گفت نداری بخر</p><p>از گهرم دام کن ور نبود وام کن</p><p>خانه غلط کرده‌ای عاشق بی‌سیم و زر</p><p>آمده‌ای در قمار کیسه پرزر بیار</p><p>ور نه برو از کنار غصه و زحمت ببر</p><p>راه زنانیم ما جامه کنانیم ما</p><p>گر تو ز مایی درآ کاسه بزن کوزه خور</p><p>دام همه ما دریم مال همه ما خوریم</p><p>از همه ما خوشتریم کوری هر کور و کر</p><p>جامه خران دیگرند جامه دران دیگرند</p><p>جامه دران برکنند سبلت هر جامه خر</p><p>سبلت فرعون تن موسی جان برکند</p><p>تا همه تن جان شود هر سر مو جانور</p><p>در ره عشاق او روی معصفر شناس</p><p>گوهر عشق اشک دان اطلس خون جگر</p><p>قیمت روی چو زر چیست بگو لعل یار</p><p>قیمت اشک چو در چیست بگو آن نظر</p><p>بنده آن ساقیم تا به ابد باقیم</p><p>عالم ما برقرار عالمیان برگذر</p><p>هر کی بزاد او بمرد جان به موکل سپرد</p><p>عاشق از کس نزاد عشق ندارد پدر</p><p>گر تو از این رو نه‌ای همچو قفا پس نشین</p><p>ور تو قفا نیستی پیش درآ چون سپر</p><p>چون سپر بی‌خبر پیش درآ و ببین</p><p>از نظر زخم دوست باخبران بی‌خبر</p><h2><a id="poem-3756" href="https://ganjoor.net/moulavi/shams/ghazalsh/sh1132">غزل شمارهٔ ۱۱۳۲</a></h2>
<p>چون سر کس نیستت فتنه مکن دل مبر</p><p>چونک ببردی دلی پرده او را مدر</p><p>چشم تو چون رهزند ره زده را ره نما</p><p>زلف تو چون سر کشد عشوه هندو مخر</p><p>عشق بود دلستان پرورش دوستان</p><p>سبز و شکفته کند باغ تو را چون شجر</p><p>وجهک وجه القمر قلبک مثل الحجر</p><p>روحک روح البقا حسنک نور البصر</p><p>عشق خران جو به جو تا لب دریای هو</p><p>کهنه خران کو به کو اسکی ببج کآمدور</p><p>دشمن ما در هنر شد به مثل دنب خر</p><p>چند بپیماییش نیست فزون کم شمر</p><p>اقسم بالعادیات احلف بالموریات</p><p>غیرک یا ذالصلات فی نظری کالمدر</p><p>هر که به جز عاشق است در ترشی لایقست</p><p>لایق حلوا شکر لایق سرکا کبر</p><p>هجرک روحی فداک زلزلنی فی هواک</p><p>کل کریم سواک فهو خداع غرر</p><p>عشق خوش و تازه رو عاشق او تازه تر</p><p>شکل جهان کهنه‌ای عاشق او کهنه تر</p><h2><a id="poem-3757" href="https://ganjoor.net/moulavi/shams/ghazalsh/sh1133">غزل شمارهٔ ۱۱۳۳</a></h2>
<p>نه در وفات گذارد نه در جفا دلدار</p><p>نه منکرت بگذارد نه بر سر اقرار</p><p>به هر کجا که نهی دل به قهر برکندت</p><p>به هیچ جای منه دل دلا و پا مفشار</p><p>به شب قرار نهی روز آن بگرداند</p><p>بگیر عبرت از این اختلاف لیل و نهار</p><p>ز جهل توبه و سوگند می‌تند غافل</p><p>چه حیله دارد مقهور در کف قهار</p><p>برادرا سر و کار تو با کی افتادست</p><p>کز اوست بی‌سر و پا گشته گنبد دوار</p><p>برادرا تو کجا خفته‌ای نمی‌دانی</p><p>که بر سر تو نشستست افعی بیدار</p><p>چه خواب‌هاست که می‌بینی ای دل مغرور</p><p>چه دیگ بهر تو پختست پیر خوان سالار</p><p>هزار تاجر بر بوی سود شد به سفر</p><p>ببرد دمدمه حکم حق ز جانش قرار</p><p>چنانش کرد که در شهرها نمی‌گنجید</p><p>ملول شد ز بیابان و رفت سوی بحار</p><p>رود که گیرد مرجان ولیک بدهد جان</p><p>که در کمین بنشستست بر رهش جرار</p><p>دوید در پی آب و نیافت غیر سراب</p><p>دوید در پی نور و نیافت الا نار</p><p>قضا گرفته دو گوشش کشان کشان که بیا</p><p>چنین کشند به سوی جوال گوش حمار</p><p>بتر ز گاوی کاین چرخ را نمی‌بینی</p><p>که گردن تو ببستست از برای دوار</p><p>در این دوار طبیبان همه گرفتارند</p><p>کز این دوار بود مست کله بیمار</p><p>به بر و بحر و به دشت و به کوه می‌کشدش</p><p>که تا کجاش دراند به پنجه شیر شکار</p><p>ولیک عاشق حق را چو بردراند شیر</p><p>هلا دریدن او را چو دیگران مشمار</p><p>دل و جگر چو نیابد درونه تن او</p><p>همان کسی که دریدش همو شود معمار</p><p>چو در حیات خود او کشته گشت در کف عشق</p><p>به امر موتوا من قبل ان تموتوا زار</p><p>که بی‌دلست و جگرخون عاشقست یقین</p><p>شکار را ندرانید هیچ شیر دو بار</p><p>وگر درید به سهوش بدوزدش در حال</p><p>در او دمد دم جان و بگیردش به کنار</p><p>حرام کرد خدا شحم و لحم عاشق را</p><p>که تا طمع نکند در فناش مردم خوار</p><p>تو عشق نوش که تریاق خاک فاروقیست</p><p>که زهر زهره ندارد که دم زند ز ضرار</p><p>سخن رسید به عشق و همی‌جهد دل من</p><p>کجا جهد ز چنین زخم بی‌محابا تار</p><p>چو قطب می‌نجهد از میان دور فلک</p><p>کجا جهد تو بگو نقطه از چنین پرگار</p><p>خموش باش که این هم کشاکش قدرست</p><p>تو را به شعر و به اطلس مرا سوی اشعار</p><h2><a id="poem-3758" href="https://ganjoor.net/moulavi/shams/ghazalsh/sh1134">غزل شمارهٔ ۱۱۳۴</a></h2>
<p>چرا ز قافله یک کس نمی‌شود بیدار</p><p>که رخت عمر ز کی باز می‌برد طرار</p><p>چرا ز خواب و ز طرار می‌نیازاری</p><p>چرا از او که خبر می‌کند کنی آزار</p><p>تو را هر آنک بیازرد شیخ و واعظ توست</p><p>که نیست مهر جهان را چو نقش آب قرار</p><p>یکی همیشه همی‌گفت راز با خانه</p><p>مشو خراب به ناگه مرا بکن اخبار</p><p>شبی به ناگه خانه بر او فرود آمد</p><p>چه گفت گفت کجا شد وصیت بسیار</p><p>نگفتمت خبرم کن تو پیش از افتادن</p><p>که چاره سازم من با عیال خود به فرار</p><p>خبر نکردی ای خانه کو حق صحبت</p><p>فروفتادی و کشتی مرا به زاری زار</p><p>جواب گفت مر او را فصیح آن خانه</p><p>که چند چند خبر کردمت به لیل و نهار</p><p>بدان طرف که دهان را گشادمی بشکاف</p><p>که قوتم برسیدست وقت شد هش دار</p><p>همی‌زدی به دهانم ز حرص مشتی گل</p><p>شکاف‌ها همی‌بستی سراسر دیوار</p><p>ز هر کجا که گشادم دهان فروبستی</p><p>نهشتیم که بگویم چه گویم ای معمار</p><p>بدان که خانه تن توست و رنج‌ها چو شکاف</p><p>شکاف رنج به دارو گرفتی ای بیمار</p><p>مثال کاه و گلست آن مزوره و معجون</p><p>هلا تو کاه گل اندر شکاف می‌افشار</p><p>دهان گشاید تن تا بگویدت رفتم</p><p>طبیب آید و بندد بر او ره گفتار</p><p>خمار درد سرت از شراب مرگ شناس</p><p>مده شراب بنفشه بهل شراب انار</p><p>وگر دهی تو به عادت دهش که روپوشست</p><p>چه روی پوشی زان کوست عالم الاسرار</p><p>بخور شراب انابت بساز قرص ورع</p><p>ز توبه ساز تو معجون غذا ز استغفار</p><p>بگیر نبض دل و دین خود ببین چونی</p><p>نگاه کن تو به قاروره عمل یک بار</p><p>به حق گریز که آب حیات او دارد</p><p>تو زینهار از او خواه هر نفس زنهار</p><p>اگر کیست بگوید که خواست فایده نیست</p><p>بگو که خواست از او خاست چون بود بی‌کار</p><p>مرید چیست به تازی مرید خواهنده</p><p>مرید از آن مرادست و صید از آن شکار</p><p>اگر نخواست مرا پس چرام خواهان کرد</p><p>که زرد کرد رخم را فراق آن رخسار</p><p>وگر نه غمزه او زد به تیغ عشق مرا</p><p>چراست این دل من خون و چشم من خونبار</p><p>خزان مرید بهارست زرد و آه کنان</p><p>نه عاقبت به سر او رسید شیخ بهار</p><p>چو زنده گشت مرید بهار و مرده نماند</p><p>مرید حق ز چه ماند میان ره مردار</p><p>به سوی باغ بیا و جزای فعل ببین</p><p>شکوفه لایق هر تخم پاک در اظهار</p><p>چو واعظان خضرکسوه بهار ای جان</p><p>زبان حال گشا و خموش باش ای یار</p><h2><a id="poem-3759" href="https://ganjoor.net/moulavi/shams/ghazalsh/sh1135">غزل شمارهٔ ۱۱۳۵</a></h2>
<p>بیار ساقی بادت فدا سر و دستار</p><p>ز هر کجا که دهد دست جام جان دست آر</p><p>درآی مست و خرامان و ساغر اندر دست</p><p>روا مبین چو تو ساقی و ما چنین هشیار</p><p>بیار جام که جانم ز آرزومندی</p><p>ز خویش نیز برآمد چه جای صبر و قرار</p><p>بیار جام حیاتی که هم مزاج توست</p><p>که مونس دل خسته‌ست و محرم اسرار</p><p>از آن شراب که گر جرعه‌ای از او بچکد</p><p>ز خاک شوره بروید همان زمان گلزار</p><p>شراب لعل که گر نیم شب برآرد جوش</p><p>میان چرخ و زمین پر شود از او انوار</p><p>زهی شراب و زهی ساغر و زهی ساقی</p><p>که جان‌ها و روان‌ها نثار باد نثار</p><p>بیا که در دل من رازهای پنهانست</p><p>شراب لعل بگردان و پرده‌ای مگذار</p><p>مرا چو مست کنی آنگهی تماشا کن</p><p>که شیرگیر چگونست در میان شکار</p><p>تبارک الله آن دم که پر شود مجلس</p><p>ز بوی جام و ز نور رخ چنان دلدار</p><p>هزار مست چو پروانه جانب آن شمع</p><p>نهاده جان به طبق بر که این بگیر و بیار</p><p>ز مطربان خوش آواز و نعره مستان</p><p>شراب در رگ خمار گم کند رفتار</p><p>ببین به حال جوانان کهف کان خوردند</p><p>خراب سیصد و نه سال مست اندر غار</p><p>چه باده بود که موسی به ساحران درریخت</p><p>که دست و پای بدادند مست و بیخودوار</p><p>زنان مصر چه دیدند بر رخ یوسف</p><p>که شرحه شرحه بریدند ساعد چو نگار</p><p>چه ریخت ساقی تقدیس بر سر جرجیس</p><p>که غم نخورد و نترسید ز آتش کفار</p><p>هزار بارش کشتند و پیشتر می‌رفت</p><p>که مستم و خبرم نیست از یکی و هزار</p><p>صحابیان که برهنه به پیش تیغ شدند</p><p>خراب و مست بدند از محمد مختار</p><p>غلط محمد ساقی نبود جامی بود</p><p>پر از شراب و خدا بود ساقی ابرار</p><p>کدام شربت نوشید پوره ادهم</p><p>که مست وار شد از ملک و مملکت بیزار</p><p>چه سکر بود که آواز داد سبحانی</p><p>که گفت رمز اناالحق و رفت بر سر دار</p><p>به بوی آن می‌شد آب روشن و صافی</p><p>چو مست سجده کنان می‌رود به سوی بحار</p><p>ز عشق این می خاکست گشته رنگ آمیز</p><p>ز تف این می آتش فروخت خوش رخسار</p><p>وگر نه باد چرا گشت همدم و غماز</p><p>حیات سبزه و بستان و دفتر گفتار</p><p>چه ذوق دارند این چار اصل ز آمیزش</p><p>نبات و مردم و حیوان نتیجه این چار</p><p>چه بی‌هشانه میی دارد این شب زنگی</p><p>که خلق را به یکی جام می‌برد از کار</p><p>ز لطف و صنعت صانع کدام را گویم</p><p>که بحر قدرت او را پدید نیست کنار</p><p>شراب عشق بنوشیم و بار عشق کشیم</p><p>چنانک اشتر سرمست در میان قطار</p><p>نه مستیی که تو را آرزوی عقل آید</p><p>ز مستی که کند روح و عقل را بیدار</p><p>ز هر چه دارد غیر خدا شکوفه کند</p><p>از آنک غیر خدا نیست جز صداع و خمار</p><p>کجا شراب طهور و کجا می انگور</p><p>طهور آب حیاتست و آن دگر مردار</p><p>دمی چو خوک و زمانی چو بوزنه کندت</p><p>به آب سرخ سیه روی گردی آخر کار</p><p>دلست خنب شراب خدا سرش بگشا</p><p>سرش به گل بگرفتست طبع بدکردار</p><p>چو اندکی سر خم را ز گل کنی خالی</p><p>برآید از سر خم بو و صد هزار آثار</p><p>اگر درآیم کآثار آن فروشمرم</p><p>شمار آن نتوان کرد تا به روز شمار</p><p>چو عاجزیم بلا احصیی فرود آریم</p><p>چو گشت وقت فروداشت جام جان بردار</p><p>درآ به مجلس عشاق شمس تبریزی</p><p>که آفتاب از آن شمس می‌برد انوار</p><h2><a id="poem-3760" href="https://ganjoor.net/moulavi/shams/ghazalsh/sh1136">غزل شمارهٔ ۱۱۳۶</a></h2>
<p>نبشتست خدا گرد چهره دلدار</p><p>خطی که فاعتبروا منه یا اولی الابصار</p><p>چو عشق مردم خوارست مردمی باید</p><p>که خویش لقمه کند پیش عشق مردم خوار</p><p>تو لقمه ترشی دیر دیر هضم شوی</p><p>ولیست لقمه شیرین نوش نوش گوار</p><p>تو لقمه‌ای بشکن زانک آن دهان تنگست</p><p>سه پیل هم نخورد مر تو را مگر به سه بار</p><p>به پیش حرص تو خود پیل لقمه‌ای باشد</p><p>تویی چو مرغ ابابیل پیل کرده شکار</p><p>تو زاده عدمی آمده ز قحط دراز</p><p>تو را چه مرغ مسمن غذا چه کژدم و مار</p><p>به دیگ گرم رسیدی گهی دهان سوزی</p><p>گهی سیاه کنی جامه و لب و دستار</p><p>به هیچ سیر نگردی چو معده دوزخ</p><p>مگر که بر تو نهد پای خالق جبار</p><p>چنانک بر سر دوزخ قدم نهد خالق</p><p>ندا کند که شدم سیر هین قدم بردار</p><p>خداست سیرکن چشم اولیا و خواص</p><p>که رسته‌اند ز خویش و ز حرص این مردار</p><p>نه حرص علم و هنر ماندشان نه حرص بهشت</p><p>نجوید او خر و اشتر که هست شیرسوار</p><p>خموش اگر شمرم من عطا و بخشش‌هاش</p><p>از آن شمار شود گیج و خیره روز شمار</p><p>بیا تو مفخر تبریز شمس دین به حق</p><p>کمینه چاکر تو شمس گنبد دوار</p><h2><a id="poem-3761" href="https://ganjoor.net/moulavi/shams/ghazalsh/sh1137">غزل شمارهٔ ۱۱۳۷</a></h2>
<p>شدست نور محمد هزار شاخ هزار</p><p>گرفته هر دو جهان از کنار تا به کنار</p><p>اگر حجاب بدرد محمد از یک شاخ</p><p>هزار راهب و قسیس بردرد زنار</p><p>تو را اگر سر کارست روزگار مبر</p><p>شکار شو نفسی و دمی بگیر شکار</p><p>تو را سعادت بادا که ما ز دست شدیم</p><p>ز دست رفتن این بار نیست چون هر بار</p><p>پریر یار مرا گفت کاین جهان بلاست</p><p>بگفتمش که ولیکن نه چون تو بی‌زنهار</p><p>جواب داد تو باری چرا زنی تشنیع</p><p>که پات خار ندید و سرت نیافت خمار</p><p>بگفتمش که بلی لیک هم مگیر مرا</p><p>نیاحتی که کنم وفق نوحه اغیار</p><p>چو میرخوان توام ترش بنهم و شیرین</p><p>که هر کسی بخورد بای خود ز خوان کبار</p><p>به سوزنی که دهان‌ها بدوخت در رمضان</p><p>بیا بدوز دهانم که سیرم از گفتار</p><p>ولی چو جمله دهانم کدام را دوزی</p><p>نیم چو سوزن کو را بود یکی سوفار</p><p>خیار امت محتاج شمس تبریزند</p><p>شکافت خربزه زین غم چه جای خیر و خیار</p><h2><a id="poem-3762" href="https://ganjoor.net/moulavi/shams/ghazalsh/sh1138">غزل شمارهٔ ۱۱۳۸</a></h2>
<p>چه مایه رنج کشیدم ز یار تا این کار</p><p>بر آب دیده و خون جگر گرفت قرار</p><p>هزار آتش و دود و غمست و نامش عشق</p><p>هزار درد و دریغ و بلا و نامش یار</p><p>هر آنک دشمن جان خودست بسم الله</p><p>صلای دادن جان و صلای کشتن زار</p><p>به من نگر که مرا او به صد چنین ارزد</p><p>نترسم و نگریزم ز کشتن دلدار</p><p>چو آب نیل دو رو دارد این شکنجه عشق</p><p>به اهل خویش چو آب و به غیر او خون خوار</p><p>چو عود و شمع نسوزد چه قیمتش باشد</p><p>که هیچ فرق نماند ز عود و کنده خار</p><p>چو زخم تیغ نباشد به جنگ و نیزه و تیر</p><p>چه فرق حیز و مخنث ز رستم و جاندار</p><p>به پیش رستم آن تیغ خوشتر از شکرست</p><p>نثار تیر بر او لذیذتر ز نثار</p><p>شکار را به دو صد ناز می‌برد این شیر</p><p>شکار در هوس او دوان قطار قطار</p><p>شکار کشته به خون اندرون همی‌زارد</p><p>که از برای خدایم بکش تو دیگربار</p><p>دو چشم کشته به زنده بدان همی‌نگرد</p><p>که ای فسرده غافل بیا و گوش مخار</p><p>خمش خمش که اشارات عشق معکوسست</p><p>نهان شوند معانی ز گفتن بسیار</p><h2><a id="poem-3763" href="https://ganjoor.net/moulavi/shams/ghazalsh/sh1139">غزل شمارهٔ ۱۱۳۹</a></h2>
<p>مجوی شادی چون در غمست میل نگار</p><p>که در دو پنجه شیری تو ای عزیز شکار</p><p>اگر چه دلبر ریزد گلابه بر سر تو</p><p>قبول کن تو مر آن را به جای مشک تتار</p><p>درون تو چو یکی دشمنیست پنهانی</p><p>بجز جفا نبود هیچ دفع آن سگسار</p><p>کسی که بر نمدی چوب زد نه بر نمدست</p><p>ولی غرض همه تا آن برون شود ز غبار</p><p>غبارهاست درون تو از حجاب منی</p><p>همی‌برون نشود آن غبار از یک بار</p><p>به هر جفا و به هر زخم اندک اندک آن</p><p>رود ز چهره دل گه به خواب و گه بیدار</p><p>اگر به خواب گریزی به خواب دربینی</p><p>جفای یار و سقط‌های آن نکوکردار</p><p>تراش چوب نه بهر هلاکت چوبست</p><p>برای مصلحتی راست در دل نجار</p><p>از این سبب همه شر طریق حق خیرست</p><p>که عاقبت بنماید صفاش آخر کار</p><p>نگر به پوست که دباغ در پلیدی‌ها</p><p>همی‌بمالد آن را هزار بار هزار</p><p>که تا برون رود از پوست علت پنهان</p><p>اگر چه پوست نداند ز اندک و بسیار</p><p>تو شمس مفخر تبریز چاره‌ها داری</p><p>شتاب کن که تو را قدرتیست در اسرار</p><h2><a id="poem-3764" href="https://ganjoor.net/moulavi/shams/ghazalsh/sh1140">غزل شمارهٔ ۱۱۴۰</a></h2>
<p>بیامدیم دگربار چون نسیم بهار</p><p>برآمدیم چو خورشید با صد استظهار</p><p>چو آفتاب تموزیم رغم فصل عجوز</p><p>فکنده غلغل و شادی میانه گلزار</p><p>هزار فاخته جویان ما که کو کوکو</p><p>هزار بلبل و طوطی به سوی ما طیار</p><p>به ماهیان خبر ما رسید در دریا</p><p>هزار موج برآورد جوش دریابار</p><p>به ذات پاک خدایی که گوش و هوش دهد</p><p>که در جهان نگذاریم یک خرد هشیار</p><p>به مصطفی و به هر چار یار فاضل او</p><p>که پنج نوبت ما می‌زنند در اسرار</p><p>بیامدیم ز مصر و دو صد قطار شکر</p><p>تو هیچ کار مکن جز که نیشکر مفشار</p><p>نبات مصر چه حاجت که شمس تبریزی</p><p>دو صد نبات بریزد ز لفظ شکربار</p><h2><a id="poem-3765" href="https://ganjoor.net/moulavi/shams/ghazalsh/sh1141">غزل شمارهٔ ۱۱۴۱</a></h2>
<p>ز بامداد چه دشمن کشست دیدن یار</p><p>بشارتیست ز عمر عزیز روی نگار</p><p>ز خواب برجهی و روی یار را بینی</p><p>زهی سعادت و اقبال و دولت بیدار</p><p>همو گشاید کار و همو بگوید شکر</p><p>چنان بود که گلی رست بی‌قرینه خار</p><p>چو دست بر تو نهد یار و گویدت برخیز</p><p>زهی قیامت و جنات و تحتها الانهار</p><p>بگو به موسی عمران که شد همه دیده</p><p>که نعره ارنی خیزد از دم دیدار</p><p>برای مغلطه می‌دید و دیدنش می‌جست</p><p>زهی مقام تجلی و آفتاب مدار</p><p>ز بامداد چو افیون فضل او خوردیم</p><p>برون شدیم ز عقل و برآمدیم ز کار</p><p>ببین تو حال مرا و مرا ز حال مپرس</p><p>چو عقل اندک داری برو مگو بسیار</p><p>برو مگوی جنون را ز کوره معقولات</p><p>که صد دریغ که دیوانه گشته‌ای یک بار</p><p>مرا در این شب دولت ز جفت و طاق مپرس</p><p>که باده جفت دماغست و یار جفت کنار</p><p>مرا مپرس عزیزا که چند می‌گردی</p><p>که هیچ نقطه نپرسد ز گردش پرگار</p><p>غبار و گرد مینگیز در ره یاری</p><p>که او به حسن ز دریا برآورید غبار</p><p>منه تو بر سر زانو سر خود ای صوفی</p><p>کز این تو پی نبری گر فروروی بسیار</p><p>چو هیچ کوه احد برنیامد از بن و بیخ</p><p>چه دست درزده‌ای در کمرگه کهسار</p><p>در آن زمان که عسل‌های فقر می‌لیسیم</p><p>به چشم ما مگسی می‌شود سپه سالار</p><p>چه ایمنست دهم از خراج و نعل بها</p><p>چو نعل ماست در آتش ز عشق تیزشرار</p>
</body></html>