<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-2625" href="https://ganjoor.net/moulavi/shams/ghazalsh/sh1">غزل شمارهٔ ۱</a></h2>
<p>ای رستخیز ناگهان وی رحمت بی‌منتها</p><p>ای آتشی افروخته در بیشه اندیشه‌ها</p><p>امروز خندان آمدی مفتاح زندان آمدی</p><p>بر مستمندان آمدی چون بخشش و فضل خدا</p><p>خورشید را حاجب تویی اومید را واجب تویی</p><p>مطلب تویی طالب تویی هم منتها هم مبتدا</p><p>در سینه‌ها برخاسته اندیشه را آراسته</p><p>هم خویش حاجت خواسته هم خویشتن کرده روا</p><p>ای روح بخش بی‌بدل وی لذت علم و عمل</p><p>باقی بهانه‌ست و دغل کاین علت آمد وان دوا</p><p>ما زان دغل کژبین شده با بی‌گنه در کین شده</p><p>گه مست حورالعین شده گه مست نان و شوربا</p><p>این سُکر بین هِل عقل را وین نُقل بین هل نَقل را</p><p>کز بهر نان و بقل را چندین نشاید ماجرا</p><p>تدبیر صدرنگ افکنی بر روم و بر زنگ افکنی</p><p>و اندر میان جنگ افکنی فی اِصطِناعٍ لا یُری</p><p>می‌مال پنهان گوش جان می‌نه بهانه بر کسان</p><p>جان رَبِّ خَلِّصنی زنان والله که لاغ است ای کیا</p><p>خامش که بس مُستَعجِلَم رفتم سوی پای علم</p><p>کاغذ بنه بشکن قلم ساقی درآمد الصلا</p><h2><a id="poem-2626" href="https://ganjoor.net/moulavi/shams/ghazalsh/sh2">غزل شمارهٔ ۲</a></h2>
<p>ای طایران قدس را عشقت فزوده بال‌ها</p><p>در حلقه سودای تو روحانیان را حال‌ها</p><p>در لا احب الآفلین پاکی ز صورت‌ها یقین</p><p>در دیده‌های غیب بین هر دم ز تو تمثال‌ها</p><p>افلاک از تو سرنگون خاک از تو چون دریای خون</p><p>ماهت نخوانم ای فزون از ماه‌ها و سال‌ها</p><p>کوه از غمت بشکافته وان غم به دل درتافته</p><p>یک قطره خونی یافته از فضلت این افضال‌ها</p><p>ای سروران را تو سند بشمار ما را زان عدد</p><p>دانی سران را هم بود اندر تبع دنبال‌ها</p><p>سازی ز خاکی سیدی بر وی فرشته حاسدی</p><p>با نقد تو جان کاسدی پامال گشته مال‌ها</p><p>آن کو تو باشی بال او ای رفعت و اجلال او</p><p>آن کو چنین شد حال او بر روی دارد خال‌ها</p><p>گیرم که خارم خار بد خار از پی گل می‌زهد</p><p>صراف زر هم می‌نهد جو بر سر مثقال‌ها</p><p>فکری بدست افعال‌ها خاکی بدست این مال‌ها</p><p>قالی بدست این حال‌ها حالی بدست این قال‌ها</p><p>آغاز عالم غلغله پایان عالم زلزله</p><p>عشقی و شکری با گله آرام با زلزال‌ها</p><p>توقیع شمس آمد شفق طغرای دولت عشق حق</p><p>فال وصال آرد سبق کان عشق زد این فال‌ها</p><p>از رحمة للعالمین اقبال درویشان ببین</p><p>چون مه منور خرقه‌ها چون گل معطر شال‌ها</p><p>عشق امر کل ما رقعه‌ای او قلزم و ما جرعه‌ای</p><p>او صد دلیل آورده و ما کرده استدلال‌ها</p><p>از عشق گردون مؤتلف بی‌عشق اختر منخسف</p><p>از عشق گشته دال الف بی‌عشق الف چون دال‌ها</p><p>آب حیات آمد سخن کاید ز علم من لدن</p><p>جان را از او خالی مکن تا بردهد اعمال‌ها</p><p>بر اهل معنی شد سخن اجمال‌ها تفصیل‌ها</p><p>بر اهل صورت شد سخن تفصیل‌ها اجمال‌ها</p><p>گر شعرها گفتند پر پر به بود دریا ز در</p><p>کز ذوق شعر آخر شتر خوش می‌کشد ترحال‌ها</p><h2><a id="poem-2627" href="https://ganjoor.net/moulavi/shams/ghazalsh/sh3">غزل شمارهٔ ۳</a></h2>
<p>ای دل چه اندیشیده‌ای در عذر آن تقصیرها</p><p>زان سوی او چندان وفا زین سوی تو چندین جفا</p><p>زان سوی او چندان کرم زین سو خلاف و بیش و کم</p><p>زان سوی او چندان نعم زین سوی تو چندین خطا</p><p>زین سوی تو چندین حسد چندین خیال و ظن بد</p><p>زان سوی او چندان کشش چندان چشش چندان عطا</p><p>چندین چشش از بهر چه تا جان تلخت خوش شود</p><p>چندین کشش از بهر چه تا دررسی در اولیا</p><p>از بد پشیمان می‌شوی الله گویان می‌شوی</p><p>آن دم تو را او می‌کشد تا وارهاند مر تو را</p><p>از جرم ترسان می‌شوی وز چاره پرسان می‌شوی</p><p>آن لحظه ترساننده را با خود نمی‌بینی چرا</p><p>گر چشم تو بربست او چون مهره‌ای در دست او</p><p>گاهی بغلطاند چنین گاهی ببازد در هوا</p><p>گاهی نهد در طبع تو سودای سیم و زر و زن</p><p>گاهی نهد در جان تو نور خیال مصطفی</p><p>این سو کشان سوی خوشان وان سو کشان با ناخوشان</p><p>یا بگذرد یا بشکند کشتی در این گرداب‌ها</p><p>چندان دعا کن در نهان چندان بنال اندر شبان</p><p>کز گنبد هفت آسمان در گوش تو آید صدا</p><p>بانک شعیب و ناله‌اش وان اشک همچون ژاله‌اش</p><p>چون شد ز حد از آسمان آمد سحرگاهش ندا</p><p>گر مجرمی بخشیدمت وز جرم آمرزیدمت</p><p>فردوس خواهی دادمت خامش رها کن این دعا</p><p>گفتا نه این خواهم نه آن دیدار حق خواهم عیان</p><p>گر هفت بحر آتش شود من درروم بهر لقا</p><p>گر رانده آن منظرم بستست از او چشم ترم</p><p>من در جحیم اولیترم جنت نشاید مر مرا</p><p>جنت مرا بی‌روی او هم دوزخست و هم عدو</p><p>من سوختم زین رنگ و بو کو فر انوار بقا</p><p>گفتند باری کم گری تا کم نگردد مبصری</p><p>که چشم نابینا شود چون بگذرد از حد بکا</p><p>گفت ار دو چشمم عاقبت خواهند دیدن آن صفت</p><p>هر جزو من چشمی شود کی غم خورم من از عمی</p><p>ور عاقبت این چشم من محروم خواهد ماندن</p><p>تا کور گردد آن بصر کو نیست لایق دوست را</p><p>اندر جهان هر آدمی باشد فدای یار خود</p><p>یار یکی انبان خون یار یکی شمس ضیا</p><p>چون هر کسی درخورد خود یاری گزید از نیک و بد</p><p>ما را دریغ آید که خود فانی کنیم از بهر لا</p><p>روزی یکی همراه شد با بایزید اندر رهی</p><p>پس بایزیدش گفت چه پیشه گزیدی ای دغا</p><p>گفتا که من خربنده‌ام پس بایزیدش گفت رو</p><p>یا رب خرش را مرگ ده تا او شود بنده خدا</p><h2><a id="poem-2628" href="https://ganjoor.net/moulavi/shams/ghazalsh/sh4">غزل شمارهٔ ۴</a></h2>
<p>ای یوسف خوش نام ما خوش می‌روی بر بام ما</p><p>ای درشکسته جام ما ای بردریده دام ما</p><p>ای نور ما ای سور ما ای دولت منصور ما</p><p>جوشی بنه در شور ما تا می شود انگور ما</p><p>ای دلبر و مقصود ما ای قبله و معبود ما</p><p>آتش زدی در عود ما نظاره کن در دود ما</p><p>ای یار ما عیار ما دام دل خمار ما</p><p>پا وامکش از کار ما بستان گرو دستار ما</p><p>در گل بمانده پای دل جان می‌دهم چه جای دل</p><p>وز آتش سودای دل ای وای دل ای وای ما</p><h2><a id="poem-2629" href="https://ganjoor.net/moulavi/shams/ghazalsh/sh5">غزل شمارهٔ ۵</a></h2>
<p>آن شکل بین وان شیوه بین وان قد و خد و دست و پا</p><p>آن رنگ بین وان هنگ بین وان ماه بدر اندر قبا</p><p>از سرو گویم یا چمن از لاله گویم یا سمن</p><p>از شمع گویم یا لگن یا رقص گل پیش صبا</p><p>ای عشق چون آتشکده در نقش و صورت آمده</p><p>بر کاروان دل زده یک دم امان ده یا فتی</p><p>در آتش و در سوز من شب می‌برم تا روز من</p><p>ای فرخ پیروز من از روی آن شمس الضحی</p><p>بر گرد ماهش می‌تنم بی‌لب سلامش می‌کنم</p><p>خود را زمین برمی‌زنم زان پیش کو گوید صلا</p><p>گلزار و باغ عالمی چشم و چراغ عالمی</p><p>هم درد و داغ عالمی چون پا نهی اندر جفا</p><p>آیم کنم جان را گرو گویی مده زحمت برو</p><p>خدمت کنم تا واروم گویی که ای ابله بیا</p><p>گشته خیال همنشین با عاشقان آتشین</p><p>غایب مبادا صورتت یک دم ز پیش چشم ما</p><p>ای دل قرار تو چه شد وان کار و بار تو چه شد</p><p>خوابت که می‌بندد چنین اندر صباح و در مسا</p><p>دل گفت حسن روی او وان نرگس جادوی او</p><p>وان سنبل ابروی او وان لعل شیرین ماجرا</p><p>ای عشق پیش هر کسی نام و لقب داری بسی</p><p>من دوش نام دیگرت کردم که درد بی‌دوا</p><p>ای رونق جانم ز تو چون چرخ گردانم ز تو</p><p>گندم فرست ای جان که تا خیره نگردد آسیا</p><p>دیگر نخواهم زد نفس این بیت را می‌گوی و بس</p><p>بگداخت جانم زین هوس ارفق بنا یا ربنا</p><h2><a id="poem-2630" href="https://ganjoor.net/moulavi/shams/ghazalsh/sh6">غزل شمارهٔ ۶</a></h2>
<p>بگریز ای میر اجل از ننگ ما از ننگ ما</p><p>زیرا نمی‌دانی شدن همرنگ ما همرنگ ما</p><p>از حمله‌های جند او وز زخم‌های تند او</p><p>سالم نماند یک رگت بر چنگ ما بر چنگ ما</p><p>اول شرابی درکشی سرمست گردی از خوشی</p><p>بیخود شوی آنگه کنی آهنگ ما آهنگ ما</p><p>زین باده می‌خواهی برو اول تنک چون شیشه شو</p><p>چون شیشه گشتی برشکن بر سنگ ما بر سنگ ما</p><p>هر کان می احمر خورد بابرگ گردد برخورد</p><p>از دل فراخی‌ها برد دلتنگ ما دلتنگ ما</p><p>بس جره‌ها در جو زند بس بربط شش تو زند</p><p>بس با شهان پهلو زند سرهنگ ما سرهنگ ما</p><p>ماده است مریخ زمن این جا در این خنجر زدن</p><p>با مقنعه کی تان شدن در جنگ ما در جنگ ما</p><p>گر تیغ خواهی تو ز خور از بدر برسازی سپر</p><p>گر قیصری اندرگذر از زنگ ما از زنگ ما</p><p>اسحاق شو در نحر ما خاموش شو در بحر ما</p><p>تا نشکند کشتی تو در گنگ ما در گنگ ما</p><h2><a id="poem-2631" href="https://ganjoor.net/moulavi/shams/ghazalsh/sh7">غزل شمارهٔ ۷</a></h2>
<p>بنشسته‌ام من بر درت تا بوک برجوشد وفا</p><p>باشد که بگشایی دری گویی که برخیز اندرآ</p><p>غرقست جانم بر درت در بوی مشک و عنبرت</p><p>ای صد هزاران مرحمت بر روی خوبت دایما</p><p>ماییم مست و سرگران فارغ ز کار دیگران</p><p>عالم اگر برهم رود عشق تو را بادا بقا</p><p>عشق تو کف برهم زند صد عالم دیگر کند</p><p>صد قرن نو پیدا شود بیرون ز افلاک و خلا</p><p>ای عشق خندان همچو گل وی خوش نظر چون عقل کل</p><p>خورشید را درکش به جل ای شهسوار هل اتی</p><p>امروز ما مهمان تو مست رخ خندان تو</p><p>چون نام رویت می‌برم دل می‌رود والله ز جا</p><p>کو بام غیر بام تو کو نام غیر نام تو</p><p>کو جام غیر جام تو ای ساقی شیرین ادا</p><p>گر زنده جانی یابمی من دامنش برتابمی</p><p>ای کاشکی درخوابمی در خواب بنمودی لقا</p><p>ای بر درت خیل و حشم بیرون خرام ای محتشم</p><p>زیرا که سرمست و خوشم زان چشم مست دلربا</p><p>افغان و خون دیده بین صد پیرهن بدریده بین</p><p>خون جگر پیچیده بین بر گردن و روی و قفا</p><p>آن کس که بیند روی تو مجنون نگردد کو بگو</p><p>سنگ و کلوخی باشد او او را چرا خواهم بلا</p><p>رنج و بلایی زین بتر کز تو بود جان بی‌خبر</p><p>ای شاه و سلطان بشر لا تبل نفسا بالعمی</p><p>جان‌ها چو سیلابی روان تا ساحل دریای جان</p><p>از آشنایان منقطع با بحر گشته آشنا</p><p>سیلی روان اندر وله سیلی دگر گم کرده ره</p><p>الحمدلله گوید آن وین آه و لا حول و لا</p><p>ای آفتابی آمده بر مفلسان ساقی شده</p><p>بر بندگان خود را زده باری کرم باری عطا</p><p>گل دیده ناگه مر تو را بدریده جان و جامه را</p><p>وان چنگ زار از چنگ تو افکنده سر پیش از حیا</p><p>مقبلترین و نیک پی در برج زهره کیست نی</p><p>زیرا نهد لب بر لبت تا از تو آموزد نوا</p><p>نی‌ها و خاصه نیشکر بر طمع این بسته کمر</p><p>رقصان شده در نیستان یعنی تعز من تشا</p><p>بد بی‌تو چنگ و نی حزین برد آن کنار و بوسه این</p><p>دف گفت می‌زن بر رخم تا روی من یابد بها</p><p>این جان پاره پاره را خوش پاره پاره مست کن</p><p>تا آن چه دوشش فوت شد آن را کند این دم قضا</p><p>حیفست ای شاه مهین هشیار کردن این چنین</p><p>والله نگویم بعد از این هشیار شرحت ای خدا</p><p>یا باده ده حجت مجو یا خود تو برخیز و برو</p><p>یا بنده را با لطف تو شد صوفیانه ماجرا</p><h2><a id="poem-2632" href="https://ganjoor.net/moulavi/shams/ghazalsh/sh8">غزل شمارهٔ ۸</a></h2>
<p>جز وی چه باشد کز اجل اندررباید کل ما</p><p>صد جان برافشانم بر او گویم هنییا مرحبا</p><p>رقصان سوی گردون شوم زان جا سوی بی‌چون شوم</p><p>صبر و قرارم برده‌ای ای میزبان زوتر بیا</p><p>از مه ستاره می‌بری تو پاره پاره می‌بری</p><p>گه شیرخواره می‌بری گه می‌کشانی دایه را</p><p>دارم دلی همچون جهان تا می‌کشد کوه گران</p><p>من که کشم که کی کشم زین کاهدان واخر مرا</p><p>گر موی من چون شیر شد از شوق مردن پیر شد</p><p>من آردم گندم نیم چون آمدم در آسیا</p><p>در آسیا گندم رود کز سنبله زادست او</p><p>زاده مهم نی سنبله در آسیا باشم چرا</p><p>نی نی فتد در آسیا هم نور مه از روزنی</p><p>زان جا به سوی مه رود نی در دکان نانبا</p><p>با عقل خود گر جفتمی من گفتنی‌ها گفتمی</p><p>خاموش کن تا نشنود این قصه را باد هوا</p><h2><a id="poem-2633" href="https://ganjoor.net/moulavi/shams/ghazalsh/sh9">غزل شمارهٔ ۹</a></h2>
<p>من از کجا پند از کجا باده بگردان ساقیا</p><p>آن جام جان افزای را برریز بر جان ساقیا</p><p>بر دست من نه جام جان ای دستگیر عاشقان</p><p>دور از لب بیگانگان پیش آر پنهان ساقیا</p><p>نانی بده نان خواره را آن طامع بیچاره را</p><p>آن عاشق نانباره را کنجی بخسبان ساقیا</p><p>ای جان جان جان جان ما نامدیم از بهر نان</p><p>برجه گدارویی مکن در بزم سلطان ساقیا</p><p>اول بگیر آن جام مه بر کفه آن پیر نه</p><p>چون مست گردد پیر ده رو سوی مستان ساقیا</p><p>رو سخت کن ای مرتجا مست از کجا شرم از کجا</p><p>ور شرم داری یک قدح بر شرم افشان ساقیا</p><p>برخیز ای ساقی بیا ای دشمن شرم و حیا</p><p>تا بخت ما خندان شود پیش آی خندان ساقیا</p><h2><a id="poem-2634" href="https://ganjoor.net/moulavi/shams/ghazalsh/sh10">غزل شمارهٔ ۱۰</a></h2>
<p>مهمان شاهم هر شبی بر خوان احسان و وفا</p><p>مهمان صاحب دولتم که دولتش پاینده با</p><p>بر خوان شیران یک شبی بوزینه‌ای همراه شد</p><p>استیزه رو گر نیستی او از کجا شیر از کجا</p><p>بنگر که از شمشیر شه در قهرمان خون می‌چکد</p><p>آخر چه گستاخی است این والله خطا والله خطا</p><p>گر طفل شیری پنجه زد بر روی مادر ناگهان</p><p>تو دشمن خود نیستی بر وی منه تو پنجه را</p><p>آن کو ز شیران شیر خورد او شیر باشد نیست مرد</p><p>بسیار نقش آدمی دیدم که بود آن اژدها</p><p>نوح ار چه مردم وار بد طوفان مردم خوار بد</p><p>گر هست آتش ذره‌ای آن ذره دارد شعله‌ها</p><p>شمشیرم و خون ریز من هم نرمم و هم تیز من</p><p>همچون جهان فانیم ظاهر خوش و باطن بلا</p><h2><a id="poem-2635" href="https://ganjoor.net/moulavi/shams/ghazalsh/sh11">غزل شمارهٔ ۱۱</a></h2>
<p>ای طوطی عیسی نفس وی بلبل شیرین نوا</p><p>هین زهره را کالیوه کن زان نغمه‌های جان فزا</p><p>دعوی خوبی کن بیا تا صد عدو و آشنا</p><p>با چهره‌ای چون زعفران با چشم تر آید گوا</p><p>غم جمله را نالان کند تا مرد و زن افغان کند</p><p>که داد ده ما را ز غم کو گشت در ظلم اژدها</p><p>غم را بدرانی شکم با دورباش زیر و بم</p><p>تا غلغل افتد در عدم از عدل تو ای خوش صدا</p><p>ساقی تو ما را یاد کن صد خیک را پرباد کن</p><p>ارواح را فرهاد کن در عشق آن شیرین لقا</p><p>چون تو سرافیل دلی زنده کن آب و گلی</p><p>دردم ز راه مقبلی در گوش ما نفخه خدا</p><p>ما همچو خرمن ریخته گندم به کاه آمیخته</p><p>هین از نسیم باد جان که را ز گندم کن جدا</p><p>تا غم به سوی غم رود خرم سوی خرم رود</p><p>تا گل به سوی گل رود تا دل برآید بر سما</p><p>این دانه‌های نازنین محبوس مانده در زمین</p><p>در گوش یک باران خوش موقوف یک باد صبا</p><p>تا کار جان چون زر شود با دلبران هم‌بر شود</p><p>پا بود اکنون سر شود که بود اکنون کهربا</p><p>خاموش کن آخر دمی دستور بودی گفتمی</p><p>سری که نفکندست کس در گوش اخوان صفا</p><h2><a id="poem-2636" href="https://ganjoor.net/moulavi/shams/ghazalsh/sh12">غزل شمارهٔ ۱۲</a></h2>
<p>ای نوبهار عاشقان داری خبر از یار ما</p><p>ای از تو آبستن چمن و ای از تو خندان باغ‌ها</p><p>ای بادهای خوش نفس عشاق را فریادرس</p><p>ای پاکتر از جان و جا آخر کجا بودی کجا</p><p>ای فتنه روم و حبش حیران شدم کاین بوی خوش</p><p>پیراهن یوسف بود یا خود روان مصطفی</p><p>ای جویبار راستی از جوی یار ماستی</p><p>بر سینه‌ها سیناستی بر جان‌هایی جان فزا</p><p>ای قیل و ای قال تو خوش و ای جمله اشکال تو خوش</p><p>ماه تو خوش سال تو خوش ای سال و مه چاکر تو را</p><h2><a id="poem-2637" href="https://ganjoor.net/moulavi/shams/ghazalsh/sh13">غزل شمارهٔ ۱۳</a></h2>
<p>ای باد بی‌آرام ما با گل بگو پیغام ما</p><p>کای گل گریز اندر شکر چون گشتی از گلشن جدا</p><p>ای گل ز اصل شکری تو با شکر لایقتری</p><p>شکر خوش و گل هم خوش و از هر دو شیرینتر وفا</p><p>رخ بر رخ شکر بنه لذت بگیر و بو بده</p><p>در دولت شکر بجه از تلخی جور فنا</p><p>اکنون که گشتی گلشکر قوت دلی نور نظر</p><p>از گل برآ بر دل گذر آن از کجا این از کجا</p><p>با خار بودی همنشین چون عقل با جانی قرین</p><p>بر آسمان رو از زمین منزل به منزل تا لقا</p><p>در سر خلقان می‌روی در راه پنهان می‌روی</p><p>بستان به بستان می‌روی آن جا که خیزد نقش‌ها</p><p>ای گل تو مرغ نادری برعکس مرغان می‌پری</p><p>کامد پیامت زان سری پرها بنه بی‌پر بیا</p><p>ای گل تو این‌ها دیده‌ای زان بر جهان خندیده‌ای</p><p>زان جامه‌ها بدریده‌ای ای کربز لعلین قبا</p><p>گل‌های پار از آسمان نعره زنان در گلستان</p><p>کای هر که خواهد نردبان تا جان سپارد در بلا</p><p>هین از ترشح زین طبق بگذر تو بی‌ره چون عرق</p><p>از شیشه گلابگر چون روح از آن جام سما</p><p>ای مقبل و میمون شما با چهره گلگون شما</p><p>بودیم ما همچون شما ما روح گشتیم الصلا</p><p>از گلشکر مقصود ما لطف حقست و بود ما</p><p>ای بود ما آهن صفت وی لطف حق آهن ربا</p><p>آهن خرد آیینه گر بر وی نهد زخم شرر</p><p>ما را نمی‌خواهد مگر خواهم شما را بی‌شما</p><p>هان ای دل مشکین سخن پایان ندارد این سخن</p><p>با کس نیارم گفت من آن‌ها که می‌گویی مرا</p><p>ای شمس تبریزی بگو سر شهان شاه خو</p><p>بی حرف و صوت و رنگ و بو بی‌شمس کی تابد ضیا</p><h2><a id="poem-2638" href="https://ganjoor.net/moulavi/shams/ghazalsh/sh14">غزل شمارهٔ ۱۴</a></h2>
<p>ای عاشقان ای عاشقان امروز ماییم و شما</p><p>افتاده در غرقابه‌ای تا خود که داند آشنا</p><p>گر سیل عالم پر شود هر موج چون اشتر شود</p><p>مرغان آبی را چه غم تا غم خورد مرغ هوا</p><p>ما رخ ز شکر افروخته با موج و بحر آموخته</p><p>زان سان که ماهی را بود دریا و طوفان جان فزا</p><p>ای شیخ ما را فوطه ده وی آب ما را غوطه ده</p><p>ای موسی عمران بیا بر آب دریا زن عصا</p><p>این باد اندر هر سری سودای دیگر می‌پزد</p><p>سودای آن ساقی مرا باقی همه آن شما</p><p>دیروز مستان را به ره بربود آن ساقی کله</p><p>امروز می در می‌دهد تا برکند از ما قبا</p><p>ای رشک ماه و مشتری با ما و پنهان چون پری</p><p>خوش خوش کشانم می‌بری آخر نگویی تا کجا</p><p>هر جا روی تو با منی ای هر دو چشم و روشنی</p><p>خواهی سوی مستیم کش خواهی ببر سوی فنا</p><p>عالم چو کوه طور دان ما همچو موسی طالبان</p><p>هر دم تجلی می‌رسد برمی‌شکافد کوه را</p><p>یک پاره اخضر می‌شود یک پاره عبهر می‌شود</p><p>یک پاره گوهر می‌شود یک پاره لعل و کهربا</p><p>ای طالب دیدار او بنگر در این کهسار او</p><p>ای که چه باد خورده‌ای ما مست گشتیم از صدا</p><p>ای باغبان ای باغبان در ما چه درپیچیده‌ای</p><p>گر برده‌ایم انگور تو تو برده‌ای انبان ما</p><h2><a id="poem-2639" href="https://ganjoor.net/moulavi/shams/ghazalsh/sh15">غزل شمارهٔ ۱۵</a></h2>
<p>ای نوش کرده نیش را بی‌خویش کن باخویش را</p><p>باخویش کن بی‌خویش را چیزی بده درویش را</p><p>تشریف ده عشاق را پرنور کن آفاق را</p><p>بر زهر زن تریاق را چیزی بده درویش را</p><p>با روی همچون ماه خود با لطف مسکین خواه خود</p><p>ما را تو کن همراه خود چیزی بده درویش را</p><p>چون جلوه مه می‌کنی وز عشق آگه می‌کنی</p><p>با ما چه همره می‌کنی چیزی بده درویش را</p><p>درویش را چه بود نشان جان و زبان درفشان</p><p>نی دلق صدپاره کشان چیزی بده درویش را</p><p>هم آدم و آن دم تویی هم عیسی و مریم تویی</p><p>هم راز و هم محرم تویی چیزی بده درویش را</p><p>تلخ از تو شیرین می‌شود کفر از تو چون دین می‌شود</p><p>خار از تو نسرین می‌شود چیزی بده درویش را</p><p>جان من و جانان من کفر من و ایمان من</p><p>سلطان سلطانان من چیزی بده درویش را</p><p>ای تن پرست بوالحزن در تن مپیچ و جان مکن</p><p>منگر به تن بنگر به من چیزی بده درویش را</p><p>امروز ای شمع آن کنم بر نور تو جولان کنم</p><p>بر عشق جان افشان کنم چیزی بده درویش را</p><p>امروز گویم چون کنم یک باره دل را خون کنم</p><p>وین کار را یک سون کنم چیزی بده درویش را</p><p>تو عیب ما را کیستی تو مار یا ماهیستی</p><p>خود را بگو تو چیستی چیزی بده درویش را</p><p>جان را درافکن در عدم زیرا نشاید ای صنم</p><p>تو محتشم او محتشم چیزی بده درویش را</p><h2><a id="poem-2640" href="https://ganjoor.net/moulavi/shams/ghazalsh/sh16">غزل شمارهٔ ۱۶</a></h2>
<p>ای یوسف آخر سوی این یعقوب نابینا بیا</p><p>ای عیسی پنهان شده بر طارم مینا بیا</p><p>از هجر روزم قیر شد دل چون کمان بد تیر شد</p><p>یعقوب مسکین پیر شد ای یوسف برنا بیا</p><p>ای موسی عمران که در سینه چه سیناهاستت</p><p>گاوی خدایی می‌کند از سینه سینا بیا</p><p>رخ زعفران رنگ آمدم خم داده چون چنگ آمدم</p><p>در گور تن تنگ آمدم ای جان باپهنا بیا</p><p>چشم محمد با نمت واشوق گفته در غمت</p><p>زان طره‌ای اندرهمت ای سر ارسلنا بیا</p><p>خورشید پیشت چون شفق ای برده از شاهان سبق</p><p>ای دیده بینا به حق وی سینه دانا بیا</p><p>ای جان تو و جان‌ها چو تن بی‌جان چه ارزد خود بدن</p><p>دل داده‌ام دیر است من تا جان دهم جانا بیا</p><p>تا برده‌ای دل را گرو شد کشت جانم در درو</p><p>اول تو ای دردا برو و آخر تو درمانا بیا</p><p>ای تو دوا و چاره‌ام نور دل صدپاره‌ام</p><p>اندر دل بیچاره‌ام چون غیر تو شد لا بیا</p><p>نشناختم قدر تو من تا چرخ می‌گوید ز فن</p><p>دی بر دلش تیری بزن دی بر سرش خارا بیا</p><p>ای قاب قوس مرتبت وان دولت بامکرمت</p><p>کس نیست شاها محرمت در قرب او ادنی بیا</p><p>ای خسرو مه وش بیا ای خوشتر از صد خوش بیا</p><p>ای آب و ای آتش بیا ای در و ای دریا بیا</p><p>مخدوم جانم شمس دین از جاهت ای روح الامین</p><p>تبریز چون عرش مکین از مسجد اقصی بیا</p><h2><a id="poem-2641" href="https://ganjoor.net/moulavi/shams/ghazalsh/sh17">غزل شمارهٔ ۱۷</a></h2>
<p>آمد ندا از آسمان جان را که بازآ الصلا</p><p>جان گفت ای نادی خوش اهلا و سهلا مرحبا</p><p>سمعا و طاعه ای ندا هر دم دو صد جانت فدا</p><p>یک بار دیگر بانگ زن تا برپرم بر هل اتی</p><p>ای نادره مهمان ما بردی قرار از جان ما</p><p>آخر کجا می‌خوانیم گفتا برون از جان و جا</p><p>از پای این زندانیان بیرون کنم بند گران</p><p>بر چرخ بنهم نردبان تا جان برآید بر علا</p><p>تو جان جان افزاستی آخر ز شهر ماستی</p><p>دل بر غریبی می‌نهی این کی بود شرط وفا</p><p>آوارگی نوشت شده خانه فراموشت شده</p><p>آن گنده پیر کابلی صد سحر کردت از دغا</p><p>این قافله بر قافله پویان سوی آن مرحله</p><p>چون برنمی‌گردد سرت چون دل نمی‌جوشد تو را</p><p>بانگ شتربان و جرس می‌نشنود از پیش و پس</p><p>ای بس رفیق و همنفس آن جا نشسته گوش ما</p><p>خلقی نشسته گوش ما مست و خوش و بی‌هوش ما</p><p>نعره زنان در گوش ما که سوی شاه آ ای گدا</p><h2><a id="poem-2642" href="https://ganjoor.net/moulavi/shams/ghazalsh/sh18">غزل شمارهٔ ۱۸</a></h2>
<p>ای یوسف خوش نام ما خوش می‌روی بر بام ما</p><p>انا فتحنا الصلا بازآ ز بام از در درآ</p><p>ای بحر پرمرجان من والله سبک شد جان من</p><p>این جان سرگردان من از گردش این آسیا</p><p>ای ساربان با قافله مگذر مرو زین مرحله</p><p>اشتر بخوابان هین هله نه از بهر من بهر خدا</p><p>نی نی برو مجنون برو خوش در میان خون برو</p><p>از چون مگو بی‌چون برو زیرا که جان را نیست جا</p><p>گر قالبت در خاک شد جان تو بر افلاک شد</p><p>گر خرقه تو چاک شد جان تو را نبود فنا</p><p>از سر دل بیرون نه‌ای بنمای رو کایینه‌ای</p><p>چون عشق را سرفتنه‌ای پیش تو آید فتنه‌ها</p><p>گویی مرا چون می‌روی گستاخ و افزون می‌روی</p><p>بنگر که در خون می‌روی آخر نگویی تا کجا</p><p>گفتم کز آتش‌های دل بر روی مفرش‌های دل</p><p>می غلط در سودای دل تا بحر یفعل ما یشا</p><p>هر دم رسولی می‌رسد جان را گریبان می‌کشد</p><p>بر دل خیالی می‌دود یعنی به اصل خود بیا</p><p>دل از جهان رنگ و بو گشته گریزان سو به سو</p><p>نعره زنان کان اصل کو جامه دران اندر وفا</p><h2><a id="poem-2643" href="https://ganjoor.net/moulavi/shams/ghazalsh/sh19">غزل شمارهٔ ۱۹</a></h2>
<p>امروز دیدم یار را آن رونق هر کار را</p><p>می‌شد روان بر آسمان همچون روان مصطفا</p><p>خورشید از رویش خجل گردون مشبک همچو دل</p><p>از تابش او آب و گل افزون ز آتش در ضیا</p><p>گفتم که بنما نردبان تا برروم بر آسمان</p><p>گفتا سر تو نردبان سر را درآور زیر پا</p><p>چون پای خود بر سر نهی پا بر سر اختر نهی</p><p>چون تو هوا را بشکنی پا بر هوا نه هین بیا</p><p>بر آسمان و بر هوا صد رد پدید آید تو را</p><p>بر آسمان پران شوی هر صبحدم همچون دعا</p><h2><a id="poem-2644" href="https://ganjoor.net/moulavi/shams/ghazalsh/sh20">غزل شمارهٔ ۲۰</a></h2>
<p>چندانک خواهی جنگ کن یا گرم کن تهدید را</p><p>می‌دان که دود گولخن هرگز نیاید بر سما</p><p>ور خود برآید بر سما کی تیره گردد آسمان</p><p>کز دود آورد آسمان چندان لطیفی و ضیا</p><p>خود را مرنجان ای پدر سر را مکوب اندر حجر</p><p>با نقش گرمابه مکن این جمله چالیش و غزا</p><p>گر تو کنی بر مه تفو بر روی تو بازآید آن</p><p>ور دامن او را کشی هم بر تو تنگ آید قبا</p><p>پیش از تو خامان دگر در جوش این دیگ جهان</p><p>بس برطپیدند و نشد درمان نبود الا رضا</p><p>بگرفت دم مار را یک خارپشت اندر دهن</p><p>سر درکشید و گرد شد مانند گویی آن دغا</p><p>آن مار ابله خویش را بر خار می‌زد دم به دم</p><p>سوراخ سوراخ آمد او از خود زدن بر خارها</p><p>بی صبر بود و بی‌حیل خود را بکشت او از عجل</p><p>گر صبر کردی یک زمان رستی از او آن بدلقا</p><p>بر خارپشت هر بلا خود را مزن تو هم هلا</p><p>ساکن نشین وین ورد خوان جاء القضا ضاق الفضا</p><p>فرمود رب العالمین با صابرانم همنشین</p><p>ای همنشین صابران افرغ علینا صبرنا</p><p>رفتم به وادی دگر باقی تو فرما ای پدر</p><p>مر صابران را می‌رسان هر دم سلامی نو ز ما</p><h2><a id="poem-2645" href="https://ganjoor.net/moulavi/shams/ghazalsh/sh21">غزل شمارهٔ ۲۱</a></h2>
<p>جرمی ندارم بیش از این کز دل هوا دارم تو را</p><p>از زعفران روی من رو می‌بگردانی چرا</p><p>یا این دل خون خواره را لطف و مراعاتی بکن</p><p>یا قوت صبرش بده در یفعل الله ما یشا</p><p>این دو ره آمد در روش یا صبر یا شکر نعم</p><p>بی شمع روی تو نتان دیدن مر این دو راه را</p><p>هر گه بگردانی تو رو آبی ندارد هیچ جو</p><p>کی ذره‌ها پیدا شود بی‌شعشعه شمس الضحی</p><p>بی باده تو کی فتد در مغز نغزان مستی یی</p><p>بی عصمت تو کی رود شیطان بلا حول و لا</p><p>نی قرص سازد قرصی یی مطبوخ هم مطبوخیی</p><p>تا درنیندازی کفی ز اهلیله خود در دوا</p><p>امرت نغرد کی رود خورشید در برج اسد</p><p>بی تو کجا جنبد رگی در دست و پای پارسا</p><p>در مرگ هشیاری نهی در خواب بیداری نهی</p><p>در سنگ سقایی نهی در برق میرنده وفا</p><p>سیل سیاه شب برد هر جا که عقلست و خرد</p><p>زان سیلشان کی واخرد جز مشتری هل اتی</p><p>ای جان جان جزو و کل وی حله بخش باغ و گل</p><p>وی کوفته هر سو دهل کای جان حیران الصلا</p><p>هر کس فریباند مرا تا عشر بستاند مرا</p><p>آن کم دهد فهم بیا گوید که پیش من بیا</p><p>زان سو که فهمت می‌رسد باید که فهم آن سو رود</p><p>آن کت دهد طال بقا او را سزد طال بقا</p><p>هم او که دلتنگت کند سرسبز و گلرنگت کند</p><p>هم اوت آرد در دعا هم او دهد مزد دعا</p><p>هم ری و بی و نون را کردست مقرون با الف</p><p>در باد دم اندر دهن تا خوش بگویی ربنا</p><p>لبیک لبیک ای کرم سودای تست اندر سرم</p><p>ز آب تو چرخی می‌زنم مانند چرخ آسیا</p><p>هرگز نداند آسیا مقصود گردش‌های خود</p><p>کاستون قوت ماست او یا کسب و کار نانبا</p><p>آبیش گردان می‌کند او نیز چرخی می‌زند</p><p>حق آب را بسته کند او هم نمی‌جنبد ز جا</p><p>خامش که این گفتار ما می‌پرد از اسرار ما</p><p>تا گوید او که گفت او هرگز بننماید قفا</p><h2><a id="poem-2646" href="https://ganjoor.net/moulavi/shams/ghazalsh/sh22">غزل شمارهٔ ۲۲</a></h2>
<p>چندان بنالم ناله‌ها چندان برآرم رنگ‌ها</p><p>تا برکنم از آینه هر منکری من زنگ‌ها</p><p>بر مرکب عشق تو دل می‌راند و این مرکبش</p><p>در هر قدم می‌بگذرد زان سوی جان فرسنگ‌ها</p><p>بنما تو لعل روشنت بر کوری هر ظلمتی</p><p>تا بر سر سنگین دلان از عرش بارد سنگ‌ها</p><p>با این چنین تابانیت دانی چرا منکر شدند</p><p>کاین دولت و اقبال را باشد از ایشان ننگ‌ها</p><p>گر نی که کورندی چنین آخر بدیدندی چنان</p><p>آن سو هزاران جان ز مه چون اختران آونگ‌ها</p><p>چون از نشاط نور تو کوران همی بینا شوند</p><p>تا از خوشی راه تو رهوار گردد لنگ‌ها</p><p>اما چو اندر راه تو ناگاه بیخود می‌شود</p><p>هر عقل زیرا رسته شد در سبزه زارت بنگ‌ها</p><p>زین رو همی‌بینم کسان نالان چو نی وز دل تهی</p><p>زین رو دو صد سرو روان خم شد ز غم چون چنگ‌ها</p><p>زین رو هزاران کاروان بشکسته شد از ره روان</p><p>زین ره بسی کشتی پر بشکسته شد بر گنگ‌ها</p><p>اشکستگان را جان‌ها بستست بر اومید تو</p><p>تا دانش بی‌حد تو پیدا کند فرهنگ‌ها</p><p>تا قهر را برهم زند آن لطف اندر لطف تو</p><p>تا صلح گیرد هر طرف تا محو گردد جنگ‌ها</p><p>تا جستنی نوعی دگر ره رفتنی طرزی دگر</p><p>پیدا شود در هر جگر در سلسله آهنگ‌ها</p><p>وز دعوت جذب خوشی آن شمس تبریزی شود</p><p>هر ذره انگیزنده‌ای هر موی چون سرهنگ‌ها</p><h2><a id="poem-2647" href="https://ganjoor.net/moulavi/shams/ghazalsh/sh23">غزل شمارهٔ ۲۳</a></h2>
<p>چون خون نخسپد خسروا چشمم کجا خسپد مها</p><p>کز چشم من دریای خون جوشان شد از جور و جفا</p><p>گر لب فروبندم کنون جانم به جوش آید درون</p><p>ور بر سرش آبی زنم بر سر زند او جوش را</p><p>معذور دارم خلق را گر منکرند از عشق ما</p><p>اه لیک خود معذور را کی باشد اقبال و سنا</p><p>از جوش خون نطقی به فم آن نطق آمد در قلم</p><p>شد حرف‌ها چون مور هم سوی سلیمان لابه را</p><p>کای شه سلیمان لطف وی لطف را از تو شرف</p><p>در تو را جان‌ها صدف باغ تو را جان‌ها گیا</p><p>ما مور بیچاره شده وز خرمن آواره شده</p><p>در سیر سیاره شده هم تو برس فریاد ما</p><p>ما بنده خاک کفت چون چاکران اندر صفت</p><p>ما دیدبان آن صفت با این همه عیب عما</p><p>تو یاد کن الطاف خود در سابق الله الصمد</p><p>در حق هر بدکار بد هم مجرم هر دو سرا</p><p>تو صدقه کن ای محتشم بر دل که دیدت ای صنم</p><p>در غیر تو چون بنگرم اندر زمین یا در سما</p><p>آن آب حیوان صفا هم در گلو گیرد ورا</p><p>کو خورده باشد باده‌ها زان خسرو میمون لقا</p><p>ای آفتاب اندر نظر تاریک و دلگیر و شرر</p><p>آن را که دید او آن قمر در خوبی و حسن و بها</p><p>ای جان شیرین تلخ وش بر عاشقان هجر کش</p><p>در فرقت آن شاه خوش بی‌کبر با صد کبریا</p><p>ای جان سخن کوتاه کن یا این سخن در راه کن</p><p>در راه شاهنشاه کن در سوی تبریز صفا</p><p>ای تن چو سگ کاهل مشو افتاده عوعو بس معو</p><p>تو بازگرد از خویش و رو سوی شهنشاه بقا</p><p>ای صد بقا خاک کفش آن صد شهنشه در صفش</p><p>گشته رهی صد آصفش واله سلیمان در ولا</p><p>وانگه سلیمان زان ولا لرزان ز مکر ابتلا</p><p>از ترس کو را آن علا کمتر شود از رشک‌ها</p><p>ناگه قضا را شیطنت از جام عز و سلطنت</p><p>بربوده از وی مکرمت کرده به ملکش اقتضا</p><p>چون یک دمی آن شاه فرد تدبیر ملک خویش کرد</p><p>دیو و پری را پای مرد ترتیب کرد آن پادشا</p><p>تا باز از آن عاقل شده دید از هوا غافل شده</p><p>زان باغ‌ها آفل شده بی‌بر شده هم بی‌نوا</p><p>زد تیغ قهر و قاهری بر گردن دیو و پری</p><p>کو را ز عشق آن سری مشغول کردند از قضا</p><p>زود اندرآمد لطف شه مخدوم شمس الدین چو مه</p><p>در منع او گفتا که نه عالم مسوز ای مجتبا</p><p>از شه چو دید او مژده‌ای آورد در حین سجده‌ای</p><p>تبریز را از وعده‌ای کارزد به این هر دو سرا</p><h2><a id="poem-2648" href="https://ganjoor.net/moulavi/shams/ghazalsh/sh24">غزل شمارهٔ ۲۴</a></h2>
<p>چون نالد این مسکین که تا رحم آید آن دلدار را</p><p>خون بارد این چشمان که تا بینم من آن گلزار را</p><p>خورشید چون افروزدم تا هجر کمتر سوزدم</p><p>دل حیلتی آموزدم کز سر بگیرم کار را</p><p>ای عقل کل ذوفنون تعلیم فرما یک فسون</p><p>کز وی بخیزد در درون رحمی نگارین یار را</p><p>چون نور آن شمع چگل می‌درنیابد جان و دل</p><p>کی داند آخر آب و گل دلخواه آن عیار را</p><p>جبریل با لطف و رشد عجل سمین را چون چشد</p><p>این دام و دانه کی کشد عنقای خوش منقار را</p><p>عنقا که یابد دام کس در پیش آن عنقامگس</p><p>ای عنکبوت عقل بس تا کی تنی این تار را</p><p>کو آن مسیح خوش دمی بی‌واسطه مریم یمی</p><p>کز وی دل ترسا همی پاره کند زنار را</p><p>دجال غم چون آتشی گسترد ز آتش مفرشی</p><p>کو عیسی خنجرکشی دجال بدکردار را</p><p>تن را سلامت‌ها ز تو جان را قیامت‌ها ز تو</p><p>عیسی علامت‌ها ز تو وصل قیامت وار را</p><p>ساغر ز غم در سر فتد چون سنگ در ساغر فتد</p><p>آتش به خار اندرفتد چون گل نباشد خار را</p><p>ماندم ز عذرا وامقی چون من نبودم لایقی</p><p>لیکن خمار عاشقی در سر دل خمار را</p><p>شطرنج دولت شاه را صد جان به خرجش راه را</p><p>صد که حمایل کاه را صد درد دردی خوار را</p><p>بینم به شه واصل شده می از خودی فاصل شده</p><p>وز شاه جان حاصل شده جان‌ها در او دیوار را</p><p>باشد که آن شاه حرون زان لطف از حدها برون</p><p>منسوخ گرداند کنون آن رسم استغفار را</p><p>جانی که رو این سو کند با بایزید او خو کند</p><p>یا در سنایی رو کند یا بو دهد عطار را</p><p>مخدوم جان کز جام او سرمست شد ایام او</p><p>گاهی که گویی نام او لازم شمر تکرار را</p><p>عالی خداوند شمس دین تبریز از او جان زمین</p><p>پرنور چون عرش مکین کو رشک شد انوار را</p><p>ای صد هزاران آفرین بر ساعت فرخترین</p><p>کان ناطق روح الامین بگشاید آن اسرار را</p><p>در پاکی بی‌مهر و کین در بزم عشق او نشین</p><p>در پرده منکر ببین آن پرده صدمسمار را</p><h2><a id="poem-2649" href="https://ganjoor.net/moulavi/shams/ghazalsh/sh25">غزل شمارهٔ ۲۵</a></h2>
<p>من دی نگفتم مر تو را کای بی‌نظیر خوش لقا</p><p>ای قد مه از رشک تو چون آسمان گشته دوتا</p><p>امروز صد چندان شدی حاجب بدی سلطان شدی</p><p>هم یوسف کنعان شدی هم فر نور مصطفی</p><p>امشب ستایمت ای پری فردا ز گفتن بگذری</p><p>فردا زمین و آسمان در شرح تو باشد فنا</p><p>امشب غنیمت دارمت باشم غلام و چاکرت</p><p>فردا ملک بی‌هش شود هم عرش بشکافد قبا</p><p>ناگه برآید صرصری نی بام ماند نه دری</p><p>زین پشگان پر کی زند چونک ندارد پیل پا</p><p>باز از میان صرصرش درتابد آن حسن و فرش</p><p>هر ذره‌ای خندان شود در فر آن شمس الضحی</p><p>تعلیم گیرد ذره‌ها زان آفتاب خوش لقا</p><p>صد ذرگی دلربا کان‌ها نبودش ز ابتدا</p><h2><a id="poem-2650" href="https://ganjoor.net/moulavi/shams/ghazalsh/sh26">غزل شمارهٔ ۲۶</a></h2>
<p>هر لحظه وحی آسمان آید به سر جان‌ها</p><p>کاخر چو دردی بر زمین تا چند می‌باشی برآ</p><p>هر کز گران جانان بود چون درد در پایان بود</p><p>آنگه رود بالای خم کان درد او یابد صفا</p><p>گل را مجنبان هر دمی تا آب تو صافی شود</p><p>تا درد تو روشن شود تا درد تو گردد دوا</p><p>جانیست چون شعله ولی دودش ز نورش بیشتر</p><p>چون دود از حد بگذرد در خانه ننماید ضیا</p><p>گر دود را کمتر کنی از نور شعله برخوری</p><p>از نور تو روشن شود هم این سرا هم آن سرا</p><p>در آب تیره بنگری نی ماه بینی نی فلک</p><p>خورشید و مه پنهان شود چون تیرگی گیرد هوا</p><p>باد شمالی می‌وزد کز وی هوا صافی شود</p><p>وز بهر این صیقل سحر در می‌دمد باد صبا</p><p>باد نفس مر سینه را ز اندوه صیقل می‌زند</p><p>گر یک نفس گیرد نفس مر نفس را آید فنا</p><p>جان غریب اندر جهان مشتاق شهر لامکان</p><p>نفس بهیمی در چرا چندین چرا باشد چرا</p><p>ای جان پاک خوش گهر تا چند باشی در سفر</p><p>تو باز شاهی بازپر سوی صفیر پادشا</p><h2><a id="poem-2651" href="https://ganjoor.net/moulavi/shams/ghazalsh/sh27">غزل شمارهٔ ۲۷</a></h2>
<p>آن خواجه را در کوی ما در گل فرورفتست پا</p><p>با تو بگویم حال او برخوان اذا جاء القضا</p><p>جباروار و زفت او دامن کشان می‌رفت او</p><p>تسخرکنان بر عاشقان بازیچه دیده عشق را</p><p>بس مرغ پران بر هوا از دام‌ها فرد و جدا</p><p>می‌آید از قبضه قضا بر پر او تیر بلا</p><p>ای خواجه سرمستک شدی بر عاشقان خنبک زدی</p><p>مست خداوندی خود کشتی گرفتی با خدا</p><p>بر آسمان‌ها برده سر وز سرنبشت او بی‌خبر</p><p>همیان او پرسیم و زر گوشش پر از طال بقا</p><p>از بوسه‌ها بر دست او وز سجده‌ها بر پای او</p><p>وز لورکند شاعران وز دمدمه هر ژاژخا</p><p>باشد کرم را آفتی کان کبر آرد در فتی</p><p>از وهم بیمارش کند در چاپلوسی هر گدا</p><p>بدهد درم‌ها در کرم او نافریدست آن درم</p><p>از مال و ملک دیگری مردی کجا باشد سخا</p><p>فرعون و شدادی شده خیکی پر از بادی شده</p><p>موری بده ماری شده وان مار گشته اژدها</p><p>عشق از سر قدوسیی همچون عصای موسیی</p><p>کو اژدها را می‌خورد چون افکند موسی عصا</p><p>بر خواجه روی زمین بگشاد از گردون کمین</p><p>تیری زدش کز زخم او همچون کمانی شد دوتا</p><p>در رو فتاد او آن زمان از ضربت زخم گران</p><p>خرخرکنان چون صرعیان در غرغره مرگ و فنا</p><p>رسوا شده عریان شده دشمن بر او گریان شده</p><p>خویشان او نوحه کنان بر وی چو اصحاب عزا</p><p>فرعون و نمرودی بده انی انا الله می‌زده</p><p>اشکسته گردن آمده در یارب و در ربنا</p><p>او زعفرانی کرده رو زخمی نه بر اندام او</p><p>جز غمزه غمازه‌ای شکرلبی شیرین لقا</p><p>تیرش عجبتر یا کمان چشمش تهیتر یا دهان</p><p>او بی‌وفاتر یا جهان او محتجبتر یا هما</p><p>اکنون بگویم سر جان در امتحان عاشقان</p><p>از قفل و زنجیر نهان هین گوش‌ها را برگشا</p><p>کی برگشایی گوش را کو گوش مر مدهوش را</p><p>مخلص نباشد هوش را جز یفعل الله ما یشا</p><p>این خواجه باخرخشه شد پرشکسته چون پشه</p><p>نالان ز عشق عایشه کابیض عینی من بکا</p><p>انا هلکنا بعدکم یا ویلنا من بعدکم</p><p>مقت الحیوه فقدکم عودوا الینا بالرضا</p><p>العقل فیکم مرتهن هل من صدا یشفی الحزن</p><p>و القلب منکم ممتحن فی وسط نیران النوی</p><p>ای خواجه با دست و پا پایت شکستست از قضا</p><p>دل‌ها شکستی تو بسی بر پای تو آمد جزا</p><p>این از عنایت‌ها شمر کز کوی عشق آمد ضرر</p><p>عشق مجازی را گذر بر عشق حقست انتها</p><p>غازی به دست پور خود شمشیر چوبین می‌دهد</p><p>تا او در آن استا شود شمشیر گیرد در غزا</p><p>عشقی که بر انسان بود شمشیر چوبین آن بود</p><p>آن عشق با رحمان شود چون آخر آید ابتلا</p><p>عشق زلیخا ابتدا بر یوسف آمد سال‌ها</p><p>شد آخر آن عشق خدا می‌کرد بر یوسف قفا</p><p>بگریخت او یوسف پیش زد دست در پیراهنش</p><p>بدریده شد از جذب او برعکس حال ابتدا</p><p>گفتش قصاص پیرهن بردم ز تو امروز من</p><p>گفتا بسی زین‌ها کند تقلیب عشق کبریا</p><p>مطلوب را طالب کند مغلوب را غالب کند</p><p>ای بس دعاگو را که حق کرد از کرم قبله دعا</p><p>باریک شد این جا سخن دم می‌نگنجد در دهن</p><p>من مغلطه خواهم زدن این جا روا باشد دغا</p><p>او می‌زند من کیستم من صورتم خاکیستم</p><p>رمال بر خاکی زند نقش صوابی یا خطا</p><p>این را رها کن خواجه را بنگر که می‌گوید مرا</p><p>عشق آتش اندر ریش زد ما را رها کردی چرا</p><p>ای خواجه صاحب قدم گر رفتم اینک آمدم</p><p>تا من در این آخرزمان حال تو گویم برملا</p><p>آخر چه گوید غره‌ای جز ز آفتابی ذره‌ای</p><p>از بحر قلزم قطره‌ای زین بی‌نهایت ماجرا</p><p>چون قطره‌ای بنمایدت باقیش معلوم آیدت</p><p>ز انبار کف گندمی عرضه کنند اندر شرا</p><p>کفی چو دیدی باقیش نادیده خود می‌دانیش</p><p>دانیش و دانی چون شود چون بازگردد ز آسیا</p><p>هستی تو انبار کهن دستی در این انبار کن</p><p>بنگر چگونه گندمی وانگه به طاحون بر هلا</p><p>هست آن جهان چون آسیا هست آن جهان چون خرمنی</p><p>آن جا همین خواهی بدن گر گندمی گر لوبیا</p><p>رو ترک این گو ای مصر آن خواجه را بین منتظر</p><p>کو نیم کاره می‌کند تعجیل می‌گوید صلا</p><p>ای خواجه تو چونی بگو خسته در این پرفتنه کو</p><p>در خاک و خون افتاده‌ای بیچاره وار و مبتلا</p><p>گفت الغیاث ای مسلمین دل‌ها نگهدارید هین</p><p>شد ریخته خود خون من تا این نباشد بر شما</p><p>من عاشقان را در تبش بسیار کردم سرزنش</p><p>با سینه پرغل و غش بسیار گفتم ناسزا</p><p>ویل لکل همزه بهر زبان بد بود</p><p>هماز را لماز را جز چاشنی نبود دوا</p><p>کی آن دهان مردم است سوراخ مار و کژدم است</p><p>کهگل در آن سوراخ زن کزدم منه بر اقربا</p><p>در عشق ترک کام کن ترک حبوب و دام کن</p><p>مر سنگ را زر نام کن شکر لقب نه بر جفا</p><h2><a id="poem-2652" href="https://ganjoor.net/moulavi/shams/ghazalsh/sh28">غزل شمارهٔ ۲۸</a></h2>
<p>ای شاه جسم و جان ما خندان کن دندان ما</p><p>سرمه کش چشمان ما ای چشم جان را توتیا</p><p>ای مه ز اجلالت خجل عشقت ز خون ما بحل</p><p>چون دیدمت می‌گفت دل جاء القضا جاء القضا</p><p>ما گوی سرگردان تو اندر خم چوگان تو</p><p>گه خوانیش سوی طرب گه رانیش سوی بلا</p><p>گه جانب خوابش کشی گه سوی اسبابش کشی</p><p>گه جانب شهر بقا گه جانب دشت فنا</p><p>گه شکر آن مولی کند گه آه واویلی کند</p><p>گه خدمت لیلی کند گه مست و مجنون خدا</p><p>جان را تو پیدا کرده‌ای مجنون و شیدا کرده‌ای</p><p>گه عاشق کنج خلا گه عاشق رو و ریا</p><p>گه قصد تاج زر کند گه خاک‌ها بر سر کند</p><p>گه خویش را قیصر کند گه دلق پوشد چون گدا</p><p>طرفه درخت آمد کز او گه سیب روید گه کدو</p><p>گه زهر روید گه شکر گه درد روید گه دوا</p><p>جویی عجایب کاندرون گه آب رانی گاه خون</p><p>گه باده‌های لعل گون گه شیر و گه شهد شفا</p><p>گه علم بر دل برتند گه دانش از دل برکند</p><p>گه فضل‌ها حاصل کند گه جمله را روبد بلا</p><p>روزی محمدبک شود روزی پلنگ و سگ شود</p><p>گه دشمن بدرگ شود گه والدین و اقربا</p><p>گه خار گردد گاه گل گه سرکه گردد گاه مل</p><p>گاهی دهلزن گه دهل تا می‌خورد زخم عصا</p><p>گه عاشق این پنج و شش گه طالب جان‌های خوش</p><p>این سوش کش آن سوش کش چون اشتری گم کرده جا</p><p>گاهی چو چه کن پست رو مانند قارون سوی گو</p><p>گه چون مسیح و کشت نو بالاروان سوی علا</p><p>تا فضل تو راهش دهد وز شید و تلوین وارهد</p><p>شیاد ما شیدا شود یک رنگ چون شمس الضحی</p><p>چون ماهیان بحرش سکن بحرش بود باغ و وطن</p><p>بحرش بود گور و کفن جز بحر را داند وبا</p><p>زین رنگ‌ها مفرد شود در خنب عیسی دررود</p><p>در صبغه الله رو نهد تا یفعل الله ما یشا</p><p>رست از وقاحت وز حیا وز دور وز نقلان جا</p><p>رست از برو رست از بیا چون سنگ زیر آسیا</p><p>انا فتحنا بابکم لا تهجروا اصحابکم</p><p>نلحق بکم اعقابکم هذا مکافات الولا</p><p>انا شددنا جنبکم انا غفرنا ذنبکم</p><p>مما شکرتم ربکم و الشکر جرار الرضا</p><p>مستفعلن مستفعلن مستفعلن مستفعلن</p><p>باب البیان مغلق قل صمتنا اولی بنا</p><h2><a id="poem-2653" href="https://ganjoor.net/moulavi/shams/ghazalsh/sh29">غزل شمارهٔ ۲۹</a></h2>
<p>ای از ورای پرده‌ها تاب تو تابستان ما</p><p>ما را چو تابستان ببر دل گرم تا بستان ما</p><p>ای چشم جان را توتیا آخر کجا رفتی بیا</p><p>تا آب رحمت برزند از صحن آتشدان ما</p><p>تا سبزه گردد شوره‌ها تا روضه گردد گورها</p><p>انگور گردد غوره‌ها تا پخته گردد نان ما</p><p>ای آفتاب جان و دل ای آفتاب از تو خجل</p><p>آخر ببین کاین آب و گل چون بست گرد جان ما</p><p>شد خارها گلزارها از عشق رویت بارها</p><p>تا صد هزار اقرارها افکند در ایمان ما</p><p>ای صورت عشق ابد خوش رو نمودی در جسد</p><p>تا ره بری سوی احد جان را از این زندان ما</p><p>در دود غم بگشا طرب روزی نما از عین شب</p><p>روزی غریب و بوالعجب ای صبح نورافشان ما</p><p>گوهر کنی خرمهره را زهره بدری زهره را</p><p>سلطان کنی بی‌بهره را شاباش ای سلطان ما</p><p>کو دیده‌ها درخورد تو تا دررسد در گرد تو</p><p>کو گوش هوش آورد تو تا بشنود برهان ما</p><p>چون دل شود احسان شمر در شکر آن شاخ شکر</p><p>نعره برآرد چاشنی از بیخ هر دندان ما</p><p>آمد ز جان بانگ دهل تا جزوها آید به کل</p><p>ریحان به ریحان گل به گل از حبس خارستان ما</p><h2><a id="poem-2654" href="https://ganjoor.net/moulavi/shams/ghazalsh/sh30">غزل شمارهٔ ۳۰</a></h2>
<p>ای فصل باباران ما برریز بر یاران ما</p><p>چون اشک غمخواران ما در هجر دلداران ما</p><p>ای چشم ابر این اشک‌ها می‌ریز همچون مشک‌ها</p><p>زیرا که داری رشک‌ها بر ماه رخساران ما</p><p>این ابر را گریان نگر وان باغ را خندان نگر</p><p>کز لابه و گریه پدر رستند بیماران ما</p><p>ابر گران چون داد حق از بهر لب خشکان ما</p><p>رطل گران هم حق دهد بهر سبکساران ما</p><p>بر خاک و دشت بی‌نوا گوهرفشان کرد آسمان</p><p>زین بی‌نوایی می‌کشند از عشق طراران ما</p><p>این ابر چون یعقوب من وان گل چو یوسف در چمن</p><p>بشکفته روی یوسفان از اشک افشاران ما</p><p>یک قطره‌اش گوهر شود یک قطره‌اش عبهر شود</p><p>وز مال و نعمت پر شود کف‌های کف خاران ما</p><p>باغ و گلستان ملی اشکوفه می‌کردند دی</p><p>زیرا که ابریق از پگه خوردند خماران ما</p><p>بربند لب همچون صدف مستی میا در پیش صف</p><p>تا بازآیند این طرف از غیب هشیاران ما</p><h2><a id="poem-2655" href="https://ganjoor.net/moulavi/shams/ghazalsh/sh31">غزل شمارهٔ ۳۱</a></h2>
<p>بادا مبارک در جهان سور و عروسی‌های ما</p><p>سور و عروسی را خدا ببرید بر بالای ما</p><p>زهره قرین شد با قمر طوطی قرین شد با شکر</p><p>هر شب عروسیی دگر از شاه خوش سیمای ما</p><p>ان القلوب فرجت ان النفوس زوجت</p><p>ان الهموم اخرجت در دولت مولای ما</p><p>بسم الله امشب بر نوی سوی عروسی می‌روی</p><p>داماد خوبان می‌شوی ای خوب شهرآرای ما</p><p>خوش می‌روی در کوی ما خوش می‌خرامی سوی ما</p><p>خوش می‌جهی در جوی ما ای جوی و ای جویای ما</p><p>خوش می‌روی بر رای ما خوش می‌گشایی پای ما</p><p>خوش می‌بُری کف‌های ما ای یوسف زیبای ما</p><p>از تو جفا کردن روا وز ما وفا جستن خطا</p><p>پای تصرف را بنه بر جان خون پالای ما</p><p>ای جان جان جان را بکش تا حضرت جانان ما</p><p>وین استخوان را هم بکش هدیه بر عنقای ما</p><p>رقصی کنید ای عارفان چرخی زنید ای منصفان</p><p>در دولت شاه جهان آن شاه جان افزای ما</p><p>در گردن افکنده دهل در گردک نسرین و گل</p><p>کامشب بود دف و دهل نیکوترین کالای ما</p><p>خاموش کامشب زهره شد ساقی به پیمانه و به مد</p><p>بگرفته ساغر می‌کشد حمرای ما حمرای ما</p><p>والله که این دم صوفیان بستند از شادی میان</p><p>در غیب پیش غیبدان از شوق استسقای ما</p><p>قومی چو دریا کف زنان چون موج‌ها سجده کنان</p><p>قومی مبارز چون سنان خون خوار چون اجزای ما</p><p>خاموش کامشب مطبخی شاهست از فرخ رخی</p><p>این نادره که می‌پزد حلوای ما حلوای ما</p><h2><a id="poem-2656" href="https://ganjoor.net/moulavi/shams/ghazalsh/sh32">غزل شمارهٔ ۳۲</a></h2>
<p>دیدم سحر آن شاه را بر شاهراه هل اتی</p><p>در خواب غفلت بی‌خبر زو بوالعلی و بوالعلا</p><p>زان می که در سر داشتم من ساغری برداشتم</p><p>در پیش او می‌داشتم گفتم که ای شاه الصلا</p><p>گفتا چیست این ای فلان گفتم که خون عاشقان</p><p>جوشیده و صافی چو جان بر آتش عشق و ولا</p><p>گفتا چو تو نوشیده‌ای در دیگ جان جوشیده‌ای</p><p>از جان و دل نوشش کنم ای باغ اسرار خدا</p><p>آن دلبر سرمست من بستد قدح از دست من</p><p>اندرکشیدش همچو جان کان بود جان را جان فزا</p><p>از جان گذشته صد درج هم در طرب هم در فرج</p><p>می‌کرد اشارت آسمان کای چشم بد دور از شما</p><h2><a id="poem-2657" href="https://ganjoor.net/moulavi/shams/ghazalsh/sh33">غزل شمارهٔ ۳۳</a></h2>
<p>می ده گزافه ساقیا تا کم شود خوف و رجا</p><p>گردن بزن اندیشه را ما از کجا او از کجا</p><p>پیش آر نوشانوش را از بیخ برکن هوش را</p><p>آن عیش بی‌روپوش را از بند هستی برگشا</p><p>در مجلس ما سرخوش آ برقع ز چهره برگشا</p><p>زان سان که اول آمدی ای یفعل الله ما یشا</p><p>دیوانگان جسته بین از بند هستی رسته بین</p><p>در بی‌دلی دل بسته بین کاین دل بود دام بلا</p><p>زوتر بیا هین دیر شد دل زین ولایت سیر شد</p><p>مستش کن و بازش رهان زین گفتن زوتر بیا</p><p>بگشا ز دستم این رسن بربند پای بوالحسن</p><p>پر ده قدح را تا که من سر را بنشناسم ز پا</p><p>بی ذوق آن جانی که او در ماجرا و گفت و گو</p><p>هر لحظه گرمی می‌کند با بوالعلی و بوالعلا</p><p>نانم مده آبم مده آسایش و خوابم مده</p><p>ای تشنگی عشق تو صد همچو ما را خونبها</p><p>امروز مهمان توام مست و پریشان توام</p><p>پر شد همه شهر این خبر کامروز عیش است الصلا</p><p>هر کو به جز حق مشتری جوید نباشد جز خری</p><p>در سبزه این گولخن همچون خران جوید چرا</p><p>می‌دان که سبزه گولخن گنده کند ریش و دهن</p><p>زیرا ز خضرای دمن فرمود دوری مصطفی</p><p>دورم ز خضرای دمن دورم ز حورای چمن</p><p>دورم ز کبر و ما و من مست شراب کبریا</p><p>از دل خیال دلبری برکرد ناگاهان سری</p><p>ماننده ماه از افق ماننده گل از گیا</p><p>جمله خیالات جهان پیش خیال او دوان</p><p>مانند آهن پاره‌ها در جذبه آهن ربا</p><p>بد لعل‌ها پیشش حجر شیران به پیشش گورخر</p><p>شمشیرها پیشش سپر خورشید پیشش ذره‌ها</p><p>عالم چو کوه طور شد هر ذره‌اش پرنور شد</p><p>مانند موسی روح هم افتاد بی‌هوش از لقا</p><p>هر هستییی در وصل خود در وصل اصل اصل خود</p><p>خنبک زنان بر نیستی دستک زنان اندر نما</p><p>سرسبز و خوش هر تره‌ای نعره زنان هر ذره‌ای</p><p>کالصبر مفتاح الفرج و الشکر مفتاح الرضا</p><p>گل کرد بلبل را ندا کای صد چو من پیشت فدا</p><p>حارس بدی سلطان شدی تا کی زنی طال بقا</p><p>ذرات محتاجان شده اندر دعا نالان شده</p><p>برقی بر ایشان برزده مانده ز حیرت از دعا</p><p>السلم منهاج الطلب الحلم معراج الطرب</p><p>و النار صراف الذهب و النور صراف الولا</p><p>العشق مصباح العشا و الهجر طباخ الحشا</p><p>و الوصل تریاق الغشا یا من علی قلبی مشا</p><p>الشمس من افراسنا و البدر من حراسنا</p><p>و العشق من جلاسنا من یدر ما فی راسنا</p><p>یا سایلی عن حبه اکرم به انعم به</p><p>کل المنی فی جنبه عند التجلی کالهبا</p><p>یا سایلی عن قصتی العشق قسمی حصتی</p><p>و السکر افنی غصتی یا حبذا لی حبذا</p><p>الفتح من تفاحکم و الحشر من اصباحکم</p><p>القلب من ارواحکم فی الدور تمثال الرحا</p><p>اریاحکم تجلی البصر یعقوبکم یلقی النظر</p><p>یا یوسفینا فی البشر جودوا بما الله اشتری</p><p>الشمس خرت و القمر نسکا مع الاحدی عشر</p><p>قدامکم فی یقظه قدام یوسف فی الکری</p><p>اصل العطایا دخلنا ذخر البرایا نخلنا</p><p>یا من لحب او نوی یشکوا مخالیب النوی</p><h2><a id="poem-2658" href="https://ganjoor.net/moulavi/shams/ghazalsh/sh34">غزل شمارهٔ ۳۴</a></h2>
<p>ای عاشقان ای عاشقان آمد گه وصل و لقا</p><p>از آسمان آمد ندا کای ماه رویان الصلا</p><p>ای سرخوشان ای سرخوشان آمد طرب دامن کشان</p><p>بگرفته ما زنجیر او بگرفته او دامان ما</p><p>آمد شراب آتشین ای دیو غم کنجی نشین</p><p>ای جان مرگ اندیش رو ای ساقی باقی درآ</p><p>ای هفت گردون مست تو ما مهره‌ای در دست تو</p><p>ای هست ما از هست تو در صد هزاران مرحبا</p><p>ای مطرب شیرین نفس هر لحظه می‌جنبان جرس</p><p>ای عیش زین نه بر فرس بر جان ما زن ای صبا</p><p>ای بانگ نای خوش سمر در بانگ تو طعم شکر</p><p>آید مرا شام و سحر از بانگ تو بوی وفا</p><p>بار دگر آغاز کن آن پرده‌ها را ساز کن</p><p>بر جمله خوبان ناز کن ای آفتاب خوش لقا</p><p>خاموش کن پرده مدر سغراق خاموشان بخور</p><p>ستار شو ستار شو خو گیر از حلم خدا</p><h2><a id="poem-2659" href="https://ganjoor.net/moulavi/shams/ghazalsh/sh35">غزل شمارهٔ ۳۵</a></h2>
<p>ای یار ما دلدار ما ای عالم اسرار ما</p><p>ای یوسف دیدار ما ای رونق بازار ما</p><p>نک بر دم امسال ما خوش عاشق آمد پار ما</p><p>ما مفلسانیم و تویی صد گنج و صد دینار ما</p><p>ما کاهلانیم و تویی صد حج و صد پیکار ما</p><p>ما خفتگانیم و تویی صد دولت بیدار ما</p><p>ما خستگانیم و تویی صد مرهم بیمار ما</p><p>ما بس خرابیم و تویی هم از کرم معمار ما</p><p>من دوش گفتم عشق را ای خسرو عیار ما</p><p>سر درمکش منکر مشو تو برده‌ای دستار ما</p><p>واپس جوابم داد او نی از توست این کار ما</p><p>چون هرچ گویی وادهد همچون صدا کهسار ما</p><p>من گفتمش خود ما کهیم و این صدا گفتار ما</p><p>زیرا که که را اختیاری نبود ای مختار ما</p><h2><a id="poem-2660" href="https://ganjoor.net/moulavi/shams/ghazalsh/sh36">غزل شمارهٔ ۳۶</a></h2>
<p>خواجه بیا خواجه بیا خواجه دگربار بیا</p><p>دفع مده دفع مده ای مه عیار بیا</p><p>عاشق مهجور نگر عالم پرشور نگر</p><p>تشنه مخمور نگر ای شه خمار بیا</p><p>پای تویی دست تویی هستی هر هست تویی</p><p>بلبل سرمست تویی جانب گلزار بیا</p><p>گوش تویی دیده تویی وز همه بگزیده تویی</p><p>یوسف دزدیده تویی بر سر بازار بیا</p><p>از نظر گشته نهان ای همه را جان و جهان</p><p>بار دگر رقص کنان بی‌دل و دستار بیا</p><p>روشنی روز تویی شادی غم سوز تویی</p><p>ماه شب افروز تویی ابر شکربار بیا</p><p>ای علم عالم نو پیش تو هر عقل گرو</p><p>گاه میا گاه مرو خیز به یک بار بیا</p><p>ای دل آغشته به خون چند بود شور و جنون</p><p>پخته شد انگور کنون غوره میفشار بیا</p><p>ای شب آشفته برو وی غم ناگفته برو</p><p>ای خرد خفته برو دولت بیدار بیا</p><p>ای دل آواره بیا وی جگر پاره بیا</p><p>ور ره در بسته بود از ره دیوار بیا</p><p>ای نفس نوح بیا وی هوس روح بیا</p><p>مرهم مجروح بیا صحت بیمار بیا</p><p>ای مه افروخته رو آب روان در دل جو</p><p>شادی عشاق بجو کوری اغیار بیا</p><p>بس بود ای ناطق جان چند از این گفت زبان</p><p>چند زنی طبل بیان بی‌دم و گفتار بیا</p><h2><a id="poem-2661" href="https://ganjoor.net/moulavi/shams/ghazalsh/sh37">غزل شمارهٔ ۳۷</a></h2>
<p>یار مرا غار مرا عشق جگرخوار مرا</p><p>یار تویی غار تویی خواجه نگهدار مرا</p><p>نوح تویی روح تویی فاتح و مفتوح تویی</p><p>سینه مشروح تویی بر در اسرار مرا</p><p>نور تویی سور تویی دولت منصور تویی</p><p>مرغ که طور تویی خسته به منقار مرا</p><p>قطره تویی بحر تویی لطف تویی قهر تویی</p><p>قند تویی زهر تویی بیش میازار مرا</p><p>حجره خورشید تویی خانه ناهید تویی</p><p>روضهٔ امید تویی راه ده ای یار مرا</p><p>روز تویی روزه تویی حاصل دریوزه تویی</p><p>آب تویی کوزه تویی آب ده این بار مرا</p><p>دانه تویی دام تویی باده تویی جام تویی</p><p>پخته تویی خام تویی خام بمگذار مرا</p><p>این تن اگر کم تندی راه دلم کم زندی</p><p>راه شدی تا نبدی این همه گفتار مرا</p><h2><a id="poem-2662" href="https://ganjoor.net/moulavi/shams/ghazalsh/sh38">غزل شمارهٔ ۳۸</a></h2>
<p>رستم از این نفس و هوا زنده بلا مرده بلا</p><p>زنده و مرده وطنم نیست به جز فضل خدا</p><p>رستم از این بیت و غزل ای شه و سلطان ازل</p><p>مفتعلن مفتعلن مفتعلن کشت مرا</p><p>قافیه و مغلطه را گو همه سیلاب ببر</p><p>پوست بود پوست بود درخور مغز شعرا</p><p>ای خمشی مغز منی پرده آن نغز منی</p><p>کمتر فضل خمشی کش نبود خوف و رجا</p><p>بر ده ویران نبود عشر زمین کوچ و قلان</p><p>مست و خرابم مطلب در سخنم نقد و خطا</p><p>تا که خرابم نکند کی دهد آن گنج به من</p><p>تا که به سیلم ندهد کی کشدم بحر عطا</p><p>مرد سخن را چه خبر از خمشی همچو شکر</p><p>خشک چه داند چه بود ترلللا ترلللا</p><p>آینه‌ام آینه‌ام مرد مقالات نه‌ام</p><p>دیده شود حال من ار چشم شود گوش شما</p><p>دست فشانم چو شجر چرخ زنان همچو قمر</p><p>چرخ من از رنگ زمین پاکتر از چرخ سما</p><p>عارف گوینده بگو تا که دعای تو کنم</p><p>چونک خوش و مست شوم هر سحری وقت دعا</p><p>دلق من و خرقه من از تو دریغی نبود</p><p>و آنک ز سلطان رسدم نیم مرا نیم تو را</p><p>از کف سلطان رسدم ساغر و سغراق قدم</p><p>چشمه خورشید بود جرعه او را چو گدا</p><p>من خمشم خسته گلو عارف گوینده بگو</p><p>زانک تو داود دمی من چو کهم رفته ز جا</p><h2><a id="poem-2663" href="https://ganjoor.net/moulavi/shams/ghazalsh/sh39">غزل شمارهٔ ۳۹</a></h2>
<p>آه که آن صدر سرا می‌ندهد بار مرا</p><p>می‌نکند محرم جان محرم اسرار مرا</p><p>نغزی و خوبی و فرش آتش تیز نظرش</p><p>پرسش همچون شکرش کرد گرفتار مرا</p><p>گفت مرا مهر تو کو رنگ تو کو فر تو کو</p><p>رنگ کجا ماند و بو ساعت دیدار مرا</p><p>غرقه جوی کرمم بنده آن صبحدمم</p><p>کان گل خوش بوی کشد جانب گلزار مرا</p><p>هر که به جوبار بود جامه بر او بار بود</p><p>چند زیانست و گران خرقه و دستار مرا</p><p>ملکت و اسباب کز این ماه رخان شکرین</p><p>هست به معنی چو بود یار وفادار مرا</p><p>دستگه و پیشه تو را دانش و اندیشه تو را</p><p>شیر تو را بیشه تو را آهوی تاتار مرا</p><p>نیست کند هست کند بی‌دل و بی‌دست کند</p><p>باده دهد مست کند ساقی خمار مرا</p><p>ای دل قلاش مکن فتنه و پرخاش مکن</p><p>شهره مکن فاش مکن بر سر بازار مرا</p><p>گر شکند پند مرا زفت کند بند مرا</p><p>بر طمع ساختن یار خریدار مرا</p><p>بیش مزن دم ز دوی دو دو مگو چون ثنوی</p><p>اصل سبب را بطلب بس شد از آثار مرا</p>
</body></html>