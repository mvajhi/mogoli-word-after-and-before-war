<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۹</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3492" href="https://ganjoor.net/moulavi/shams/ghazalsh/sh868">غزل شمارهٔ ۸۶۸</a></h2>
<p>به حرم به خود کشید و مرا آشنا ببرد</p><p>یک یک برد شما را آنک مرا ببرد</p><p>آن را که بود آهن آهن ربا کشید</p><p>وان را که بود برگ کهی کهربا ببرد</p><p>قانون لنگری به ثری گشت منجذب</p><p>عیسی مهتری را جذب سما ببرد</p><p>هر حس معنوی را در غیب درکشید</p><p>هر مس اسعدی را هم کیمیا ببرد</p><p>از غارت فنا و اجل ایمنست و دور</p><p>آن کس که رخت خویش سوی انبیا ببرد</p><p>آن چشم نیک را نرسد هیچ چشم بد</p><p>کو شمع حسن را ز ملاء در خلاء ببرد</p><p>ما از قضا به قاضی حاجت گریختیم</p><p>کنچ از قضا رسید به طالب قضا ببرد</p><p>این‌ها گذشت ای خنک آن دل که ناگهش</p><p>حسن و جمال آن مه نیکولقا ببرد</p><h2><a id="poem-3493" href="https://ganjoor.net/moulavi/shams/ghazalsh/sh869">غزل شمارهٔ ۸۶۹</a></h2>
<p>خیاط روزگار به بالای هیچ مرد</p><p>پیراهنی ندوخت که آن را قبا نکرد</p><p>بنگر هزار گول سلیم اندر این جهان</p><p>دامان زر دهند و خرند از بلیس درد</p><p>گل‌های رنگ رنگ که پیش تو نقل‌هاست</p><p>تو می خوری از آن و رخت می‌کنند زرد</p><p>ای مرده را کنار گرفته که جان من</p><p>آخر کنار مرده کند جان و جسم سرد</p><p>خود با خدای کن که از این نقش‌های دیو</p><p>خواهی شدن به وقت اجل بی‌مراد فرد</p><p>پاها مکش دراز بر این خوش بساط خاک</p><p>کاین بستریست عاریه می‌ترس از نورد</p><p>مفکن گزافه مهره در این طاس روزگار</p><p>پرهیز از آن حریف که هست اوستاد نرد</p><p>منگر به گرد تن بنگر در سوار روح</p><p>می‌جو سوار را به نظر در میان گرد</p><p>رخسارها چون گل لابد ز گلشنیست</p><p>گلزار اگر نباشد پس از کجاست ورد</p><p>سیب زنخ چو دیدی می‌دان درخت سیب</p><p>بهر نمونه آمد این نیست بهر خورد</p><p>همت بلند دار که با همت خسیس</p><p>چاوش پادشاه براند تو را که برد</p><p>خاموش کن ز حرف و سخن بی‌حروف گوی</p><p>چون ناطقه ملایکه بر سقف لاجورد</p><h2><a id="poem-3494" href="https://ganjoor.net/moulavi/shams/ghazalsh/sh870">غزل شمارهٔ ۸۷۰</a></h2>
<p>چشمم همی‌پرد مگر آن یار می‌رسد</p><p>دل می‌جهد نشانه که دلدار می‌رسد</p><p>این هدهد از سپاه سلیمان همی‌پرد</p><p>وین بلبل از نواحی گلزار می‌رسد</p><p>جامی بخر به جانی ور زانک مفلسی</p><p>بفروش خویش را که خریدار می‌رسد</p><p>آن گوش انتظار خبر نوش می‌کند</p><p>وان چشم اشکبار به دیدار می‌رسد</p><p>آن دل که پاره پاره شد و پاره‌هاش خون</p><p>آن پاره پاره رفته به یک بار می‌رسد</p><p>قد چو چنگ را که دلش تار تار شد</p><p>نک زخمه نشاط به هر تار می‌رسد</p><p>آن خارخار باغ و تقاضاش رد نشد</p><p>گل‌های خوش عذار سوی خار می‌رسد</p><p>آن زینهار گفتن عاشق تهی نبود</p><p>اینک سپاه وصل به زنهار می‌رسد</p><p>نک طوطیان عشق گشادند پر و بال</p><p>کز سوی مصر قند به قنطار می‌رسد</p><p>شهر ایمنست جمله دزدان گریختند</p><p>از بیم آنک شحنه قهار می‌رسد</p><p>چندین هزار جعفر طرار شب گریخت</p><p>کآمد خبر که جعفر طیار می‌رسد</p><p>فاش و صریح گو که صفات بشر گریخت</p><p>زیرا صفات خالق جبار می‌رسد</p><p>ای مفلسان باغ خزان راهتان بزد</p><p>سلطان نوبهار به ایثار می‌رسد</p><p>در خامشیست تابش خورشید بی‌حجاب</p><p>خاموش کاین حجاب ز گفتار می‌رسد</p><h2><a id="poem-3495" href="https://ganjoor.net/moulavi/shams/ghazalsh/sh871">غزل شمارهٔ ۸۷۱</a></h2>
<p>آمد بهار خرم و رحمت نثار شد</p><p>سوسن چو ذوالفقار علی آبدار شد</p><p>اجزای خاک حامله بودند از آسمان</p><p>نه ماه گشت حامله زان بی‌قرار شد</p><p>گلنار پرگره شد و جوبار پرزره</p><p>صحرا پر از بنفشه و که لاله زار شد</p><p>اشکوفه لب گشاد که هنگام بوسه گشت</p><p>بگشاد سر و دست که وقت کنار شد</p><p>گلزار چرخ چونک گلستان دل بدید</p><p>در رو کشید ابر و ز دل شرمسار شد</p><p>آن خار می‌گریست که ای عیب پوش خلق</p><p>شد مستجاب دعوت او گلعذار شد</p><p>شاه بهار بست کمر را به معذرت</p><p>هر شاخ و هر درخت از او تاجدار شد</p><p>هر چوب در تجمل چون بزم میر گشت</p><p>گر در دو دست موسی یک چوب مار شد</p><p>زنده شدند بار دگر کشتگان دی</p><p>تا منکر قیامت بی‌اعتبار شد</p><p>اصحاب کهف باغ ز خواب اندرآمدند</p><p>چون لطف روح بخش خدا یار غار شد</p><p>ای زنده گشتگان به زمستان کجا بدیت</p><p>آن سو که وقت خواب روان را مطار شد</p><p>آن سو که هر شبی بپرد این حواس و روح</p><p>آن سو که هر شبی نظر و انتظار شد</p><p>مه چون هلال بود سفر کرد آن طرف</p><p>بدری منور آمد و شمع دیار شد</p><p>این پنج حس ظاهر و پنج دگر نهان</p><p>لنگ و ملول رفت و سحر راهوار شد</p><p>بربند این دهان و مپیمای باد بیش</p><p>کز باد گفت راه نظر پرغبار شد</p><h2><a id="poem-3496" href="https://ganjoor.net/moulavi/shams/ghazalsh/sh872">غزل شمارهٔ ۸۷۲</a></h2>
<p>این عشق جمله عاقل و بیدار می‌کشد</p><p>بی تیغ می‌برد سر و بی‌دار می‌کشد</p><p>مهمان او شدیم که مهمان همی‌خورد</p><p>یار کسی شدیم که او یار می‌کشد</p><p>چون یوسفی بدید چو گرگان همی‌درد</p><p>چون مؤمنی بدید چو کفار می‌کشد</p><p>ما دل نهاده‌ایم که دلداریی کند</p><p>یا گر کشد به رحم و به هنجار می‌کشد</p><p>نی نی که کشته را دم او جان همی‌دهد</p><p>گر چه به غمزه عاشق بسیار می‌کشد</p><p>هل تا کشد تو را نه که آب حیات اوست</p><p>تلخی مکن که دوست عسل وار می‌کشد</p><p>همت بلند دار که آن عشق همتی</p><p>شاهان برگزیده و احرار می‌کشد</p><p>ما چون شبیم ظل زمین و وی آفتاب</p><p>شب را به تیغ صبح گهردار می‌کشد</p><p>زنگی شب ببرد چو طرار عقل ما</p><p>شحنه صبوح آمد و طرار می‌کشد</p><p>شب شرق تا به غرب گرفته سپاه زنگ</p><p>رومی روزشان به یکی بار می‌کشد</p><p>حاصل مرا چو بلبل مستی ز گلشنیست</p><p>چون بلبلم جدایی گلزار می‌کشد</p><h2><a id="poem-3497" href="https://ganjoor.net/moulavi/shams/ghazalsh/sh873">غزل شمارهٔ ۸۷۳</a></h2>
<p>خفته نمود دلبر گفتم ز باغ زود</p><p>شفتالوی بدزدم او خود نخفته بود</p><p>خندید و گفت روبه آخر به زیرکی</p><p>از دست شیر صید کجا سهل درربود</p><p>مر ابر را که دوشد و آن جا که دررسد</p><p>الا مگر که ابر نماید به خویش جود</p><p>معدوم را کجاست به ایجاد دست و پا</p><p>فضل خدای بخشد معدوم را وجود</p><p>معدوم وار بنشین زیرا که در نماز</p><p>داد سلام نبود الا که در قعود</p><p>بر آتش آب چیره بود از فروتنی</p><p>کآتش قیام دارد و آب است در سجود</p><p>چون لب خموش باشد دل صدزبان شود</p><p>خاموش چند چند بخواهیش آزمود</p><h2><a id="poem-3498" href="https://ganjoor.net/moulavi/shams/ghazalsh/sh874">غزل شمارهٔ ۸۷۴</a></h2>
<p>امروز مرده بین که چه سان زنده می‌شود</p><p>آزاد سرو بین که چه سان بنده می‌شود</p><p>پوسیده استخوان و کفن‌های مرده بین</p><p>کز روح و علم و عشق چه آکنده می‌شود</p><p>آن حلق و آن دهان که دریدست در لحد</p><p>چون عندلیب مست چه گوینده می‌شود</p><p>آن جان به شیشه‌ای که ز سوزن همی‌گریخت</p><p>جان را به تیغ عشق فروشنده می‌شود</p><p>بسیار دیده‌ای که بجوشد ز سنگ آب</p><p>از شهد شیر بین که چه جوشنده می‌شود</p><p>امروز کعبه بین که روان شد به سوی حاج</p><p>کز وی هزار قافله فرخنده می‌شود</p><p>امروز غوره بین که شکر بست از نشاط</p><p>امروز شوره بین که چه روینده می‌شود</p><p>می‌خند ای زمین که بزادی خلیفه‌ای</p><p>کز وی کلوخ و سنگ تو جنبنده می‌شود</p><p>غم مرد و گریه رفت بقای من و تو باد</p><p>هر جا که گریه ایست کنون خنده می‌شود</p><p>آن گلشنی شکفت که از فر بوی او</p><p>بی داس و تیش خار تو برکنده می‌شود</p><p>پاینده گشت خضر که آب حیات دید</p><p>پاینده گشت و دید که پاینده می‌شود</p><p>پاینده عمر باد روان لطیف ما</p><p>جان را بقاست تن چو قبا ژنده می‌شود</p><p>خاموش و خوش بخسپ در این خرمن شکر</p><p>زیرا شکر به گفت پراکنده می‌شود</p><p>من خامشم ولیک ز هیهای طوطیان</p><p>هم نیشکر ز لطف خروشنده می‌شود</p><h2><a id="poem-3499" href="https://ganjoor.net/moulavi/shams/ghazalsh/sh875">غزل شمارهٔ ۸۷۵</a></h2>
<p>گر عید وصل تست منم خود غلام عید</p><p>بهر تست خدمت و سجده و سلام عید</p><p>تا نام تو شنیدم شد سرد بر دلم</p><p>از غایت حلاوت نام تو نام عید</p><p>ای شاد آن زمان که درآید وصال تو</p><p>تا ما ز گنج وصل تو بدهیم وام عید</p><p>تا آفتاب چهره زیبات دررسید</p><p>صبحی شود ز صبح جمال تو شام عید</p><p>در یمن و در سعادت و در بخت و در صفا</p><p>ای پرتو خیال تو بوده امام عید</p><p>ای سجده‌ها به پیش درت واجبات عید</p><p>وی دیده خویشتن ز تو قایم خرام عید</p><p>جام شراب وصل تو پر کن ز فضل خود</p><p>تا کام جان روا شود از جام و کام عید</p><p>اندر رکاب تو چو روان‌ها روا شوند</p><p>در وی کجا رسد به دو صد سال گام عید</p><p>آمد ز گرد راه تو این عید و مژده داد</p><p>جانم دوید پیش و گرفته لگام عید</p><p>دانست کز خدیو اجل شمس دین بود</p><p>این فرو این جلالت و این لطف عام عید</p><p>لیکن کجاست فر و جمال تو بی‌نظیر</p><p>خود کی شوند دلشدگان تو رام عید</p><p>تبریز با شراب چنان صدر نامدار</p><p>بر تو حرام باشد بی‌شبهه تو جام عید</p><h2><a id="poem-3500" href="https://ganjoor.net/moulavi/shams/ghazalsh/sh876">غزل شمارهٔ ۸۷۶</a></h2>
<p>تا چند خرقه بردرم از بیم و از امید</p><p>درده شراب و واخرام از بیم و از امید</p><p>پیش آر جام آتش اندیشه سوز را</p><p>کاندیشه‌هاست در سرم از بیم و از امید</p><p>کشتی نوح را که ز طوفان امان ماست</p><p>بنما که زیر لنگرم از بیم و از امید</p><p>آن زر سرخ و نقد طرب را بده که من</p><p>رخسارزرد چون زرم از بیم و از امید</p><p>در حلقه ز آنچ دادی در حلق من بریز</p><p>کآخر چو حلقه بر درم از بیم و از امید</p><p>بار دگر به آب ده این رنگ و بوی را</p><p>کاین دم به رنگ دیگرم از بیم و از امید</p><p>ز آبی که آب کوثر اندر هوای اوست</p><p>کاندر هوای کوثرم از بیم و از امید</p><p>در عین آتشم چو خلیلم فرست آب</p><p>کزر مثال بتگرم از بیم و از امید</p><p>کوری چشم بد تو ز چشمم نهان مشو</p><p>کز چشم‌ها نهانترم از بیم و از امید</p><p>در آفتاب روی خودم دار زانک من</p><p>مانند این غزل ترم از بیم و از امید</p><h2><a id="poem-3501" href="https://ganjoor.net/moulavi/shams/ghazalsh/sh877">غزل شمارهٔ ۸۷۷</a></h2>
<p>امسال بلبلان چه خبرها همی‌دهند</p><p>یا رب به طوطیان چه شکرها همی‌دهند</p><p>در باغ‌ها درآی تو امسال و درنگر</p><p>کان شاخه‌های خشک چه برها همی‌دهند</p><p>مقراض در میان نه و خلعت همی‌برند</p><p>وان را که تاج رفت کمرها همی‌دهند</p><p>بی منت کسی همه بر نقره می‌زنند</p><p>بی زحمت مصادره زرها همی‌دهند</p><p>هر دل که تشنه‌ست به دریا همی‌برند</p><p>وان را که گوهرست گهرها همی‌دهند</p><p>این تحفه دیده‌اند که عشاق روزگار</p><p>تا برشمار موی تو سرها همی‌دهند</p><p>این نور دیده‌اند که دیوانگان راه</p><p>سودا همی‌خرند و هنرها همی‌دهند</p><h2><a id="poem-3502" href="https://ganjoor.net/moulavi/shams/ghazalsh/sh878">غزل شمارهٔ ۸۷۸</a></h2>
<p>صحرا خوشست لیک چو خورشید فر دهد</p><p>بستان خوشست لیک چو گلزار بر دهد</p><p>خورشید دیگریست که فرمان و حکم او</p><p>خورشید را برای مصالح سفر دهد</p><p>بوسه به او رسد که رخش همچو زر بود</p><p>او را نمی‌رسد که رود مال و زر دهد</p><p>بنگر به طوطیان که پر و بال می‌زنند</p><p>سوی شکرلبی که به ایشان شکر دهد</p><p>هر کس شکرلبی بگزیده‌ست در جهان</p><p>ما را شکرلبیست که چیزی دگر دهد</p><p>ما را شکرلبیست شکرها گدای اوست</p><p>ما را شهنشهیست که ملک و ظفر دهد</p><p>همت بلند دار اگر شاه زاده‌ای</p><p>قانع مشو ز شاه که تاج و کمر دهد</p><p>برکن تو جامه‌ها و در آب حیات رو</p><p>تا پاره‌های خاک تو لعل و گهر دهد</p><p>بگریز سوی عشق و بپرهیز از آن بتی</p><p>کو دلبری نماید و خون جگر دهد</p><p>در چشم من نیاید خوبی هیچ خوب</p><p>نقاش جسم جان را غیبی صور دهد</p><p>کی آب شور نوشد با مرغ‌های کور</p><p>آن مرغ را که عقل ز کوثر خبر دهد</p><p>خود پر کند دو دیده ما را به حسن خویش</p><p>گر ماه آن ببیند در حال سر دهد</p><p>در دیده گدای تو آید نگار خاک</p><p>حاشا ز دیده‌ای که خدایش نظر دهد</p><p>خامش ز حرف گفتن تا بوک عقل کل</p><p>ما را ز عقل جزوی راه و عبر دهد</p><h2><a id="poem-3503" href="https://ganjoor.net/moulavi/shams/ghazalsh/sh879">غزل شمارهٔ ۸۷۹</a></h2>
<p>صبح آمد و صحیفه مصقول برکشید</p><p>وز آسمان سپیده کافور بردمید</p><p>صوفی چرخ خرقه و شال کبود خویش</p><p>تا جایگاه ناف به عمدا فرودرید</p><p>رومی روز بعد هزیمت چو دست یافت</p><p>از تخت ملک زنگی شب را فروکشید</p><p>زان سو که ترک شادی و هندوی غم رسید</p><p>آمد شدیست دایم و راهیست ناپدید</p><p>یا رب سپاه شاه حبش تا کجا گریخت</p><p>ناگه سپاه قیصر روم از کجا رسید</p><p>زین راه نابدید معما کی بو برد</p><p>آنک از شراب عشق ازل خورد یا چشید</p><p>حیران شدست شب که کی رویش سیاه کرد</p><p>حیران شدست روز که خوبش که آفرید</p><p>حیران شده زمین که چو نیمیش شد گیاه</p><p>نیمی دگر چرنده شد و زان همی‌چرید</p><p>نیمیش شد خورنده و نیمیش خوردنی</p><p>نیمی حریص پاکی و نیمی دگر پلید</p><p>شب مرد و زنده گشت حیاتست بعد مرگ</p><p>ای غم بکش مرا که حسینم توی یزید</p><p>گوهر مزاد کرد که این را کی می‌خرد</p><p>کس را بها نبود همو خود ز خود خرید</p><p>امروز ساقیا همه مهمان تو شدیم</p><p>هر شام قدر شد ز تو هر روز روز عید</p><p>درده ز جام باده که یسقون من رحیق</p><p>کاندیشه را نبرد جز عشرت جدید</p><p>رندان تشنه دل چو به اسراف می‌خورند</p><p>خود را چو گم کنند بیابند آن کلید</p><p>پهلوی خم وحدت بگرفته‌ای مقام</p><p>با نوح و لوط و کرخی و شبلی و بایزید</p><p>خاموش کن که جان ز فرح بال می‌زند</p><p>تا آن شراب در سر و رگ‌های جان دوید</p><h2><a id="poem-3504" href="https://ganjoor.net/moulavi/shams/ghazalsh/sh880">غزل شمارهٔ ۸۸۰</a></h2>
<p>صد مصر مملکت ز تعدی خراب شد</p><p>صد بحر سلطنت ز تطاول سراب شد</p><p>صد برج حرص و بخل به خندق دراوفتاد</p><p>صد بخت نیم خواب به کلی به خواب شد</p><p>آن شاهراه غیب بر آن قوم بسته بود</p><p>وان ماه زنگ ظلم به زیر حجاب شد</p><p>وان چشم کو چو برق همی‌سوخت خلق را</p><p>در نوحه اوفتاد و به گریه سحاب شد</p><p>وان دل که صد هزار دل از وی کباب بود</p><p>در آتش خدای کنون او کباب شد</p><p>ای شاد آن کسی که از این عبرتی گرفت</p><p>او را از این سیاست شه فتح باب شد</p><p>چون روز گشت و دید که او شب چه کرده بود</p><p>سودش نداشت سخره صد اضطراب شد</p><p>چون بخت روسپید شب اندر دعا گذار</p><p>زیرا دعای نوح به شب مستجاب شد</p><h2><a id="poem-3505" href="https://ganjoor.net/moulavi/shams/ghazalsh/sh881">غزل شمارهٔ ۸۸۱</a></h2>
<p>آه که بار دگر آتش در من فتاد</p><p>وین دل دیوانه باز روی به صحرا نهاد</p><p>آه که دریای عشق بار دگر موج زد</p><p>وز دل من هر طرف چشمه خون برگشاد</p><p>آه که جست آتشی خانه دل درگرفت</p><p>دود گرفت آسمان آتش من یافت باد</p><p>آتش دل سهل نیست هیچ ملامت مکن</p><p>یا رب فریاد رس ز آتش دل داد داد</p><p>لشکر اندیشه‌ها می‌رسد از بیشه‌ها</p><p>سوی دلم طلب طلب وز غم من شاد شاد</p><p>ای دل روشن ضمیر بر همه دل‌ها امیر</p><p>صبر گزیدی و یافت جان تو جمله مراد</p><p>چشم همه خشک و تر مانده در همدگر</p><p>چشم تو سوی خداست چشم همه بر تو باد</p><p>دست تو دست خدا چشم تو مست خدا</p><p>بر همه پاینده باد سایه رب العباد</p><p>ناله خلق از شماست آن شما از کجاست</p><p>این همه از عشق زاد عشق عجب از چه زاد</p><p>شمس حق دین تویی مالک ملک وجود</p><p>ای که ندیده چو تو عشق دگر کیقباد</p><h2><a id="poem-3506" href="https://ganjoor.net/moulavi/shams/ghazalsh/sh882">غزل شمارهٔ ۸۸۲</a></h2>
<p>جامه سیه کرد کفر نور محمد رسید</p><p>طبل بقا کوفتند ملک مخلد رسید</p><p>روی زمین سبز شد جیب درید آسمان</p><p>بار دگر مه شکافت روح مجرد رسید</p><p>گشت جهان پرشکر بست سعادت کمر</p><p>خیز که بار دگر آن قمرین خد رسید</p><p>دل چو سطرلاب شد آیت هفت آسمان</p><p>شرح دل احمدی هفت مجلد رسید</p><p>عقل معقل شبی شد بر سلطان عشق</p><p>گفت به اقبال تو نفس مقید رسید</p><p>پیک دل عاشقان رفت به سر چون قلم</p><p>مژده همچون شکر در دل کاغد رسید</p><p>چند کند زیر خاک صبر روان‌های پاک</p><p>هین ز لحد برجهید نصر مؤید رسید</p><p>طبل قیامت زدند صور حشر می‌دمد</p><p>وقت شد ای مردگان حشر مجدد رسید</p><p>بعثر ما فی القبور حصل ما فی الصدور</p><p>آمد آواز صور روح به مقصد رسید</p><p>دوش در استارگان غلغله افتاده بود</p><p>کز سوی نیک اختران اختر اسعد رسید</p><p>رفت عطارد ز دست لوح و قلم درشکست</p><p>در پی او زهره جست مست به فرقد رسید</p><p>قرص قمر رنگ ریخت سوی اسد می‌گریخت</p><p>گفتم خیرست گفت ساقی بیخود رسید</p><p>عقل در آن غلغله خواست که پیدا شود</p><p>کودک هم کودکست گو چه به ابجد رسید</p><p>خیز که دوران ماست شاه جهان آن ماست</p><p>چون نظرش جان ماست عمر مؤبد رسید</p><p>ساقی بی‌رنگ و لاف ریخت شراب از گزاف</p><p>رقص جمل کرد قاف عیش ممدد رسید</p><p>باز سلیمان روح گفت صلای صبوح</p><p>فتنه بلقیس را صرح ممرد رسید</p><p>رغم حسودان دین کوری دیو لعین</p><p>کحل دل و دیده در چشم مرمد رسید</p><p>از پی نامحرمان قفل زدم بر دهان</p><p>خیز بگو مطربا عشرت سرمد رسید</p><h2><a id="poem-3507" href="https://ganjoor.net/moulavi/shams/ghazalsh/sh883">غزل شمارهٔ ۸۸۳</a></h2>
<p>جان من و جان تو بود یکی ز اتحاد</p><p>این دو که هر دو یکیست جز که همان یک مباد</p><p>فرد چرا شد عدد از سبب خوی بد</p><p>ز آتش بادی بزاد در سر ما رفت باد</p><p>گشت جدا موج‌ها گر چه بد اول یکی</p><p>از سبب باد بود آنک جدایی بزاد</p><p>جام دوی درشکن باده مده باد را</p><p>چون دو شود پادشاه شهر رود در فساد</p><p>روز فضیلت گرفت زانک یکی شمع داشت</p><p>هر طرفی شب ز عجز شمع و چراغی نهاد</p><p>گر چه ز رب العباد هر نفسی رحمتست</p><p>کی بود آن دم که رب ماند و فانی عباد</p><h2><a id="poem-3508" href="https://ganjoor.net/moulavi/shams/ghazalsh/sh884">غزل شمارهٔ ۸۸۴</a></h2>
<p>پرده دل می‌زند زهره هم از بامداد</p><p>مژده که آن بوطرب داد طرب‌ها بداد</p><p>بحر کرم کرد جوش پنبه برون کن ز گوش</p><p>آنچ کفش داد دوش ما و تو را نوش باد</p><p>عشق همایون پیست خطبه به نام ویست</p><p>از سر ما کم مباد سایه این کیقباد</p><p>روی خوشش چون شرار خوی خوشش نوبهار</p><p>وان دگرش زینهار او هو رب العباد</p><p>ز اول روز این خمار کرد مرا بی‌قرار</p><p>می‌کشدم ابروار عشق تو چون تندباد</p><p>دست دل از رنج رست گر چه دلارام مست</p><p>بست سر زلف بست خواجه ببین این گشاد</p><p>می‌کشدم موکشان من ترش و سرگران</p><p>رو که مراد جهان می‌کشدم بی‌مراد</p><p>عقل بر آن عقل ساز ناز همی‌کرد ناز</p><p>شکر کز آن گشت باز تا به مقام اوفتاد</p><p>پای به گل بوده‌ام زانک دودل بوده‌ام</p><p>شکر که دودل نماند یک دله شد دل نهاد</p><p>لاف دل از آسمان لاف تن از ریسمان</p><p>بگسلم این ریسمان بازروم در معاد</p><p>دلبر روز الست چیز دگر گفت پست</p><p>هیچ کسی هست کو آرد آن را به یاد</p><p>گفت به تو تاختم بهر خودت ساختم</p><p>ساخته خویش را من ندهم در مزاد</p><p>گفتم تو کیستی گفت مراد همه</p><p>گفتم من کیستم گفت مراد مراد</p><p>مفتعلن فاعلات رفته بدم از صفات</p><p>محو شده پیش ذات دل به سخن چون فتاد</p><p>داد دل و عقل و جان مفخر تبریزیان</p><p>از مدد این سه داد یافت زمانه سداد</p><h2><a id="poem-3509" href="https://ganjoor.net/moulavi/shams/ghazalsh/sh885">غزل شمارهٔ ۸۸۵</a></h2>
<p>بار دگر آمدیم تا شود اقبال شاد</p><p>دولت بار دگر در رخ ما رو گشاد</p><p>سرمه کشید این جهان باز ز دیدار ما</p><p>گشت جهان تازه روی چشم بدش دور باد</p><p>عشق ز زنجیر خویش جست و خرد را گرفت</p><p>عقل ز دستان عشق ناله کنان داد داد</p><p>مریم عشق قدیم زاد مسیحی عجب</p><p>داد نیابد خرد چونک چنین فتنه زاد</p><p>باز دو صد قرص ماه بر سر آن خوان شکست</p><p>دل چو چنین خوان بدید پای به خون درنهاد</p><p>دولت بشتافته‌ست چون نظرت تافته‌ست</p><p>تا که بقا یافته‌ست عاشق کون و فساد</p><p>مفخر تبریزیان شمس حق ای خوش نشان</p><p>عالم ای شاه جان بی‌رخ خوبت مباد</p><h2><a id="poem-3510" href="https://ganjoor.net/moulavi/shams/ghazalsh/sh886">غزل شمارهٔ ۸۸۶</a></h2>
<p>از رسن زلف تو خلق به جان آمدند</p><p>بهر رسن بازیش لولیکان آمدند</p><p>در دل هر لولیی عشق چو استاره‌ای</p><p>رقص کنان گرد ماه نورفشان آمدند</p><p>در هوس این سماع از پس بستان عشق</p><p>سروقدان چون چنار دست زنان آمدند</p><p>بین که چه ریسیده‌ایم دست که لیسیده‌ایم</p><p>تا که چنین لقمه‌ها سوی دهان آمدند</p><p>لولیکان قنق در کف گوشه تتق</p><p>وز تتق آن عروس شاه جهان آمدند</p><p>شاه که در دولتش هر طرفی شاهدی</p><p>سینه گشاده به ما بهر امان آمدند</p><p>شیوه ابرو کند هر نفسی پیش ما</p><p>گر چه که از تیر غمز سخته کمان آمدند</p><p>شب رو و عیار باش بر سر هر کوی از آنک</p><p>زیر لحاف ازل نیک نهان آمدند</p><p>جانب تبریز در شمس حقم دیده‌اند</p><p>ترک دکان خواندند چونک به کان آمدند</p><h2><a id="poem-3511" href="https://ganjoor.net/moulavi/shams/ghazalsh/sh887">غزل شمارهٔ ۸۸۷</a></h2>
<p>روبهکی دنبه برد شیر مگر خفته بود</p><p>جان نبرد خود ز شیر روبه کور و کبود</p><p>قاصد ره داد شیر ور نه کی باور کند</p><p>این چه که روباه لنگ دنبه ز شیری ربود</p><p>گوید گرگی بخورد یوسف یعقوب را</p><p>شیر فلک هم بر او پنجه نیارد گشود</p><p>هر نفس الهام حق حارس دل‌های ماست</p><p>از دل ما کی برد میمنه دیو حسود</p><p>دست حق آمد دراز با کف حق کژ مباز</p><p>در ره حق هر کی کاشت دانه جو جو درود</p><p>هر که تو را کرد خوار رو به خدایش سپار</p><p>هر کی بترساندت روی به حق آر زود</p><p>غصه و ترس و بلا هست کمند خدا</p><p>گوش کشان آردت رنج به درگاه جود</p><p>یارب و یارب کنان روی سوی آسمان</p><p>آب ز دیده روان بر رخ زردت چو رود</p><p>سبزه دمیده ز آب بر دل و جان خراب</p><p>صبح گشاده نقاب ذلک یوم الخلود</p><p>گر سر فرعون را درد بدی و بلا</p><p>لاف خدایی کجا دردهدی آن عنود</p><p>چون دم غرقش رسید گفت اقل العبید</p><p>کفر شد ایمان و دید چونک بلا رو نمود</p><p>رنج ز تن برمدار در تک نیلش درآر</p><p>تا تن فرعون وار پاک شود از جحود</p><p>نفس به مصرست امیر در تک نیلست اسیر</p><p>باش بر او جبرئیل دود برآور ز عود</p><p>عود بخیلست او بو نرساند به تو</p><p>راز نخواهد گشا تا نکشد نار و دود</p><p>مفخر تبریز گفت شمس حق و دین نهفت</p><p>رو ترش از توست عشق سرکه نشاید فزود</p><h2><a id="poem-3512" href="https://ganjoor.net/moulavi/shams/ghazalsh/sh888">غزل شمارهٔ ۸۸۸</a></h2>
<p>زهره من بر فلک شکل دگر می‌رود</p><p>در دل و در دیده‌ها همچو نظر می‌رود</p><p>چشم چو مریخ او مست ز تاریخ او</p><p>جان به سوی ناوکش همچو سپر می‌رود</p><p>ابروی چون سنبله بی‌خبرست از مهش</p><p>گر خبرستش چرا فوق قمر می‌رود</p><p>ذره چرا شد سوار بر سر کره هوا</p><p>چون سوی تو آفتاب جمله به سر می‌رود</p><p>آن زحل از ابلهی جست زبردستیی</p><p>غافل از آن کاین فلک زیر و زبر می‌رود</p><p>دل ز شب زلف تو دید رخ همچو روز</p><p>زین شب و روز او نهان همچو سحر می‌رود</p><p>ترک فلک گاو را بر سر گردون ببست</p><p>کرد ندا در جهان کی به سفر می‌رود</p><p>جامه کبود آسمان کرد ز دست قضا</p><p>این قدرش فهم نی کو به قدر می‌رود</p><p>خاک دهان خشک را رعد بشارت دهد</p><p>کابر چو مشک سقا بهر مطر می‌رود</p><p>اختر و ابر و فلک جنی و دیو و ملک</p><p>آخر ای بی‌یقین بهر بشر می‌رود</p><p>پنبه برون کن ز گوش عقل و بصر را مپوش</p><p>کان صنم حله پوش سوی بصر می‌رود</p><p>نای و دف و چنگ را از پی گوشی زنند</p><p>نقش جهان جانب نقش نگر می‌رود</p><p>آن نظری جو که آن هست ز نور قدیم</p><p>کاین نظر ناریت همچو شرر می‌رود</p><p>جنس رود سوی جنس بس بود این امتحان</p><p>شه سوی شه می‌رود خر سوی خر می‌رود</p><p>هر چه نهال ترست جانب بستان برند</p><p>خشک چو هیزم شود زیر تبر می‌رود</p><p>آب معانی بخور هر دم چون شاخ تر</p><p>شکر که در باغ عشق جوی شکر می‌رود</p><p>بس کن از این امر و نهی بین که تو نفس حرون</p><p>چونش بگویی مرو لنگ بتر می‌رود</p><p>جان سوی تبریز شد در هوس شمس دین</p><p>جان صدفست و سوی بحر گهر می‌رود</p><h2><a id="poem-3513" href="https://ganjoor.net/moulavi/shams/ghazalsh/sh889">غزل شمارهٔ ۸۸۹</a></h2>
<p>روی تو چون روی مار خوی تو زهر قدید</p><p>ای خنک آن را که او روی شما را ندید</p><p>من شده مهمان تو در چمن جان تو</p><p>پای پر از خار شد دست یکی گل نچید</p><p>ای مثل خارپشت گرد تو خار درشت</p><p>خار تو ما را بکشت مار تو ما را گزید</p><p>با تو موافق شدم با تو منافق شدم</p><p>بر دبه عاشق شدم در دبه زیت پلید</p><h2><a id="poem-3514" href="https://ganjoor.net/moulavi/shams/ghazalsh/sh890">غزل شمارهٔ ۸۹۰</a></h2>
<p>صبحدمی همچو صبح پرده ظلمت درید</p><p>نیم شبی ناگهان صبح قیامت دمید</p><p>واسطه‌ها را برید دید به خود خویش را</p><p>آنچ زبانی نگفت بی‌سر و گوشی شنید</p><p>پوست بدرد ز ذوق عشق چو پیدا شود</p><p>لیک کجا ذوق آن کو کندت ناپدید</p><p>فقر ببرده سبق رفته طبق بر طبق</p><p>باز کند قفل را فقر مبارک کلید</p><p>کشته شهوت پلید کشته عقلست پاک</p><p>فقر زده خیمه‌ای زان سوی پاک و پلید</p><p>جمله دل عاشقان حلقه زده گرد فقر</p><p>فقر چو شیخ الشیوخ جمله دل‌ها مرید</p><p>چونک به تبریز چشم شمس حقم را بدید</p><p>گفت حقش پر شدی گفت که هل من مزید</p><h2><a id="poem-3515" href="https://ganjoor.net/moulavi/shams/ghazalsh/sh891">غزل شمارهٔ ۸۹۱</a></h2>
<p>دی شد و بهمن گذشت فصل بهاران رسید</p><p>جلوه گلشن به باغ همچو نگاران رسید</p><p>زحمت سرما و دود رفت به کور و کبود</p><p>شاخ گل سرخ را وقت نثاران رسید</p><p>باغ ز سرما بکاست شد ز خدا دادخواست</p><p>لطف خدا یار شد دولت یاران رسید</p><p>آمد خورشید ما باز به برج حمل</p><p>معطی صاحب عمل سیم شماران رسید</p><p>طالب و مطلوب را عاشق و معشوق را</p><p>همچو گل خوش کنار وقت کناران رسید</p><p>بر مثل وام دار جمله به زندان بدند</p><p>زرگر بخشایشش وام گزاران رسید</p><p>جمله صحرا و دشت پر ز شکوفه‌ست و کشت</p><p>خوف تتاران گذشت مشک تتاران رسید</p><p>هر چه بمردند پار حشر شدند از بهار</p><p>آمد میر شکار صید شکاران رسید</p><p>آن گل شیرین لقا شکر کند از خدا</p><p>بلبل سرمست ما بهر خماران رسید</p><p>وقت نشاط‌ست و جام خواب کنون شد حرام</p><p>اصل طرب‌ها بزاد شیره فشاران رسید</p><p>جام من از اندرون باده من موج خون</p><p>از ره جان ساقی خوب عذاران رسید</p><h2><a id="poem-3516" href="https://ganjoor.net/moulavi/shams/ghazalsh/sh892">غزل شمارهٔ ۸۹۲</a></h2>
<p>آمد شهر صیام سنجق سلطان رسید</p><p>دست بدار از طعام مایده جان رسید</p><p>جان ز قطیعت برست دست طبیعت ببست</p><p>قلب ضلالت شکست لشکر ایمان رسید</p><p>لشکر والعادیات دست به یغما نهاد</p><p>ز آتش والموریات نفس به افغان رسید</p><p>البقره راست بود موسی عمران نمود</p><p>مرده از او زنده شد چونک به قربان رسید</p><p>روزه چو قربان ماست زندگی جان ماست</p><p>تن همه قربان کنیم جان چو به مهمان رسید</p><p>صبر چو ابریست خوش حکمت بارد از او</p><p>زانک چنین ماه صبر بود که قرآن رسید</p><p>نفس چو محتاج شد روح به معراج شد</p><p>چون در زندان شکست جان بر جانان رسید</p><p>پرده ظلمت درید دل به فلک برپرید</p><p>چون ز ملک بود دل باز بدیشان رسید</p><p>زود از این چاه تن دست بزن در رسن</p><p>بر سر چاه آب گو یوسف کنعان رسید</p><p>عیسی چو از خر برست گشت دعایش قبول</p><p>دست بشو کز فلک مایده و خوان رسید</p><p>دست و دهان را بشو نه بخور و نه بگو</p><p>آن سخن و لقمه جو کان به خموشان رسید</p><h2><a id="poem-3517" href="https://ganjoor.net/moulavi/shams/ghazalsh/sh893">غزل شمارهٔ ۸۹۳</a></h2>
<p>نیک بدست آنک او شد تلف نیک و بد</p><p>دل سبد آمد مکن هر سقطی در سبد</p><p>آنک تواضع کند نگذرد از حد خویش</p><p>یابد او هستی باقی بیرون ز حد</p><p>وا کن صندوق زر بر سر ایمان فشان</p><p>کآخر صندوق تو نیست یقین جز لحد</p><p>تو لحد خویش را پر کن از زر صدق</p><p>پر مکنش از مس شهوت و حرص و حسد</p><p>هر چه تو را غیر تو آن بدهد رد کنی</p><p>چون بدهی تو همان دانک شود بر تو رد</p><p>قلب میاور بدانک غره کنی مشتری</p><p>ترس ز ویل لکل جمع مالاوعد</p><p>آنک گشادی نمود نفس تو را تنگیست</p><p>گفت خدا نفس را بسته امش فی کبد</p><h2><a id="poem-3518" href="https://ganjoor.net/moulavi/shams/ghazalsh/sh894">غزل شمارهٔ ۸۹۴</a></h2>
<p>نعره آن بلبلان از سوی بستان رسید</p><p>صورت بستان نهان بوی گلستان بدید</p><p>باد صبا می‌وزد از سر زلف نگار</p><p>فعل صبا ظاهرست لیک صبا را که دید</p><p>این دم عیسی به لطف عمر ابد می‌دهد</p><p>عمر ابد تازه کرد در دم عمر قدید</p><p>مژده دولت رسید در حق هر عاشقی</p><p>آتش دل می‌فروخت دیگ هوس می‌پزید</p><p>نور الست آشکار بر همه عشاق زد</p><p>کز سر پستان عشق نور الستش مزید</p><p>ان طبیب الرضا بشر اهل الهوی</p><p>کل زمان لکم خلعه روح جدید</p><p>بشرهم نظره یتبعهم نضره</p><p>من رشاء سید لیس له من ندید</p><p>لطف خداوند جان مفخر تبریزیان</p><p>شمس حق و دین شده بر همه بختی مزید</p><h2><a id="poem-3519" href="https://ganjoor.net/moulavi/shams/ghazalsh/sh895">غزل شمارهٔ ۸۹۵</a></h2>
<p>وسوسه تن گذشت غلغله جان رسید</p><p>مور فروشد به گور چتر سلیمان رسید</p><p>این فلک آتشی چند کند سرکشی</p><p>نوح به کشتی نشست جوشش طوفان رسید</p><p>چند مخنث نژاد دعوی مردی کند</p><p>رستم خنجر کشید سام و نریمان رسید</p><p>جادوکانی ز فن چند عصا و رسن</p><p>مار کنند از فریب موسی و ثعبان رسید</p><p>درد به پستی نشست صاف ز دردی برست</p><p>گردن گرگان شکست یوسف کنعان رسید</p><p>صبح دروغین گذشت صبح سعادت رسید</p><p>جان شد و جان بقا از بر جانان رسید</p><p>محنت ایوب را فاقه یعقوب را</p><p>چاره دیگر نبود رحمت رحمان رسید</p><p>دزد کی باشد چو رفت شحنه ایمان به شهر</p><p>شحنه کی باشد بگو چون شه و سلطان رسید</p><p>صدق نگر بی‌نفاق وصل نگر بی‌فراق</p><p>طاق طرنبین و طاق طاق شوم کان رسید</p><p>مفتعلن فاعلات جان مرا کرد مات</p><p>جان خداخوان بمرد جان خدادان رسید</p><p>میوه دل می‌پزید روح از او می‌مزید</p><p>باد کرم بروزید حرف پریشان رسید</p><h2><a id="poem-3520" href="https://ganjoor.net/moulavi/shams/ghazalsh/sh896">غزل شمارهٔ ۸۹۶</a></h2>
<p>غره مشو گر ز چرخ کار تو گردد بلند</p><p>زانک بلندت کند تا بتواند فکند</p><p>قطره آب منی کز حیوان می‌زهد</p><p>لایق قربان نشد تا نشد آن گوسفند</p><p>توده ذرات ریگ تا نشود کوه سخت</p><p>کس نزند بر سرش بیهده زخم کلند</p><p>تا نشود گردنی گردن کس غل ندید</p><p>تا نشود پا روان کس نشود پای بند</p><p>پس سبقت رحمتی در غضبی شد پدید</p><p>زهر بدان کس دهند کوست معود به قند</p><p>برگ که رست از زمین تا که درختی نشد</p><p>آتش نفروزد او شعله نگردد بلند</p><p>باش چو رز میوه دار زور و بلندی مجو</p><p>از پی خرما بدانک خار ورا کس نکند</p><p>از پی میوه ضعیف رسته درختان زفت</p><p>نقش درختان شگرف صورت میوه نژند</p><p>دل مثل اولیاست استن جسم جهان</p><p>جسم به دل قایمست بی‌خلل و بی‌گزند</p><p>قوت جسم پدید هست دل ناپدید</p><p>تا به کی انکار غیب غیب نگر چند چند</p><h2><a id="poem-3521" href="https://ganjoor.net/moulavi/shams/ghazalsh/sh897">غزل شمارهٔ ۸۹۷</a></h2>
<p>شرح دهم من که شب از چه سیه دل بود</p><p>هر کی خورد خون خلق زشت و سیه دل شود</p><p>چون جگر عاشقان می‌خورد این شب به ظلم</p><p>دود سیاهی ظلم بر دل شب می‌دمد</p><p>عاقله شب تویی بازرهانش ز ظلم</p><p>نیم شبی بر فلک راه بزن بر رصد</p><p>تا برهد شب ز ظلم ما برهیم از ظلام</p><p>ای که جهان فراخ بی‌تو چو گور و لحد</p><p>شب همه روشن شود دوزخ گلشن شود</p><p>چونک بتابد ز تو پرتو نور احد</p><p>سینه کبودی چرخ پرتو سینه منست</p><p>جرعه خون دلم تا به شفق می‌رسد</p><p>فارغ و دلخوش بدم سرخوش و سرکش بدم</p><p>بولهب غم ببست گردن من در مسد</p><p>تیر غم تو روان ما هدف آسمان</p><p>جان پی غم هم دوان زانک غمش می‌کشد</p><p>جانم اگر صافیست دردی لطف توست</p><p>لطف تو پاینده باد بر سر جان تا ابد</p><p>قافله عصمتت گشت خفیر ار نه خود</p><p>راه زن از ریگ ره بود فزون در عدد</p><p>سر به خس اندرکشید مرغ غم از بیم آنک</p><p>بر سر غم می‌زند شادی تو صد لگد</p><p>چشم چپم می‌پرد بازو من می‌جهد</p><p>شاید اگر جان من دیگ هوس‌ها پزد</p><p>جان مثل گلبنان حامله غنچه‌هاست</p><p>جانب غنچه صبی باد صبا می‌وزد</p><p>زود دهانم ببند چون دهن غنچه‌ها</p><p>زانک چنین لقمه‌ای خورد و زبان می‌گزد</p><h2><a id="poem-3522" href="https://ganjoor.net/moulavi/shams/ghazalsh/sh898">غزل شمارهٔ ۸۹۸</a></h2>
<p>بانگ زدم من که دل مست کجا می‌رود</p><p>گفت شهنشه خموش جانب ما می‌رود</p><p>گفتم تو با منی دم ز درون می‌زنی</p><p>پس دل من از برون خیره چرا می‌رود</p><p>گفت که دل آن ماست رستم دستان ماست</p><p>سوی خیال خطا بهر غزا می‌رود</p><p>هر طرفی کو رود بخت از آن سو رود</p><p>هیچ مگو هر طرف خواهد تا می‌رود</p><p>گه مثل آفتاب گنج زمین می‌شود</p><p>گه چو دعا رسول سوی سما می‌رود</p><p>گاه ز پستان ابر شیر کرم می‌دهد</p><p>گه به گلستان جان همچو صبا می‌رود</p><p>بر اثر دل برو تا تو ببینی درون</p><p>سبزه و گل می‌دمد جوی وفا می‌رود</p><p>صورت بخش جهان ساده و بی‌صورتست</p><p>آن سر و پای همه بی‌سر و پا می‌رود</p><p>هست صواب صواب گر چه خطایی کند</p><p>هست وفای وفا گر به جفا می‌رود</p><p>دل مثل روزنست خانه بدو روشنست</p><p>تن به فنا می‌رود دل به بقا می‌رود</p><p>فتنه برانگیخت دل خون شهان ریخت دل</p><p>با همه آمیخت دل گر چه جدا می‌رود</p><p>سحر خدا آفرید در دل هر کس پدید</p><p>کیسه جوزا برید همچو سها می‌رود</p><p>با تو دلا ابلهیست کیسه نگه داشتن</p><p>کیسه شد و جان پی کیسه ربا می‌رود</p><p>گفتم جادو کسی سست بخندید و گفت</p><p>سحر اثر کی کند ذکر خدا می‌رود</p><p>گفتم آری ولیک سحر تو سر خداست</p><p>سحر خوشت هم تک حکم قضا می‌رود</p><p>دایم دلدار را با دل و جان ماجراست</p><p>پوست بر او نیست اینک پیش شما می‌رود</p><p>اسب سقاست این بانگ دراست این</p><p>بانگ کنان کز برون اسب سقا می‌رود</p><h2><a id="poem-3523" href="https://ganjoor.net/moulavi/shams/ghazalsh/sh899">غزل شمارهٔ ۸۹۹</a></h2>
<p>یار مرا عارض و عذار نه این بود</p><p>باغ مرا نخل و برگ و بار نه این بود</p><p>عهدشکن گشته‌اند خاصه و عامه</p><p>قاعده اهل این دیار نه این بود</p><p>روح در این غار غوره وار ترش چیست</p><p>پرورش و عهد یار غار نه این بود</p><p>سیل غم بی‌شمار بار و خرم برد</p><p>طمع من از یار بردبار نه این بود</p><p>از جهت من چه دیگ می‌پزد آن یار</p><p>راتبه میر پخته کار نه این بود</p><p>دام نهان کرد و دانه ریخت به پیشم</p><p>کینه نهان داشت و آشکار نه این بود</p><p>ناصح من کژ نهاد و برد ز راهم</p><p>شرط امینی و مستشار نه این بود</p><p>در چمن عیش خار از چه شکفته‌ست</p><p>منبت آن شهره نوبهار نه این بود</p><p>شحنه شد آن دزد من ببست دو دستم</p><p>سایسی و عدل شهریار نه این بود</p><p>مهل ندادی که عذر خویش بگویم</p><p>خوی چو تو کوه باوقار نه این بود</p><p>می‌رسدم بوی خون ز گفت درشتش</p><p>رایحه ناف مشکبار نه این بود</p><p>نوش تو را ذوق و طعم و لطف نه این بود</p><p>وان شتر مست خوش عیار نه این بود</p><p>پیش شه افغان کنم ز خدعه قلاب</p><p>زر من آن نقد خوش عیار نه این بود</p><p>شاه چو دریا خزینه‌اش همه گوهر</p><p>لیک شهم را خزینه دار نه این بود</p><p>بس که گله‌ست این نثار و جمله شکایت</p><p>شاه شکور مرا نثار نه این بود</p><h2><a id="poem-3524" href="https://ganjoor.net/moulavi/shams/ghazalsh/sh900">غزل شمارهٔ ۹۰۰</a></h2>
<p>بگیر دامن لطفش که ناگهان بگریزد</p><p>ولی مکش تو چو تیرش که از کمان بگریزد</p><p>چه نقش‌ها که ببازد چه حیله‌ها که بسازد</p><p>به نقش حاضر باشد ز راه جان بگریزد</p><p>بر آسمانش بجویی چو مه ز آب بتابد</p><p>در آب چونک درآیی بر آسمان بگریزد</p><p>ز لامکانش بخوانی نشان دهد به مکانت</p><p>چو در مکانش بجویی به لامکان بگریزد</p><p>نه پیک تیزرو اندر وجود مرغ گمانست</p><p>یقین بدان که یقین وار از گمان بگریزد</p><p>از این و آن بگریزم ز ترس نی ز ملولی</p><p>که آن نگار لطیفم از این و آن بگریزد</p><p>گریزپای چو بادم ز عشق گل نه گلی که</p><p>ز بیم باد خزانی ز بوستان بگریزد</p><p>چنان گریزد نامش چو قصد گفتن بیند</p><p>که گفت نیز نتانی که آن فلان بگریزد</p><p>چنان گریزد از تو که گر نویسی نقشش</p><p>ز لوح نقش بپرد ز دل نشان بگریزد</p><h2><a id="poem-3525" href="https://ganjoor.net/moulavi/shams/ghazalsh/sh901">غزل شمارهٔ ۹۰۱</a></h2>
<p>اگر دمی بنوازد مرا نگار چه باشد</p><p>گر این درخت بخندد از آن بهار چه باشد</p><p>وگر به پیش من آید خیال یار که چونی</p><p>حیات نو بپذیرد تن نزار چه باشد</p><p>شکار خسته اویم به تیر غمزه جادو</p><p>گرم به مهر بخواند که ای شکار چه باشد</p><p>چو کاسه بر سر آبم ز بی‌قراری عشقش</p><p>اگر رسم به لب دوست کوزه وار چه باشد</p><p>کنار خاک ز اشکم چو لعل و گوهر پر شد</p><p>اگر به وصل گشاید دمی کنار چه باشد</p><p>بگفت چیست شکایت هزار بار گشادم</p><p>ز بهر ماهی جان را هزار بار چه باشد</p><p>من از قطار حریفان مهار عقل گسستم</p><p>به پیش اشتر مستش یکی مهار چه باشد</p><p>اگر مهار گسستم وگرچه بار فکندم</p><p>یکی شتر کم گیری از این قطار چه باشد</p><p>دلم به خشم نظر می‌کند که کوته کن هین</p><p>اگر بجست یکی نکته از هزار چه باشد</p><p>چو احمدست و ابوبکر یار غار دل و عشق</p><p>دو نام بود و یکی جان دو یار غار چه باشد</p><p>انار شیرین گر خود هزار باشد وگر یک</p><p>چو شد یکی به فشردن دگر شمار چه باشد</p><p>خمار و خمر یکستی ولی الف نگذارد</p><p>الف چو شد ز میانه ببین خمار چه باشد</p><p>چو شمس مفخر تبریز ماه نو بنماید</p><p>در آن نمایش موزون ز کار و بار چه باشد</p><h2><a id="poem-3526" href="https://ganjoor.net/moulavi/shams/ghazalsh/sh902">غزل شمارهٔ ۹۰۲</a></h2>
<p>ز سر بگیرم عیشی چو پا به گنج فروشد</p><p>ز روی پشت و پناهی که پشت‌ها همه رو شد</p><p>دگر نشینم هرگز برای دل که برآید</p><p>کجا برآید آن دل که کوی عشق فروشد</p><p>موکلان چو آتش ز عشق سوی من آیند</p><p>به سوی عشق گریزم که جمله فتنه از او شد</p><p>که در سرم ز شرابش نه چشم ماند نه خوابش</p><p>به دست ساقی نابش مگر سرم چو کدو شد</p><p>به خوان عشق نشستم چشیدم از نمک او</p><p>چو لقمه کردم خود را مرا چو عشق گلو شد</p><p>سبو به دست دویدم به جویبار معانی</p><p>که آب گشت سبویم چو آب جان به سبو شد</p><p>نماز شام برفتم به سوی طرفه رومی</p><p>چو دید بر در خویشم ز بام زود فروشد</p><p>سر از دریچه برون کرد چو شعله‌های منور</p><p>که بام و خانه و بنده به جملگی همه او شد</p><p>نهیم دست دهان بر که نازکست معانی</p><p>ز شمس مفخر تبریز سوخت جان و همو شد</p><h2><a id="poem-3527" href="https://ganjoor.net/moulavi/shams/ghazalsh/sh903">غزل شمارهٔ ۹۰۳</a></h2>
<p>اگر مرا تو نخواهی دلم تو را نگذارد</p><p>تو هم به صلح گرایی اگر خدا بگمارد</p><p>هزاران عاشق داری به جان و دل نگرانت</p><p>که تا سعادت و دولت که را به تخت برآرد</p><p>ز عشق عاشق مفلس عجب فتند لئیمان</p><p>که آنچ رشک شهان شد گدا امید چه دارد</p><p>عجب مدار ز مرده که از خدا طلبد جان</p><p>عجب مدار ز تشنه که دل به آب سپارد</p><p>عجب مدار ز کوری که نور دیده بجوید</p><p>و یا ز چشم اسیری که اشک غربت بارد</p><p>ز بس دعا که بکردم دعا شدست وجودم</p><p>که هر که بیند رویم دعا به خاطر آرد</p><p>سلام و خدمت کردم مرا بگفت که چونی</p><p>مهم مس چه برآید چو کیمیا نگذارد</p><p>چگونه باشد صورت به وفق فکر مصور</p><p>چگونه می‌شود انگور گر کفش نفشارد</p><h2><a id="poem-3528" href="https://ganjoor.net/moulavi/shams/ghazalsh/sh904">غزل شمارهٔ ۹۰۴</a></h2>
<p>ز باد حضرت قدسی بنفشه زار چه می‌شد</p><p>درخت‌های حقایق از آن بهار چه می‌شد</p><p>دل از دیار خلایق بشد به شهر حقایق</p><p>خدای داند کاین دل در آن دیار چه می‌شد</p><p>ز های و هوی حریفان ز نای و نوش ظریفان</p><p>هوای نور صبوح و شراب نار چه می‌شد</p><p>هزار بلبل مست و هزار عاشق بی‌دل</p><p>در آن مقام تحیر ز روی یار چه می‌شد</p><p>چو عشق در بر سیمین کشید عاشق خود را</p><p>ز بوسه‌های چو شکر در آن کنار چه می‌شد</p><p>در آن طرف که ز مستی تو گل ز خار ندانی</p><p>عجب که گل چه چشید و عجب که خار چه می‌شد</p><p>میان خلعت جانان قبول عشق خرامان</p><p>به بارگاه تجلی ز کار و بار چه می‌شد</p><p>به باد و آتش و آب و به خاک عشق درآمد</p><p>به نور یک نظر عشق هر چهار چه می‌شد</p><p>چو شمس مفخر تبریز زد آتشی به درختی</p><p>ز شعله‌های لطیفش درخت و بار چه می‌شد</p><h2><a id="poem-3529" href="https://ganjoor.net/moulavi/shams/ghazalsh/sh905">غزل شمارهٔ ۹۰۵</a></h2>
<p>شدم ز عشق به جایی که عشق نیز نداند</p><p>رسید کار به جایی که عقل خیره بماند</p><p>هزار ظلم رسیده ز عقل گشت رهیده</p><p>چو عقل بسته شد این جا بگو کیش برهاند</p><p>دلا مگر که تو مستی که دل به عقل ببستی</p><p>که او نشست نیابد تو را کجا بنشاند</p><p>متاع عقل نشانست و عشق روح فشانست</p><p>که عشق وقت نظاره نثار جان بفشاند</p><p>هزار جان و دل و عقل گر به هم تو ببندی</p><p>چو عشق با تو نباشد به روزنش نرساند</p><p>به روی بت نرسی تو مگر به دام دو زلفش</p><p>ولیک کوشش می‌کن که کوششت بپزاند</p><p>چو باز چشم تو را بست دست اوست گشایش</p><p>ولی به هر سر کویی تو را چو کبک دواند</p><p>هر آنک بالش دارد ز آستان عنایت</p><p>غلام خفتن اویم که هیچ خفته نماند</p><p>میانه گیرد آهو میانه دل شیری</p><p>هزار آهوی دیگر ز شیر او برهاند</p><p>چو در درونه صیاد مرغ یافت قبولی</p><p>هزار مرغ گرفته ز دام او بپراند</p><p>هر آن دلی که به تبریز و شمس دین شده باشد</p><p>چو شاه ماه به میدان چرخ اسب دواند</p><h2><a id="poem-3530" href="https://ganjoor.net/moulavi/shams/ghazalsh/sh906">غزل شمارهٔ ۹۰۶</a></h2>
<p>گرفت خشم ز بستان سرخری و برون شد</p><p>چو زشت بود به صورت به خوی زشت فزون شد</p><p>چون دل سیاه بد و قلب کوره دید و سیه شد</p><p>چو قازغان تهی بد به کنج خانه نگون شد</p><p>چو ژیوه بود به جنبش نبود زنده اصلی</p><p>نمود جنبش عاریه بازرفت و سکون شد</p><p>نیافت صیقل احمد ز کفر بولهب ار چه</p><p>ز سرکشی و ز مکرش دلش قنینه خون شد</p><p>فروکشم به نمد در چو آینه رخ فکرت</p><p>چو آینه بنمایم کی رام شد کی حرون شد</p><p>منم که هجو نگویم به جز خواطر خود را</p><p>که خاطرم نفسی عقل گشت و گاه جنون شد</p><p>مرا درونه تو شهری جدا شمر به سر خود</p><p>به آب و گل نشد آن شهر من به کن فیکون شد</p><p>سخن ندارم با نیک و بد من از بیرون</p><p>که آن چه کرد و کجا رفت و این ز وسوسه چون شد</p><p>خموش کن که هجا را به خود کشد دل نادان</p><p>همیشه بود نظرهای کژنگر نه کنون شد</p><h2><a id="poem-3531" href="https://ganjoor.net/moulavi/shams/ghazalsh/sh907">غزل شمارهٔ ۹۰۷</a></h2>
<p>مده به دست فراقت دل مرا که نشاید</p><p>مکش تو کشته خود را مکن بتا که نشاید</p><p>مرا به لطف گزیدی چرا ز من برمیدی</p><p>ایا نموده وفاها مکن جفا که نشاید</p><p>بداد خازن لطفت مرا قبای سعادت</p><p>برون مکن ز تن من چنین قبا که نشاید</p><p>مثال دل همه رویی قفا نباشد دل را</p><p>ز ما تو روی مگردان مده قفا که نشاید</p><p>حدیث وصل تو گفتم بگفت لطف تو کری</p><p>ز بعد گفتن آری مگو چرا که نشاید</p><p>تو کان قند و نباتی نبات تلخ نگوید</p><p>مگوی تلخ سخن‌ها به روی ما که نشاید</p><p>بیار آن سخنانی که هر یکیست چو جانی</p><p>نهان مکن تو در این شب چراغ را که نشاید</p><p>غمت که کاهش تن شد نه در تنست نه بیرون</p><p>غم آتشیست نه در جا مگو کجا که نشاید</p><p>دلم ز عالم بی‌چون خیالت از دل از آن سو</p><p>میان این دو مسافر مکن جدا که نشاید</p><p>مبند آن در خانه به صوفیان نظری کن</p><p>مخور به رنج به تنها بگو صلا که نشاید</p><p>دلا بخسب ز فکرت که فکر دام دل آمد</p><p>مرو به جز که مجرد بر خدا که نشاید</p><h2><a id="poem-3532" href="https://ganjoor.net/moulavi/shams/ghazalsh/sh908">غزل شمارهٔ ۹۰۸</a></h2>
<p>چو درد گیرد دندان تو عدو گردد</p><p>زبان تو به طبیبی بگرد او گردد</p><p>یکی کدو ز کدوها اگر شکست آرد</p><p>شکسته بند همه گرد آن کدو گردد</p><p>ز صد سبو چو سبوی سبوگری برد آب</p><p>همیشه خاطر او گرد آن سبو گردد</p><p>شکستگان تویم ای حبیب و نیست عجب</p><p>تو پادشاهی و لطف تو بنده جو گردد</p><p>به قند لطف تو کاین لطف‌ها غلام ویند</p><p>که زهر از او چو شکر خوب و خوب خو گردد</p><p>اگر حلاوت لاحول تو به دیو رسد</p><p>فرشته خو شود آن دیو و ماه رو گردد</p><p>عنایتت گنهی را نظر کند به رضا</p><p>چو طاعت آن گنه از دل گناه شو گردد</p><p>پلید پاک شود مرده زنده مار عصا</p><p>چو خون که در تن آهوست مشک بو گردد</p><p>رونده‌ای که سوی بی‌سوییش ره دادی</p><p>کجا چو خاطر گمراه سو به سو گردد</p><p>تو جان جان جهانی و نام تو عشق است</p><p>هر آنک از تو پری یافت بر علو گردد</p><p>خمش که هر کی دهانش ز عشق شیرین شد</p><p>روا نباشد کو گرد گفت و گو گردد</p><p>خموش باش که آن کس که بحر جانان دید</p><p>نشاید و نتواند که گرد جو گردد</p><h2><a id="poem-3533" href="https://ganjoor.net/moulavi/shams/ghazalsh/sh909">غزل شمارهٔ ۹۰۹</a></h2>
<p>چه پادشاست که از خاک پادشا سازد</p><p>ز بهر یک دو گدا خویشتن گدا سازد</p><p>باقرضواالله کدیه کند چو مسکینان</p><p>که تا تو را بدهد ملک و متکا سازد</p><p>به مرده برگذرد مرده را حیات دهد</p><p>به درد درنگرد درد را دوا سازد</p><p>چو باد را فسراند ز باد آب کند</p><p>چو آب را بدهد جوش از او هوا سازد</p><p>نظر مکن به جهان خوار کاین جهان فانیست</p><p>که او به عاقبتش عالم بقا سازد</p><p>ز کیمیا عجب آید که زر کند مس را</p><p>مسی نگر که به هر لحظه کیمیا سازد</p><p>هزار قفل گر هست بر دلت مهراس</p><p>دکان عشق طلب کن که دلگشا سازد</p><p>کسی که بی‌قلم و آلتی به بتخانه</p><p>هزار صورت زیبا برای ما سازد</p><p>هزار لیلی و مجنون ز بهر ما برساخت</p><p>چه صورتست که بهر خدا خدا سازد</p><p>گر آهنست دل تو ز سختی‌اش مگری</p><p>که صیقل کرمش آینه صفا سازد</p><p>ز دوستان چو ببری به زیر خاک روی</p><p>ز مار و مور حریفان خوش لقا سازد</p><p>نه مار را مدد و پشت دار موسی ساخت</p><p>نه لحظه لحظه ز عین جفا وفا سازد</p><p>درون گور تن خود تو این زمان بنگر</p><p>که دم به دم چه خیالات دلربا سازد</p><p>چو سینه بازشکافی در او نبینی هیچ</p><p>که تا زنخ نزند کس که او کجا سازد</p><p>مثل شدست که انگور خور ز باغ مپرس</p><p>که حق ز سنگ دو صد چشمه رضا سازد</p><p>درون سنگ بجویی ز آب اثر نبود</p><p>ز غیب سازد نه از پستی و علا سازد</p><p>ز بی‌چگونه و چون آمد این چگونه و چون</p><p>که صد هزار بلی گو خود از او لا سازد</p><p>دو جوی نور نگر از دو پیه پاره روان</p><p>عجب مدار عصا را که اژدها سازد</p><p>در این دو گوش نگر کهربای نطق کجاست</p><p>عجب کسی که ز سوراخ کهربا سازد</p><p>سرای را بدهد جان و خواجه ایش کند</p><p>چو خواجه را بکشد باز از او سرا سازد</p><p>اگر چه صورت خواجه به زیر خاک شدست</p><p>ضمیر خواجه وطنگه ز کبریا سازد</p><p>به چشم مردم صورت پرست خواجه برفت</p><p>ولیک خواجه ز نقش دگر قبا سازد</p><p>خموش کن به زبان مدحت و ثنا کم گوی</p><p>که تا خدای تو را مدحت و ثنا سازد</p><h2><a id="poem-3534" href="https://ganjoor.net/moulavi/shams/ghazalsh/sh910">غزل شمارهٔ ۹۱۰</a></h2>
<p>بر آستانه اسرار آسمان نرسد</p><p>به بام فقر و یقین هیچ نردبان نرسد</p><p>گمان عارف در معرفت چو سیر کند</p><p>هزار اختر و مه اندر آن گمان نرسد</p><p>کسی که جغدصفت شد در این جهان خراب</p><p>ز بلبلان ببرید و به گلستان نرسد</p><p>هر آن دلی که به یک دانگ جو جوست ز حرص</p><p>به دانک بسته شود جان او به کان نرسد</p><p>علف مده حس خود را در این مکان ز بتان</p><p>که حس چو گشت مکانی به لامکان نرسد</p><p>که آهوی متأنس بماند از یاران</p><p>به لاله زار و به مرعای ارغوان نرسد</p><p>به سوی عکه روی تا به مکه پیوندی</p><p>برو محال مجو کت همین همان نرسد</p><p>پیاز و سیر به بینی بری و می‌بویی</p><p>از آن پیاز دم ناف آهوان نرسد</p><p>خموش اگر سر گنجینه ضمیرستت</p><p>که در ضمیر هدی دل رسد زبان نرسد</p><h2><a id="poem-3535" href="https://ganjoor.net/moulavi/shams/ghazalsh/sh911">غزل شمارهٔ ۹۱۱</a></h2>
<p>به روز مرگ چو تابوت من روان باشد</p><p>گمان مبر که مرا درد این جهان باشد</p><p>برای من مگری و مگو دریغ دریغ</p><p>به دام دیو درافتی دریغ آن باشد</p><p>جنازه‌ام چو ببینی مگو فراق فراق</p><p>مرا وصال و ملاقات آن زمان باشد</p><p>مرا به گور سپاری مگو وداع وداع</p><p>که گور پرده جمعیت جنان باشد</p><p>فروشدن چو بدیدی برآمدن بنگر</p><p>غروب شمس و قمر را چرا زیان باشد</p><p>تو را غروب نماید ولی شروق بود</p><p>لحد چو حبس نماید خلاص جان باشد</p><p>کدام دانه فرورفت در زمین که نرست</p><p>چرا به دانه انسانت این گمان باشد</p><p>کدام دلو فرورفت و پر برون نامد</p><p>ز چاه یوسف جان را چرا فغان باشد</p><p>دهان چو بستی از این سوی آن طرف بگشا</p><p>که های هوی تو در جو لامکان باشد</p><h2><a id="poem-3536" href="https://ganjoor.net/moulavi/shams/ghazalsh/sh912">غزل شمارهٔ ۹۱۲</a></h2>
<p>نگفتمت مرو آن جا که مبتلات کنند</p><p>که سخت دست درازند بسته پات کنند</p><p>نگفتمت که بدان سوی دام در دامست</p><p>چو درفتادی در دام کی رهات کنند</p><p>نگفتمت به خرابات طرفه مستانند</p><p>که عقل را هدف تیر ترهات کنند</p><p>چو تو سلیم دلی را چو لقمه بربایند</p><p>به هر پیاده شهی را به طرح مات کنند</p><p>بسی مثال خمیرت دراز و گرد کنند</p><p>کهت کنند و دو صد بار کهربات کنند</p><p>تو مرد دل تنکی پیش آن جگرخواران</p><p>اگر روی چو جگربند شوربات کنند</p><p>تو اعتماد مکن بر کمال و دانش خویش</p><p>که کوه قاف شوی زود در هوات کنند</p><p>هزار مرغ عجب از گل تو برسازند</p><p>چو ز آب و گل گذری تا دگر چه‌هات کنند</p><p>برون کشندت از این تن چنان که پنبه ز پوست</p><p>مثال شخص خیالیت بی‌جهات کنند</p><p>چو در کشاکش احکام راضیت یابند</p><p>ز رنج‌ها برهانند و مرتضات کنند</p><p>خموش باش که این کودنان پست سخن</p><p>حشیشی‌اند و همین لحظه ژاژخات کنند</p>
</body></html>