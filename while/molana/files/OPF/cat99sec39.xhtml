<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳۹</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4446" href="https://ganjoor.net/moulavi/shams/ghazalsh/sh1822">غزل شمارهٔ ۱۸۲۲</a></h2>
<p>ای شده از جفای تو جانب چرخ دود من</p><p>جور مکن که بشنود شاد شود حسود من</p><p>بیش مکن تو دود را شاد مکن حسود را</p><p>وه که چه شاد می شود از تلف وجود من</p><p>تلخ مکن امید من ای شکر سپید من</p><p>تا ندرم ز دست تو پیرهن کبود من</p><p>دلبر و یار من تویی رونق کار من تویی</p><p>باغ و بهار من تویی بهر تو بود بود من</p><p>خواب شبم ربوده‌ای مونس من تو بوده‌ای</p><p>درد توام نموده‌ای غیر تو نیست سود من</p><p>جان من و جهان من زهره آسمان من</p><p>آتش تو نشان من در دل همچو عود من</p><p>جسم نبود و جان بدم با تو بر آسمان بدم</p><p>هیچ نبود در میان گفت من و شنود من</p><h2><a id="poem-4447" href="https://ganjoor.net/moulavi/shams/ghazalsh/sh1823">غزل شمارهٔ ۱۸۲۳</a></h2>
<p>سیر نمی‌شوم ز تو نیست جز این گناه من</p><p>سیر مشو ز رحمتم ای دو جهان پناه من</p><p>سیر و ملول شد ز من خنب و سقا و مشک او</p><p>تشنه‌تر است هر زمان ماهی آب خواه من</p><p>درشکنید کوزه را پاره کنید مشک را</p><p>جانب بحر می روم پاک کنید راه من</p><p>چند شود زمین وحل از قطرات اشک من</p><p>چند شود فلک سیه از غم و دود آه من</p><p>چند بزارد این دلم وای دلم خراب دل</p><p>چند بنالد این لبم پیش خیال شاه من</p><p>جانب بحر رو کز او موج صفا همی‌رسد</p><p>غرقه نگر ز موج او خانه و خانقاه من</p><p>آب حیات موج زد دوش ز صحن خانه‌ام</p><p>یوسف من فتاد دی همچو قمر به چاه من</p><p>سیل رسید ناگهان جمله ببرد خرمنم</p><p>دود برآمد از دلم دانه بسوخت و کاه من</p><p>خرمن من اگر بشد غم نخورم چه غم خورم</p><p>صد چو مرا بس است و بس خرمن نور ماه من</p><p>در دل من درآمد او بود خیالش آتشین</p><p>آتش رفت بر سرم سوخته شد کلاه من</p><p>گفت که از سماع‌ها حرمت و جاه کم شود</p><p>جاه تو را که عشق او بخت من است و جاه من</p><p>عقل نخواهم و خرد دانش او مرا بس است</p><p>نور رخش به نیم شب غره صبحگاه من</p><p>لشکر غم حشر کند غم نخورم ز لشکرش</p><p>زانک گرفت طلب طلب تا به فلک سپاه من</p><p>از پی هر غزل دلم توبه کند ز گفت و گو</p><p>راه زند دل مرا داعیه اله من</p><h2><a id="poem-4448" href="https://ganjoor.net/moulavi/shams/ghazalsh/sh1824">غزل شمارهٔ ۱۸۲۴</a></h2>
<p>سیر نمی‌شوم ز تو ای مه جان فزای من</p><p>جور مکن جفا مکن نیست جفا سزای من</p><p>با ستم و جفا خوشم گر چه درون آتشم</p><p>چونک تو سایه افکنی بر سرم ای همای من</p><p>چونک کند شکرفشان عشق برای سرخوشان</p><p>نرخ نبات بشکند چاشنی بلای من</p><p>عود دمد ز دود من کور شود حسود من</p><p>زفت شود وجود من تنگ شود قبای من</p><p>آن نفس این زمین بود چرخ زنان چو آسمان</p><p>ذره به ذره رقص در نعره زنان که‌های من</p><p>آمد دی خیال تو گفت مرا که غم مخور</p><p>گفتم غم نمی‌خورم ای غم تو دوای من</p><p>گفت که غم غلام تو هر دو جهان به کام تو</p><p>لیک ز هر دو دور شو از جهت لقای من</p><p>گفتم چون اجل رسد جان بجهد از این جسد</p><p>گر بروم به سوی جان باد شکسته پای من</p><p>گفت بلی به گل نگر چون ببرد قضا سرش</p><p>خنده زنان سری نهد در قدم قضای من</p><p>گفتم اگر ترش شوم از پی رشک می شوم</p><p>تا نرسد به چشم بد کر و فر ولای من</p><p>گفت که چشم بد بهل کو نخورد جز آب و گل</p><p>چشم بدان کجا رسد جانب کبریای من</p><p>گفتم روزکی دو سه مانده‌ام در آب و گل</p><p>بسته خوفم و رجا تا برسد صلای من</p><p>گفت در آب و گل نه‌ای سایه توست این طرف</p><p>برد تو را از این جهان صنعت جان ربای من</p><p>زینچ بگفت دلبرم عقل پرید از سرم</p><p>باقی قصه عقل کل بو نبرد چه جای من</p><h2><a id="poem-4449" href="https://ganjoor.net/moulavi/shams/ghazalsh/sh1825">غزل شمارهٔ ۱۸۲۵</a></h2>
<p>من طربم طرب منم زهره زند نوای من</p><p>عشق میان عاشقان شیوه کند برای من</p><p>عشق چو مست و خوش شود بیخود و کش مکش شود</p><p>فاش کند چو بی‌دلان بر همگان هوای من</p><p>ناز مرا به جان کشد بر رخ من نشان کشد</p><p>چرخ فلک حسد برد ز آنچ کند به جای من</p><p>من سر خود گرفته‌ام من ز وجود رفته‌ام</p><p>ذره به ذره می زند دبدبه فنای من</p><p>آه که روز دیر شد آهوی لطف شیر شد</p><p>دلبر و یار سیر شد از سخن و دعای من</p><p>یار برفت و ماند دل شب همه شب در آب و گل</p><p>تلخ و خمار می طپم تا به صبوح وای من</p><p>تا که صبوح دم زند شمس فلک علم زند</p><p>باز چو سرو تر شود پشت خم دوتای من</p><p>باز شود دکان گل ناز کنند جزو و کل</p><p>نای عراق با دهل شرح دهد ثنای من</p><p>ساقی جان خوبرو باده دهد سبو سبو</p><p>تا سر و پای گم کند زاهد مرتضای من</p><p>بهر خدای ساقیا آن قدح شگرف را</p><p>بر کف پیر من بنه از جهت رضای من</p><p>گفت که باده دادمش در دل و جان نهادمش</p><p>بال و پری گشادمش از صفت صفای من</p><p>پیر کنون ز دست شد سخت خراب و مست شد</p><p>نیست در آن صفت که او گوید نکته‌های من</p><p>ساقی آدمی کشم گر بکشد مرا خوشم</p><p>راح بود عطای او روح بود سخای من</p><p>باده تویی سبو منم آب تویی و جو منم</p><p>مست میان کو منم ساقی من سقای من</p><p>از کف خویش جسته‌ام در تک خم نشسته‌ام</p><p>تا همگی خدا بود حاکم و کدخدای من</p><p>شمس حقی که نور او از تبریز تیغ زد</p><p>غرقه نور او شد این شعشعه ضیای من</p><h2><a id="poem-4450" href="https://ganjoor.net/moulavi/shams/ghazalsh/sh1826">غزل شمارهٔ ۱۸۲۶</a></h2>
<p>هر کی ز حور پرسدت رخ بنما که همچنین</p><p>هر کی ز ماه گویدت بام برآ که همچنین</p><p>هر کی پری طلب کند چهره خود بدو نما</p><p>هر کی ز مشک دم زند زلف گشا که همچنین</p><p>هر کی بگویدت ز مه ابر چگونه وا شود</p><p>باز گشا گره گره بند قبا که همچنین</p><p>گر ز مسیح پرسدت مرده چگونه زنده کرد</p><p>بوسه بده به پیش او جان مرا که همچنین</p><p>هر کی بگویدت بگو کشته عشق چون بود</p><p>عرضه بده به پیش او جان مرا که همچنین</p><p>هر کی ز روی مرحمت از قد من بپرسدت</p><p>ابروی خویش عرضه ده گشته دوتا که همچنین</p><p>جان ز بدن جدا شود باز درآید اندرون</p><p>هین بنما به منکران خانه درآ که همچنین</p><p>هر طرفی که بشنوی ناله عاشقانه‌ای</p><p>قصه ماست آن همه حق خدا که همچنین</p><p>خانه هر فرشته‌ام سینه کبود گشته‌ام</p><p>چشم برآر و خوش نگر سوی سما که همچنین</p><p>سر وصال دوست را جز به صبا نگفته‌ام</p><p>تا به صفای سر خود گفت صبا که همچنین</p><p>کوری آنک گوید او بنده به حق کجا رسد</p><p>در کف هر یکی بنه شمع صفا که همچنین</p><p>گفتم بوی یوسفی شهر به شهر کی رود</p><p>بوی حق از جهان هو داد هوا که همچنین</p><p>گفتم بوی یوسفی چشم چگونه وادهد</p><p>چشم مرا نسیم تو داد ضیا که همچنین</p><p>از تبریز شمس دین بوک مگر کرم کند</p><p>وز سر لطف برزند سر ز وفا که همچنین</p><h2><a id="poem-4451" href="https://ganjoor.net/moulavi/shams/ghazalsh/sh1827">غزل شمارهٔ ۱۸۲۷</a></h2>
<p>دوش چه خورده‌ای دلا راست بگو نهان مکن</p><p>چون خمشان بی‌گنه روی بر آسمان مکن</p><p>باده خاص خورده‌ای نقل خلاص خورده‌ای</p><p>بوی شراب می زند خربزه در دهان مکن</p><p>روز الست جان تو خورد میی ز خوان تو</p><p>خواجه لامکان تویی بندگی مکان مکن</p><p>دوش شراب ریختی وز بر ما گریختی</p><p>بار دگر گرفتمت بار دگر چنان مکن</p><p>من همگی تراستم مست می وفاستم</p><p>با تو چو تیر راستم تیر مرا کمان مکن</p><p>ای دل پاره پاره‌ام دیدن او است چاره‌ام</p><p>او است پناه و پشت من تکیه بر این جهان مکن</p><p>ای همه خلق نای تو پر شده از نوای تو</p><p>گر نه سماع باره‌ای دست به نای جان مکن</p><p>نفخ نفخت کرده‌ای در همه دردمیده‌ای</p><p>چون دم توست جان نی بی‌نی ما فغان مکن</p><p>کار دلم به جان رسد کارد به استخوان رسد</p><p>ناله کنم بگویدم دم مزن و بیان مکن</p><p>ناله مکن که تا که من ناله کنم برای تو</p><p>گرگ تویی شبان منم خویش چو من شبان مکن</p><p>هر بن بامداد تو جانب ما کشی سبو</p><p>کای تو بدیده روی من روی به این و آن مکن</p><p>شیر چشید موسی از مادر خویش ناشتا</p><p>گفت که مادرت منم میل به دایگان مکن</p><p>باده بنوش مات شو جمله تن حیات شو</p><p>باده چون عقیق بین یاد عقیق کان مکن</p><p>باده عام از برون باده عارف از درون</p><p>بوی دهان بیان کند تو به زبان بیان مکن</p><p>از تبریز شمس دین می رسدم چو ماه نو</p><p>چشم سوی چراغ کن سوی چراغدان مکن</p><h2><a id="poem-4452" href="https://ganjoor.net/moulavi/shams/ghazalsh/sh1828">غزل شمارهٔ ۱۸۲۸</a></h2>
<p>باز نگار می کشد چون شتران مهار من</p><p>یارکشی است کار او بارکشی است کار من</p><p>پیش رو قطارها کرد مرا و می کشد</p><p>آن شتران مست را جمله در این قطار من</p><p>اشتر مست او منم خارپرست او منم</p><p>گاه کشد مهار من گاه شود سوار من</p><p>اشتر مست کف کند هر چه بود تلف کند</p><p>لیک نداند اشتری لذت نوشخوار من</p><p>راست چو کف برآورم بر کف او کف افکنم</p><p>کف چو به کف او رسد جوش کند بخار من</p><p>کار کنم چو کهتران بار کشم چو اشتران</p><p>بار کی می کشم ببین عزت کار و بار من</p><p>نرگس او ز خون من چون شکند خمار خود</p><p>صبر و قرار او برد صبر من و قرار من</p><p>گشته خیال روی او قبله نور چشم من</p><p>وان سخنان چون زرش حلقه گوشوار من</p><p>باغ و بهار را بگو لاف خوشی چه می زنی</p><p>من بنمایمت خوشی چون برسد بهار من</p><p>می چو خوری بگو به می بر سر من چه می زنی</p><p>در سر خود ندیده‌ای باده بی‌خمار من</p><p>باز سپیدی و برو میر شکار را بگو</p><p>هر دو مرا تویی بلی میر من و شکار من</p><p>مطلع این غزل شتر بود از آن دراز شد</p><p>ز اشتر کوتهی مجو ای شه هوشیار من</p><h2><a id="poem-4453" href="https://ganjoor.net/moulavi/shams/ghazalsh/sh1829">غزل شمارهٔ ۱۸۲۹</a></h2>
<p>گفتم دوش عشق را ای تو قرین و یار من</p><p>هیچ مباش یک نفس غایب از این کنار من</p><p>نور دو دیده منی دور مشو ز چشم من</p><p>شعله سینه منی کم مکن از شرار من</p><p>یار من و حریف من خوب من و لطیف من</p><p>چست من و ظریف من باغ من و بهار من</p><p>ای تن من خراب تو دیده من سحاب تو</p><p>ذره آفتاب تو این دل بی‌قرار من</p><p>لب بگشا و مشکلم حل کن و شاد کن دلم</p><p>کآخر تا کجا رسد پنج و شش قمار من</p><p>تا که چه زاید این شب حامله از برای من</p><p>تا به کجا کشد بگو مستی بی‌خمار من</p><p>تا چه عمل کند عجب شکر من و سپاس من</p><p>تا چه اثر کند عجب ناله و زینهار من</p><p>گفت خنک تو را که تو در غم ما شدی دوتو</p><p>کار تو راست در جهان ای بگزیده کار من</p><p>مست منی و پست من عاشق و می پرست من</p><p>برخورد او ز دست من هر کی کشید بار من</p><p>رو که تو راست کر و فر مجلس عیش نه ز سر</p><p>زانک نظر دهد نظر عاقبت انتظار من</p><p>گفتم وانما که چون زنده کنی تو مرده را</p><p>زنده کن این تن مرا از پی اعتبار من</p><p>مرده‌تر از تنم مجو زنده کنش به نور هو</p><p>تا همه جان شود تنم این تن جان سپار من</p><p>گفت ز من نه بارها دیده‌ای اعتبارها</p><p>بر تو یقین نشد عجب قدرت و کاربار من</p><p>گفتم دید دل ولی سیر کجا شود دلی</p><p>از لطف و عجایبت ای شه و شهریار من</p><p>عشق کشید در زمان گوش مرا به گوشه‌ای</p><p>خواند فسون فسون او دام دل شکار من</p><p>جان ز فسون او چه شد دم مزن و مگو چه شد</p><p>ور بچخی تو نیستی محرم و رازدار من</p><h2><a id="poem-4454" href="https://ganjoor.net/moulavi/shams/ghazalsh/sh1830">غزل شمارهٔ ۱۸۳۰</a></h2>
<p>تا تو حریف من شدی ای مه دلستان من</p><p>همچو چراغ می جهد نور دل از دهان من</p><p>ذره به ذره چون گهر از تف آفتاب تو</p><p>دل شده‌ است سر به سر آب و گل گران من</p><p>پیشتر آ دمی بنه آن بر و سینه بر برم</p><p>گر چه که در یگانگی جان تو است جان من</p><p>در عجبی فتم که این سایه کیست بر سرم</p><p>فضل توام ندا زند کان من است آن من</p><p>از تو جهان پربلا همچو بهشت شد مرا</p><p>تا چه شود ز لطف تو صورت آن جهان من</p><p>تاج من است دست تو چون بنهیش بر سرم</p><p>طره توست چون کمر بسته بر این میان من</p><p>عشق برید کیسه‌ام گفتم هی چه می کنی</p><p>گفت تو را نه بس بود نعمت بی‌کران من</p><p>برگ نداشتم دلم می لرزید برگ وش</p><p>گفت مترس کآمدی در حرم امان من</p><p>در برت آن چنان کشم کز بر و برگ وارهی</p><p>تا همه شب نظر کنی پیش طرب کنان من</p><p>بر تو زنم یگانه‌ای مست ابد کنم تو را</p><p>تا که یقین شود تو را عشرت جاودان من</p><p>سینه چو بوستان کند دمدمه بهار من</p><p>روی چو گلستان کند خمر چو ارغوان من</p><h2><a id="poem-4455" href="https://ganjoor.net/moulavi/shams/ghazalsh/sh1831">غزل شمارهٔ ۱۸۳۱</a></h2>
<p>راز تو فاش می کنم صبر نماند بیش از این</p><p>بیش فلک نمی‌کشد درد مرا و نی زمین</p><p>این دل من چه پرغم است وان دل تو چه فارغ است</p><p>آن رخ تو چو خوب چین وین رخ من پر است چین</p><p>تا که بسوزد این جهان چند بسوزد این دلم</p><p>چند بود بتا چنان چند گهی بود چنین</p><p>سر هزارساله را مستم و فاش می کنم</p><p>خواه ببند دیده را خواه گشا و خوش ببین</p><p>شور مرا چو دید مه آمد سوی من ز ره</p><p>گفت مده ز من نشان یار توایم و همنشین</p><p>خیره بماند جان من در رخ او دمی و گفت</p><p>ای صنم خوش خوشین ای بت آب و آتشین</p><p>ای رخ جان فزای او بهر خدا همان همان</p><p>مطرب دلربای من بهر خدا همین همین</p><p>عشق تو را چو مفرشم آب بزن بر آتشم</p><p>ای مه غیب آن جهان در تبریز شمس دین</p><h2><a id="poem-4456" href="https://ganjoor.net/moulavi/shams/ghazalsh/sh1832">غزل شمارهٔ ۱۸۳۲</a></h2>
<p>مانده شده‌ست گوش من از پی انتظار آن</p><p>کز طرفی صدای خوش دررسدی ز ناگهان</p><p>خوی شده‌ست گوش را گوش ترانه نوش را</p><p>کو شنود سماع خوش هم ز زمین هم آسمان</p><p>فرع سماع آسمان هست سماع این زمین</p><p>و آنک سماع تن بود فرع سماع عقل و جان</p><p>نعره رعد را نگر چه اثر است در شجر</p><p>چند شکوفه و ثمر سر زده اندر آن فغان</p><p>بانگ رسید در عدم گفت عدم بلی نعم</p><p>می نهم آن طرف قدم تازه و سبز و شادمان</p><p>مستمع الست شد پای دوان و مست شد</p><p>نیست بد او و هست شد لاله و بید و ضیمران</p><h2><a id="poem-4457" href="https://ganjoor.net/moulavi/shams/ghazalsh/sh1833">غزل شمارهٔ ۱۸۳۳</a></h2>
<p>آمده‌ام به عذر تو ای طرب و قرار جان</p><p>عفو نما و درگذر از گنه و عثار جان</p><p>نیست به جز رضای تو قفل گشای عقل و دل</p><p>نیست به جز هوای تو قبله و افتخار جان</p><p>سوخته شد ز هجر تو گلشن و کشت زار من</p><p>زنده کنش به فضل خود ای دم تو بهار جان</p><p>بی لب می فروش تو کی شکند خمار دل</p><p>بی خم ابروی کژت راست نگشت کار جان</p><p>از تو چو مشرقی شود روشن پشت و روی دل</p><p>بر چو تو دلبری سزد هر نفسی نثار جان</p><p>تافتن شعاع تو در سر روزن دلی</p><p>تبصره خرد بود هر دم اعتبار جان</p><p>از غم دوری لقا راه حبیب طی شود</p><p>در ره و منهج خدا هست خدای یار جان</p><p>گلبن روی غیبیان چون برسد بدیده‌ای</p><p>از گل سرخ پر شود بی‌چمنی کنار جان</p><p>لاف زدم که هست او همدم و یار غار من</p><p>یار منی تو بی‌گمان خیز بیا به غار جان</p><p>گفت اناالحق و بشد دل سوی دار امتحان</p><p>آن دم پای دار شد دولت پایدار جان</p><p>باغ که بی‌تو سبز شد دی بدهد سزای او</p><p>جان که جز از تو زنده شد نیست وی از شمار جان</p><p>دانه نمود دام تو در نظر شکار دل</p><p>خانه گرفت عشق تو ناگه در جوار جان</p><p>نیم حدیث گفته شد نیم دگر مگو خمش</p><p>شهره کند حدیث را بر همه شهریار جان</p><h2><a id="poem-4458" href="https://ganjoor.net/moulavi/shams/ghazalsh/sh1834">غزل شمارهٔ ۱۸۳۴</a></h2>
<p>عید نمای عید را ای تو هلال عید من</p><p>گوش بمال ماه را ای مه ناپدید من</p><p>بود من و فنای من خشم من و رضای من</p><p>صدق من و ریای من قفل من و کلید من</p><p>اصل من و سرشت من مسجد من کنشت من</p><p>دوزخ من بهشت من تازه من قدید من</p><p>جور کنی وفا بود درد دهی دوا بود</p><p>لایق تو کجا بود دیده جان و دید من</p><p>پیشتر از نهاد جان لطف تو داد داد جان</p><p>ای همگی مراد جان پس تو بدی مرید من</p><p>ای مه عید روی تو ای شب قدر موی تو</p><p>چون برسم بجوی تو پاک شود پلید من</p><p>جسم چو خانقاه جان فکرت‌ها چو صوفیان</p><p>حلقه زدند و در میان دل چو ابایزید من</p><p>دم نزم خمش کنم با همه رو ترش کنم</p><p>تا که بگوییم تویی حاضر و مستفید من</p><h2><a id="poem-4459" href="https://ganjoor.net/moulavi/shams/ghazalsh/sh1835">غزل شمارهٔ ۱۸۳۵</a></h2>
<p>گرم درآ و دم مده ساقی بردبار من</p><p>ای دم تو ندیم من ای رخ تو بهار من</p><p>هین که خروس بانگ زد بوی صبوح می دهد</p><p>بر کف همچو بحر نه بلبله عقار من</p><p>گریه به باده خنده کن مرده به باده زنده کن</p><p>چونک چنین کنی بتا بس به نواست کار من</p><p>بند من است مشتبه باز گشا گره گره</p><p>تا که برهنه‌تر شود خفیه و آشکار من</p><p>ترک حیا و شرم کن پشت مراد گرم کن</p><p>پشت من و پناه من خویش من و تبار من</p><p>نیست قبول مست تو باده ز غیر دست تو</p><p>آن رخ من چو گل کند وان شکند خمار من</p><p>داد هزار جان بده باده آسمان بده</p><p>تا که پرد همای جان مست سوی مطار من</p><p>جان برهد ز کنده‌ها زین همه تخته بندها</p><p>مقعد صدق بررود صادق حق گزار من</p><p>باده ده و نهان بده از ره عقل و جان بده</p><p>تا نرسد به هر کسی عشرت و کار و بار من</p><p>چشم عوام بسته به روح ز شهر رسته به</p><p>فتنه و شر نشسته به ای شه باوقار من</p><p>باده همی‌زند لمع جان هزار با طمع</p><p>مست و پیاده می تپد گرد می سوار من</p><p>دست بدار از این قدح گیر عوض از آن فرج</p><p>تا بزند بر اندهت تابش ابتشار من</p><p>هیچ نیرزد این میش نی غلیان و نی قیش</p><p>این بفروش و باده بین باده بی‌کنار من</p><p>دست نلرزدت از این بی‌خرد خوش رزین</p><p>جام گزین و می ببین از کف شهریار من</p><p>پر ز حیات جام او مشک و عبر ختام او</p><p>دیو و پری غلام او چستی و انتشار من</p><p>برجه ساقیا تو گو چون تو صفت کننده کو</p><p>ای که ز لطف نسج او سخت درید تار من</p><h2><a id="poem-4460" href="https://ganjoor.net/moulavi/shams/ghazalsh/sh1836">غزل شمارهٔ ۱۸۳۶</a></h2>
<p>باز بهار می کشد زندگی از بهار من</p><p>مجلس و بزم می نهد تا شکند خمار من</p><p>من دل پردلان بدم قوت صابران بدم</p><p>برد هوای دلبری هم دل و هم قرار من</p><p>تند نمود عشق او تیز شدم ز تندیش</p><p>گفت برو ندیده‌ای تیزی ذوالفقار من</p><p>از قدم درشت او نرم شده‌ست گردنم</p><p>تا چه کشد دگر از او گردن نرمسار من</p><p>پخته نجوشد ای صنم جوش مده که پخته‌ام</p><p>کز سر دیگ می رود تا به فلک بخار من</p><p>هین که بخار خون من باخبر است از غمت</p><p>تا نبرد به آسمان راز دل نزار من</p><p>روح گریخت پیش تو از تن همچو دوزخم</p><p>شرم بریخت پیش تو دیده شرمسار من</p><h2><a id="poem-4461" href="https://ganjoor.net/moulavi/shams/ghazalsh/sh1837">غزل شمارهٔ ۱۸۳۷</a></h2>
<p>یا رب من بدانمی‌چیست مراد یار من</p><p>بسته ره گریز من برده دل و قرار من</p><p>یا رب من بدانمی‌تا به کجام می کشد</p><p>بهر چه کار می کشد هر طرفی مهار من</p><p>یا رب من بدانمی‌سنگ دلی چرا کند</p><p>آن شه مهربان من دلبر بردبار من</p><p>یا رب من بدانمی‌هیچ به یار می رسد</p><p>دود من و نفیر من یارب و زینهار من</p><p>یا رب من بدانمی‌عاقبت این کجا کشد</p><p>یا رب بس دراز شد این شب انتظار من</p><p>یا رب چیست جوش من این همه روی پوش من</p><p>چونک مرا توی توی هم یک و هم هزار من</p><p>عشق تو است هر زمان در خمشی و در بیان</p><p>پیش خیال چشم من روزی و روزگار من</p><p>گاه شکار خوانمش گاه بهار خوانمش</p><p>گاه میش لقب نهم گاه لقب خمار من</p><p>کفر من است و دین من دیده نوربین من</p><p>آن من است و این من نیست از او گذار من</p><p>صبر نماند و خواب من اشک نماند و آب من</p><p>یا رب تا کی می کند غارت هر چهار من</p><p>خانه آب و گل کجا خانه جان و دل کجا</p><p>یا رب آرزوم شد شهر من و دیار من</p><p>این دل شهر رانده در گل تیره مانده</p><p>ناله کنان که ای خدا کو حشم و تبار من</p><p>یا رب اگر رسیدمی شهر خود و بدیدمی</p><p>رحمت شهریار من وان همه شهر یار من</p><p>رفته ره درشت من بار گران ز پشت من</p><p>دلبر بردبار من آمده برده بار من</p><p>آهوی شیرگیر من سیر خورد ز شیر من</p><p>آن که منم شکار او گشته بود شکار من</p><p>نیست شب سیاه رو جفت و حریف روز من</p><p>نیست خزان سنگ دل در پی نوبهار من</p><p>هیچ خمش نمی‌کنی تا به کی این دهل زنی</p><p>آه که پرده در شدی ای لب پرده دار من</p><h2><a id="poem-4462" href="https://ganjoor.net/moulavi/shams/ghazalsh/sh1838">غزل شمارهٔ ۱۸۳۸</a></h2>
<p>چند گریزی ای قمر هر طرفی ز کوی من</p><p>صید توایم و ملک تو گر صنمیم وگر شمن</p><p>هر نفس از کرانه‌ای ساز کنی بهانه‌ای</p><p>هر نفسی برون کشی از عدمی هزار فن</p><p>گر چه کثیف منزلم شد وطن تو این دلم</p><p>رحمت مؤمنی بود میل و محبت وطن</p><p>دشمن جاه تو نیم گر چه که بس مقصرم</p><p>هیچ کسی بود شها دشمن جان خویشتن</p><p>مطرب جمع عاشقان برجه و کاهلی مکن</p><p>قصه حسن او بگو پرده عاشقان بزن</p><p>همچو چهی است هجر او چون رسنی است ذکر او</p><p>در تک چاه یوسفی دست زنان در آن رسن</p><p>ذوق ز نیشکر بجو آن نی خشک را مخا</p><p>چاره ز حسن او طلب چاره مجو ز بوالحسن</p><p>گر تو مرید و طالبی هست مراد مطلق او</p><p>ور تو ادیم طایفی هست سهیل در یمن</p><p>آن دم کآفتاب او روزی و نور می دهد</p><p>ذره به ذره را نگر نور گرفته در دهن</p><p>گر چه که گل لطیفتر رزق گرفت بیشتر</p><p>لیک رسید اندکی هم به دهان یاسمن</p><p>عمر و ذکا و زیرکی داد به هندوان اگر</p><p>حسن و جمال و دلبری داد به شاهد ختن</p><p>ملک نصیب مهتران عشق نصیب کهتران</p><p>قهر نصیب تیغ شد لطف نصیبه مجن</p><p>شهد خدای هر شبی هست نصیبه لبی</p><p>همچو کسی که باشدش بسته به عقد چار زن</p><p>تا که بود حیات من عشق بود نبات من</p><p>چونک بر آن جهان روم عشق بود مرا کفن</p><p>مدمن خمرم و مرا مستی باده کم مکن</p><p>نازک و شیرخواره‌ام دوره مکن ز من لبن</p><p>چونک حزین غم شوم عشق ندیمیم کند</p><p>عشق زمردی بود باشد اژدها حزن</p><p>گفتم من به دل اگر بست رهت خمار غم</p><p>باده و نقل آرمت شمع و ندیم خوش ذقن</p><p>گفت دلم اگر جز او سازی شمع و ساقیم</p><p>بر سر مام و باب زن جام و کباب بابزن</p><p>گفتم ساقی او است و بس لیک به صورت دگر</p><p>نیک ببین غلط مکن ای دل مست ممتحن</p><p>بس کن از این بهانه‌ها وام هوای او بده</p><p>تا نبود قماش جان پیش فراق مرتهن</p><h2><a id="poem-4463" href="https://ganjoor.net/moulavi/shams/ghazalsh/sh1839">غزل شمارهٔ ۱۸۳۹</a></h2>
<p>واقعه‌ای بدیده‌ام لایق لطف و آفرین</p><p>خیز معبرالزمان صورت خواب من ببین</p><p>خواب بدیده‌ام قمر چیست قمر به خواب در</p><p>زانک به خواب حل شود آخر کار و اولین</p><p>آن قمری که نور دل زو است گه حضور دل</p><p>تا ز فروغ و ذوق دل روشنی است بر جبین</p><p>یومئذ مسفره ضاحکه بود چنان</p><p>ناعمه لسعیها راضیه بود چنین</p><p>دور کن این وحوش را تا نکشند هوش را</p><p>پنبه نهیم گوش را از هذیان آن و این</p><p>ماند یکی دو سه نفس چند خیال بوالهوس</p><p>نیست به خانه هیچ کس خانه مساز بر زمین</p><p>شب بگذشت و شد سحر خیز مخسب بی‌خبر</p><p>بی خبرت کجا هلد شعله آفتاب دین</p><p>جوق تتار و سویرق حامله شد ز کین افق</p><p>گو شکم فلک بدر بوک بزاید این جنین</p><p>رو به میان روشنی چند تتار و ارمنی</p><p>تیغ و کفن بپوش و رو چند ز جیب و آستین</p><p>در شب شنبهی که شد پنجم ماه قعده را</p><p>ششصد و پنجه‌ست و هم هست چهار از سنین</p><p>هست به شهر ولوله این که شده‌ست زلزله</p><p>شهر مدینه را کنون نقل کژ است یا یقین</p><p>رو ز مدینه درگذر زلزله جهان نگر</p><p>جنبش آسمان نگر بر نمطی عجبترین</p><p>بحر نگر نهنگ بین بحر کبودرنگ بین</p><p>موج نگر که اندر او هست نهنگ آتشین</p><p>شکل نهنگ خفته بین یونس جان گرفته بین</p><p>یونس جان که پیش از این کان من المسبحین</p><p>بحر که می صفت کنم خارج شش جهت کنم</p><p>بحر معلق از صور صاف بده‌ست پیش از این</p><p>تیره نگشت آن صفا خیره شده‌ست چشم ما</p><p>از قطرات آب و گل وز حرکات نقش طین</p><p>گردن آنک دست او دست حدث پرست او</p><p>تیره کند شراب ما تا بزنیم هین و هین</p><p>چون نکنیم یاد او هست سزا و داد او</p><p>کینه چو از خبر بود بی‌خبری است دفع کین</p><p>خواست یکی نوشته‌ای عاشقی از معزمی</p><p>گفت بگیر رقعه را زیر زمین بکن دفین</p><p>لیک به وقت دفن این یاد مکن تو بوزنه</p><p>زانک ز یاد بوزنه دور بمانی از قرین</p><p>هر طرفی که رفت او تا بنهد دفینه را</p><p>صورت بوزنه ز دل می بنمود از کمین</p><p>گفت که آه اگر تو خود بوزنه را نگفتیی</p><p>یاد نبد ز بوزنه در دل هیچ مستعین</p><p>گفت بنه تو نیش را تازه مکن تو ریش را</p><p>خواب بکن تو خویش را خواب مرو حسام دین</p><h2><a id="poem-4464" href="https://ganjoor.net/moulavi/shams/ghazalsh/sh1840">غزل شمارهٔ ۱۸۴۰</a></h2>
<p>مطرب خوش نوای من عشق نواز همچنین</p><p>نغنغه دگر بزن پرده تازه برگزین</p><p>مطرب روح من تویی کشتی نوح من تویی</p><p>فتح و فتوح من تویی یار قدیم و اولین</p><p>ای ز تو شاد جان من بی‌تو مباد جان من</p><p>دل به تو داد جان من با غم توست همنشین</p><p>تلخ بود غم بشر وین غم عشق چون شکر</p><p>این غم عشق را دگر بیش به چشم غم مبین</p><p>چون غم عشق ز اندرون یک نفسی رود برون</p><p>خانه چو گور می شود خانگیان همه حزین</p><p>سرمه ماست گرد تو راحت ماست درد تو</p><p>کیست حریف و مرد تو ای شه مردآفرین</p><p>تا که تو را شناختم همچو نمک گداختم</p><p>شکم و شک فنا شود چون برسد بر یقین</p><p>من شبم از سیه دلی تو مه خوب و مفضلی</p><p>ظلمت شب عدم شود در رخ ماه راه بین</p><p>عشق ز توست همچو جان عقل ز توست لوح خوان</p><p>کان و مکان قراضه جو بحر ز توست دانه چین</p><p>مست تو بوالفضول شد وز دو جهان ملول شد</p><p>عشق تو را رسول شد او است نکال هر زمین</p><p>در تبریز شمس دین دارد مطلعی دگر</p><p>نیست ز مشرق او مبین نیست به مغرب او دفین</p><h2><a id="poem-4465" href="https://ganjoor.net/moulavi/shams/ghazalsh/sh1841">غزل شمارهٔ ۱۸۴۱</a></h2>
<p>تا چه خیال بسته‌ای ای بت بدگمان من</p><p>تا چو خیال گشته‌ام ای قمر چو جان من</p><p>از پس مرگ من اگر دیده شود خیال تو</p><p>زود روان روان شود در پی تو روان من</p><p>بنده‌ام آن جمال را تا چه کنم کمال را</p><p>بس بودم کمال تو آن تو است آن من</p><p>جانب خویش نگذرم در رخ خویش ننگرم</p><p>زانک به عیب ننگرد دیده غیب دان من</p><p>چشم مرا نگارگر ساخت به سوی آن قمر</p><p>تا جز ماه ننگرد زهره آسمان من</p><p>چون نگرم به غیر تو ای به دو دیده سیر تو</p><p>خاصه که در دو دیده شد نور تو پاسبان من</p><p>من چو که بی‌نشان شدم چون قمر جهان شدم</p><p>دیده بود مگر کسی در رخ تو نشان من</p><p>شاد شده زمان‌ها از عجب زمانه‌ای</p><p>صاف شده مکان‌ها زان مه بی‌مکان من</p><p>از تبریز شمس دین تا که فشاند آستین</p><p>خشک نشد ز اشک و خون یک نفس آستان من</p><h2><a id="poem-4466" href="https://ganjoor.net/moulavi/shams/ghazalsh/sh1842">غزل شمارهٔ ۱۸۴۲</a></h2>
<p>چهره شرمگین تو بستد شرمگان من</p><p>شور تو کرد عاقبت فتنه و شر مکان من</p><p>مه که نشانده تو است لابه کنان به پیش تو</p><p>پیش خودم نشان دمی ای شه خوش نشان من</p><p>در ره تو کمین خسم از ره دور می رسم</p><p>ای دل من به دست تو بشنو داستان من</p><p>گرد فلک همی‌دوم پر و تهی همی‌شوم</p><p>زانک قرار برده‌ای ای دل و جان ز جان من</p><p>گرد تو گشتمی ولی گرد کجاست مر تو را</p><p>گرد در تو می دوم ای در تو امان من</p><p>عشق برید ناف من بر تو بود طواف من</p><p>لاف من و گزاف من پیش تو ترجمان من</p><p>گه همه لعل می شوم گاه چو نعل می شوم</p><p>تا کرمت بگویدم باز درآ به کان من</p><p>گفت مرا که چند چند سیر نگشتی از سخن</p><p>زانک سوی تو می رود این سخن روان من</p><h2><a id="poem-4467" href="https://ganjoor.net/moulavi/shams/ghazalsh/sh1843">غزل شمارهٔ ۱۸۴۳</a></h2>
<p>دوش چه خورده‌ای دلا راست بگو نهان مکن</p><p>همچو کسان بی‌گنه روی به آسمان مکن</p><p>رو ترش و گران کنی تا سر خود نهان کنی</p><p>بار دگر گرفتمت بار دگر همان مکن</p><p>باده خاص خورده‌ای جام خلاص خورده‌ای</p><p>بوی شراب می زند لخلخه در دهان مکن</p><p>چون سر عشق نیستت عقل مبر ز عاشقان</p><p>چشم خمار کم گشا روی به ارغوان مکن</p><p>چون سر صید نیستت دام منه میان ره</p><p>چونک گلی نمی‌دهی جلوه گلستان مکن</p><p>غم نخورد ز رهزنی آه کسی نگیردش</p><p>نیست چنان کسی کی او حکم کند چنان مکن</p><p>خشم گرفت ابلهی رفت ز مجلس شهی</p><p>گفت شهش که شاد رو جانب ما روان مکن</p><p>خشم کسی کند کی او جان و جهان ما بود</p><p>خشم مکن تو خویش را مسخره جهان مکن</p><p>بند برید جوی دل آب سمن روا نشد</p><p>مشعله‌های جان نگر مشغله زبان مکن</p><h2><a id="poem-4468" href="https://ganjoor.net/moulavi/shams/ghazalsh/sh1844">غزل شمارهٔ ۱۸۴۴</a></h2>
<p>مرا در دل همی‌آید که من دل را کنم قربان</p><p>نباید بددلی کردن بباید کردن این فرمان</p><p>دل من می نیارامد که من با دل بیارامم</p><p>بباید کرد ترک دل نباید خصم شد با جان</p><p>زهی میدان زهی مردان همه در مرگ خود شادان</p><p>سر خود گوی باید کرد وانگه رفت در میدان</p><p>زهی سر دل عاشق قضای سر شده او را</p><p>خنک این سر خنک آن سر که دارد این چنین جولان</p><p>اگر جانباز و عیاری وگر در خون خود یاری</p><p>پس گردن چه می خاری چه می ترسی چو ترسایان</p><p>اگر مجنون زنجیری سر زنجیر می گیری</p><p>وگر از شیر زادستی چپی چون گربه در انبان</p><p>مرا گفت آن جگرخواره که مهمان توام امشب</p><p>جگر در سیخ کش ای دل کبابی کن پی مهمان</p><p>کباب است و شراب امشب حرام و کفر خواب امشب</p><p>که امشب همچو چتر آمد نهان در چتر شب سلطان</p><p>ربابی چشم بربسته رباب و زخمه بر دسته</p><p>کمانچه رانده آهسته مرا از خواب او افغان</p><p>کشاکش‌هاست در جانم کشنده کیست می دانم</p><p>دمی خواهم بیاسایم ولیکن نیستم امکان</p><p>به هر روزم جنون آرد دگر بازی برون آرد</p><p>که من بازیچه اویم ز بازی‌های او حیران</p><p>چو جامم گه بگرداند چو ساغر گه بریزد خون</p><p>چو خمرم گه بجوشاند چو مستم گه کند ویران</p><p>گهی صرفم بنوشاند چو چنگم درخروشاند</p><p>به شامم می بپوشاند به صبحم می کند یقظان</p><p>گر این از شمس تبریز است زهی بنده نوازی‌ها</p><p>وگر از دور گردون است زهی دور و زهی دوران</p><h2><a id="poem-4469" href="https://ganjoor.net/moulavi/shams/ghazalsh/sh1845">غزل شمارهٔ ۱۸۴۵</a></h2>
<p>عدو توبه و صبرم مرا امروز ناگاهان</p><p>میان راه پیش آمد نوازش کرد چون شاهان</p><p>گرفته جام چون مستان در او صد عشوه و دستان</p><p>به پیشم داشت جام می که گر میخواره‌ای بستان</p><p>منور چون رخ موسی مبارک چون که سینا</p><p>مشعشع چون ید بیضا مشرح چون دل عمران</p><p>هلا این لوح لایح را بیا بستان از این موسی</p><p>مکش سر همچو فرعونان مکن استیزه چون هامان</p><p>بدو گفتم که ای موسی به دستت چیست آن گفت این</p><p>یکی ساعت عصا باشد یکی ساعت بود ثعبان</p><p>ز هر ذره جدا صد نقش گوناگون بدید آید</p><p>که هر چه بوهریره را بباید هست در انبان</p><p>به دست من بود حکمش به هر صورت بگردانم</p><p>کنم زهراب را دارو کنم دشوار را آسان</p><p>زنم گاهیش بر دریا برآرم گرد از دریا</p><p>زنم گاهیش بر سنگی بجوشد چشمه حیوان</p><p>گه آب نیل صافی را به دشمن خون نمودم من</p><p>نمودم سنگ خاکی را به عامه گوهر و مرجان</p><p>به چشم حاسدان گرگم بر یعقوب خود یوسف</p><p>بر جهال بوجهلم محمد پیش یزدان دان</p><p>گلاب خوش نفس باشد جعل را مرگ و جان کندن</p><p>جلاب شکری باشد به صفرایی زیان جان</p><p>به ظاهر طالبان همراه و در تحقیق پشتاپشت</p><p>یکی منزل در اسفل کرد و دیگر برتر از کیوان</p><p>مثال کودک و پیری که همراهند در ظاهر</p><p>ولیک این روزافزون است و آن هر لحظه در نقصان</p><p>چه جام زهر و قند است این چه سحر و چشم بند است این</p><p>که سرگردان همی‌دارد تو را این دور و این دوران</p><p>جهان ثابت است و تو ورا گردان همی‌بینی</p><p>چو برگردد کسی را سر ببیند خانه را گردان</p><p>مقام خوف آن را دان که هستی تو در او ایمن</p><p>مقام امن آن را دان که هستی تو در او لرزان</p><p>چو عکسی و دروغینی همه برعکس می بینی</p><p>چو کردی مشورت با زن خلاف زن کن ای نادان</p><p>زن آن باشد که رنگ و بو بود او را ره و قبله</p><p>حقیقت نفس اماره‌ست زن در بنیت انسان</p><p>نصیحت‌های اهل دل دوی نحل را ماند</p><p>پر از حلوا کند از لب ز فرش خانه تا ساران</p><p>زهی مفهوم نامفهوم زهی بیگانه همدل</p><p>زهی ترشی به از شیرین زهی کفری به از ایمان</p><p>خمش کن که زبان دربان شده‌ست از حرف پیمودن</p><p>چو دل بی‌حرف می گوید بود در صدر چون سلطان</p><p>بتاب ای شمس تبریزی به سوی برج‌های دل</p><p>که شمس مقعد صدقی نه چون این شمس سرگردان</p><h2><a id="poem-4470" href="https://ganjoor.net/moulavi/shams/ghazalsh/sh1846">غزل شمارهٔ ۱۸۴۶</a></h2>
<p>حرام است ای مسلمانان از این خانه برون رفتن</p><p>می چون ارغوان هشتن ز بانگ ارغنون رفتن</p><p>برون زرق است یا استم هزاران بار دیدستم</p><p>از این پس ابلهی باشد برای آزمون رفتن</p><p>مرو زین خانه ای مجنون که خون گریی ز هجران خون</p><p>چو دستی را فروبری عجایب نیست خون رفتن</p><p>ز شمع آموز ای خواجه میان گریه خندیدن</p><p>ز چشم آموز ای زیرک به هنگام سکون رفتن</p><p>اگر باشد تو را روزی ز استادان بیاموزی</p><p>چو مرغ جان معصومان به چرخ نیلگون رفتن</p><p>بیا ای جان که وقتت خوش چو استن بار ما می کش</p><p>که تا صبرت بیاموزد به سقف بی‌ستون رفتن</p><p>فسون عیسی مریم نکرد از درد عاشق کم</p><p>وظیفه درد دل نبود به دارو و فسون رفتن</p><p>چو طاسی سرنگون گردد رود آنچ در او باشد</p><p>ولی سودا نمی‌تاند ز کاسه سر نگون رفتن</p><p>اگر پاکی و ناپاکی مرو زین خانه‌ای زاکی</p><p>گناهی نیست در عالم تو را ای بنده چون رفتن</p><p>تویی شیر اندر این درگه عدو راه تو روبه</p><p>بود بر شیر بدنامی از این چالش زبون رفتن</p><p>چو نازی می کشی باری بیا ناز چنین شه کش</p><p>که بس بداختری باشد به زیر چرخ دون رفتن</p><p>ز دانش‌ها بشویم دل ز خود خود را کنم غافل</p><p>که سوی دلبر مقبل نشاید ذوفنون رفتن</p><p>شناسد جان مجنونان که این جان است قشر جان</p><p>بباید بهر این دانش ز دانش در جنون رفتن</p><p>کسی کو دم زند بی‌دم مباح او راست غواصی</p><p>کسی کو کم زند در کم رسد او را فزون رفتن</p><p>رها کن تا بگوید او خموشی گیر و توبه جو</p><p>که آن دلدار خو دارد به سوی تایبون رفتن</p><h2><a id="poem-4471" href="https://ganjoor.net/moulavi/shams/ghazalsh/sh1847">غزل شمارهٔ ۱۸۴۷</a></h2>
<p>خرامان می روی در دل چراغ افروز جان و تن</p><p>زهی چشم و چراغ دل زهی چشمم به تو روشن</p><p>زهی دریای پرگوهر زهی افلاک پراختر</p><p>زهی صحرای پرعبهر زهی بستان پرسوسن</p><p>ز تو اجسام را چستی ز تو ارواح را مستی</p><p>ایا پر کرده گوهرها جهان خاک را دامن</p><p>چه می گویم من ای دلبر نظیر تو دو سه ابتر</p><p>چه تشبیهت کنم دیگر چه دارم من چه دانم من</p><p>بگو ای چشم حیران را چو دیدی لطف جانان را</p><p>چه خواهی دید خلقان را چه گردی گرد آهرمن</p><p>شکار شیر بگذاری شکار خوک برداری</p><p>زهی تدبیر و هشیاری زهی بیگار و جان کندن</p><p>مرا باری عنایاتش خطابات و مراعاتش</p><p>شعاعات و ملاقاتش یکی طوقی است در گردن</p><p>حلاوت‌های آن مفضل قرار و صبر برد از دل</p><p>که دیدم غیر او تا من سکون یابم در این مسکن</p><p>به غیر آن جلال و عز که او دیگر نشد هرگز</p><p>همه درمانده و عاجز ز خاص و عام و مرد و زن</p><p>منم از عشق افروزان مثال آتش از هیزم</p><p>ز غیر عشق بیگانه مثال آب با روغن</p><p>بسوزان هر چه من دارم به غیر دل که اندر دل</p><p>به هر ساعت همی‌سازی ز کر و فر خود گلشن</p><p>غلام زنگی شب را تو کردی ساقی خلقان</p><p>غلام روز رومی را بدادی دار و گیر و فن</p><p>وانگه این دو لالا را رقیب مرد و زن کردی</p><p>که تا چون دانه شان از که گزینی اندر این خرمن</p><p>همه صاحب دلان گندم که بامغزند و بالذت</p><p>همه جسمانیان چون که که بی‌مغزند در مطحن</p><p>درخت سبز صاحب دل میان باغ دین خندان</p><p>درخت خشک بی‌معنی چه باشد هیزم گلخن</p><p>خیالت می رود در دل چو عیسی بهر جان بخشی</p><p>چنانک وحی ربانی به موسی جانب ایمن</p><p>خیالت را نشانی‌ها زر و گوهرفشانی‌ها</p><p>کز او خندان شود دندان کز او گویا شود الکن</p><p>دو غماز دگر دارم یکی عشق و دگر مستی</p><p>حریفان را نمی‌گویم یکی از دیگری احسن</p><p>ز تو ای دیده و دینم هزاران لطف می بینم</p><p>ولیکن خاطر عاشق بداندیش آمد و بدظن</p><p>ز چشم روز می ترسم که چشمش سحرها دارد</p><p>ز زلف شام می ترسم که شب فتنه است و آبستن</p><p>مرا گوید چه می ترسی که کوبد مر تو را محنت</p><p>که سرمه نور دیده شد چو شد ساییده در هاون</p><p>همه خوف از وجود آید بر او کم لرز و کم می زن</p><p>همه ترس از شکست آید شکسته شو ببین مؤمن</p><p>ز ارکان من بدزدیدم زر و در کیسه پیچیدم</p><p>ز ترس بازدادن من چو دزدانم در این مکمن</p><p>سبوس ار چه که پنهان شد میان آرد چون دزدان</p><p>کشاند شحنه دادش ز هر گوشه به پرویزن</p><p>چو هیزم بی‌خبر بودی ز عشق آتش به تو درزد</p><p>بجه چون برق از این آتش برآ چون دود از این روزن</p><p>چه خنجر می کشی این جا تو گردن پیش خنجر نه</p><p>که تا زفتی نگنجی تو درون چشمه سوزن</p><p>در جنت چو تنگ آمد مثال چشمه سوزن</p><p>اگر خواهی چو پشمی شو لتغزل ذاک تغزیلا</p><p>بود کان غزل در سوزن نگنجد کاین دمت غزل است</p><p>که می ریسی ز پنبه تن که بافی حله ادکن</p><p>لباس حله ادکن ز غزل پنبگی ناید</p><p>مگر این پنبه ابریشم شود ز اکسیر آن مخزن</p><p>چو ابریشم شوی آید و ریشم تاب وحی او</p><p>تو را گوید بریس اکنون بدم پیغام مستحسن</p><p>چه باشد وحی در تازی به گوش اندر سخن گفتن</p><p>دهل می نشنود گوشت به جهد و جد نوبت زن</p><p>گران گوشی وانگه تو به گوش اندرکنی پنبه</p><p>چنانک گفت واستغشوا بپیچی سر به پیراهن</p><p>گران گوشی گران جسمی گران جانی نذیر آمد</p><p>که می گوید تو را هر یک الا یا علج لا تؤمن</p><p>سبک گوشی سبک جسمی سبک جانی بشیر آمد</p><p>که می گوید تو را هر یک الا یا لیث لا تحزن</p><p>بهاری باش تا خوبان به بستان در تو آویزند</p><p>که بگریزند این خوبان ز شکل بارد بهمن</p><p>بهار ار نیستی اکنون چو تابستان در آتش رو</p><p>که بی‌آن حسن و بی‌آن عشق باشد مرد مستهجن</p><p>اگر خواهی که هر جزوت شود گویا و شاعر رو</p><p>خمش کن سوی این منطق به نظم و نثر لاترکن</p><p>که برکنده شوی از فکر چون در گفت می آیی</p><p>مکن از فکر دل خود را از این گفت زبان برکن</p><p>قضا خنبک زند گوید که مردان عهدها کردند</p><p>شکستم عهدهاشان را هلا می کوش ما امکن</p><p>ستیزه می کنی با خود کز این پس من چنین باشم</p><p>ز استیزه چه بربندی قضا را بنگر ای کودن</p><p>نکاحی می کند با دل به هر دم صورت غیبی</p><p>نزاید گر چه جمع آیند صد عنین و استرون</p><p>صور را دل شده جاذب چو عنین شهوت کاذب</p><p>ز خوبان نیست عنین را به جز بخشیدن وجکن</p><p>بیا ای شمس تبریزی که سلطانی و خون ریزی</p><p>قضا را گو که از بالا جهان را در بلا مفکن</p><h2><a id="poem-4472" href="https://ganjoor.net/moulavi/shams/ghazalsh/sh1848">غزل شمارهٔ ۱۸۴۸</a></h2>
<p>چه باشد پیشه عاشق به جز دیوانگی کردن</p><p>چه باشد ناز معشوقان به جز بیگانگی کردن</p><p>ز هر ذره بیاموزید پیش نور برجستن</p><p>ز پروانه بیاموزید آن مردانگی کردن</p><p>چو شیر مست بیرون جه نه اول دان و نه آخر</p><p>که آید ننگ شیران را ز روبه شانگی کردن</p><p>سرافراز است که لیکن نداند ذره باشیدن</p><p>چه گویم باز را لیکن کجا پروانگی کردن</p><p>به پیش تیر چون اسپر برهنه زخم را جستن</p><p>میان کوره با آتش چو زر همخانگی کردن</p><p>گر آب جوی شیرین است ولی کو هیبت دریا</p><p>کجا فرزین شه بودن کجا فرزانگی کردن</p><p>تویی پیمانه اسرار گوش و چشم را بربند</p><p>نتاند کاسه سوراخ خود پیمانگی کردن</p><p>اگر باشد شبی روشن کجا باشد به جای روز</p><p>وگر باشد شبه تابان کجا دردانگی کردن</p><h2><a id="poem-4473" href="https://ganjoor.net/moulavi/shams/ghazalsh/sh1849">غزل شمارهٔ ۱۸۴۹</a></h2>
<p>چرا کوشد مسلمان در مسلمان را فریبیدن</p><p>بسی صنعت نمی‌باید پریشان را فریبیدن</p><p>بدریدی همه هامون ز نقش لیلی و مجنون</p><p>ولی چشمش نمی‌خواهد گران جان را فریبیدن</p><p>نمی‌آید دریغ او را چو دریا گوهرافشانی</p><p>ولیکن تو روا داری بدین آن را فریبیدن</p><p>معلم خانه چشمش چه رسم آورد در عالم</p><p>که طمع افتاد موران را سلیمان را فریبیدن</p><p>دلم بدرید ز اندیشه شکسته گشته چون شیشه</p><p>که عقل از چه طمع دارد نهان دان را فریبیدن</p><p>برآمد عالم از صیقل چو جندرخانه شد گیتی</p><p>که بشنیدند کو خواهد ملیحان را فریبیدن</p><p>هر اندیشه که برجوشد روان گردد پی صیدی</p><p>نمک‌ها را هوس چه بود نمکدان را فریبیدن</p><p>پلیدی را بیاموزد بر آب پاک افزودن</p><p>کلیدی را بیاموزد کلیدان را فریبیدن</p><p>چو لونالون می داند شکنجه کردن آن قاهر</p><p>چه رغبت دارد آن آتش سپندان را فریبیدن</p><h2><a id="poem-4474" href="https://ganjoor.net/moulavi/shams/ghazalsh/sh1850">غزل شمارهٔ ۱۸۵۰</a></h2>
<p>چراغ عالم افروزم نمی‌تابد چنین روشن</p><p>عجب این عیب از چشم است یا از نو یا روزن</p><p>مگر گم شد سر رشته چه شد آن حال بگذشته</p><p>که پوشیده نمی‌ماند در آن حالت سر سوزن</p><p>خنک آن دم که فراش فرشنا اندر این مسجد</p><p>در این قندیل دل ریزد ز زیتون خدا روغن</p><p>دلا در بوته آتش درآ مردانه بنشین خوش</p><p>که از تأثیر این آتش چنان آیینه شد آهن</p><p>چو ابراهیم در آذر درآمد همچو نقد زر</p><p>برویید از رخ آتش سمن زار و گل و سوسن</p><p>اگر دل را از این غوغا نیاری اندر این سودا</p><p>چه خواهی کرد این دل را بیا بنشین بگو با من</p><p>اگر در حلقه مردان نمی‌آیی ز نامردی</p><p>چو حلقه بر در مردان برون می باش و در می زن</p><p>چو پیغامبر بگفت الصوم جنه پس بگیر آن را</p><p>به پیش نفس تیرانداز زنهار این سپر مفکن</p><p>سپر باید در این خشکی چو در دریا رسی آنگه</p><p>چو ماهی بر تنت روید به دفع تیر او جوشن</p><h2><a id="poem-4475" href="https://ganjoor.net/moulavi/shams/ghazalsh/sh1851">غزل شمارهٔ ۱۸۵۱</a></h2>
<p>نشانی‌هاست در چشمش نشانش کن نشانش کن</p><p>ز من بشنو که وقت آمد کشانش کن کشانش کن</p><p>برآمد آفتاب جان فزون از مشرق و مغرب</p><p>بیا ای حاسد ار مردی نهانش کن نهانش کن</p><p>از این نکته منم در خون خدا داند که چونم چون</p><p>بیا ای جان روزافزون بیانش کن بیانش کن</p><p>بیانش کرده گیر ای جان نه آن دریاست وان مرجان</p><p>نیارامد به شرحش جان عیانش کن عیانش کن</p><p>عیانش بود ما آمد زیانش سود ما آمد</p><p>اگر تو سود جان خواهی زیانش کن زیانش کن</p><p>یکی جان خواهد آن دریا همه آتش نهنگ آسا</p><p>اگر داری چنین جانی روانش کن روانش کن</p><p>هر آن کو بحربین باشد فلک پیشش زمین باشد</p><p>هر آن کو نی چنین باشد چنانش کن چنانش کن</p><p>برون جه از جهان زوتر درآ در بحر پرگوهر</p><p>جهنده‌ست این جهان بنگر جهانش کن جهانش کن</p><p>اگر خواهی که بگریزی ز شاه شمس تبریزی</p><p>مپران تیر دعوی را کمانش کن کمانش کن</p><h2><a id="poem-4476" href="https://ganjoor.net/moulavi/shams/ghazalsh/sh1852">غزل شمارهٔ ۱۸۵۲</a></h2>
<p>چو آمد روی مه رویم کی باشم من که باشم من</p><p>چو زاید آفتاب جان کجا ماند شب آبستن</p><p>چه باشد خار گریان رو که چون سور بهار آید</p><p>نگیرد رنگ و بوی خوش نگیرد خوی خندیدن</p><p>چه باشد سنگ بی‌قیمت چو خورشید اندر او تابد</p><p>که از سنگی برون ناید نگردد گوهر روشن</p><p>چه باشد شیر نوزاده ز یک گربه زبون باشد</p><p>چو شیر شیر آشامد شود او شیر شیرافکن</p><p>یکی قطره منی بودی منی انداز کردت حق</p><p>چو سیمابی بدی وز حق شدستی شاه سیمین تن</p><p>منی دیگری داری که آن بحر است و این قطره</p><p>قراضه است این منی تو و آن من هست چون معدن</p><p>منی حق شود پیدا منی ما فنا گردد</p><p>بسوزد خرمن هستی چو ماه حق کند خرمن</p><p>گرفتم دامن جان را که پوشیده‌ست تشریفی</p><p>که آن را نی گریبان است و نی تیریز و نی دامن</p><p>قبای اطلس معنی که برقش کفرسوز آمد</p><p>گر این اطلس همی‌خواهی پلاس حرص را برکن</p><p>اگر پوشیدم این اطلس سخن پوشیده گویم بس</p><p>اگر خود صد زبان دارم نگویم حرف چون سوسن</p><p>چنین خلعت بدش در سر که نامش کرد مدثر</p><p>شعارش صورت نیر دثارش سیرت احسن</p><h2><a id="poem-4477" href="https://ganjoor.net/moulavi/shams/ghazalsh/sh1853">غزل شمارهٔ ۱۸۵۳</a></h2>
<p>چو افتم من ز عشق دل به پای دلربای من</p><p>از آن شادی بیاید جان نهان افتد به پای من</p><p>وگر روزی در آن خدمت کنم تقصیر ناگاهان</p><p>شود جان خصم جان من کند این دل سزای من</p><p>سحرگاهی دعا کردم که جانم خاک پای او</p><p>شنیدم نعره آمین ز جان اندر دعای من</p><p>چگونه راه برد این دل به سوی دلبر پنهان</p><p>چگونه بوی برد این جان که هست او جان فزای من</p><p>یکی جامی به پیشم داشت و من از ناز گفتم نی</p><p>بگفتا نی مگو بستان برای من برای من</p><p>چو یک قطره چشیدم من ز ذوق اندرکشیدم من</p><p>یکی رطلی که شد بویش در این ره ره نمای من</p><h2><a id="poem-4478" href="https://ganjoor.net/moulavi/shams/ghazalsh/sh1854">غزل شمارهٔ ۱۸۵۴</a></h2>
<p>چه دانی تو خراباتی که هست از شش جهت بیرون</p><p>خرابات قدیم است آن و تو نو آمده اکنون</p><p>نباشد مرغ خودبین را به باغ بیخودان پروا</p><p>نشد مجنون آن لیلی به جز لیلی صد مجنون</p><p>هزاران مجلس است آن سو و این مجلس از آن سوتر</p><p>که این بی‌چونتر است اندر میان عالم بی‌چون</p><p>ببین جان‌های آن شیران در آن بیشه ز اجل لرزان</p><p>کز آن شیر اجل شیران نمی‌میزند الا خون</p><p>بسی سیمرغ ربانی که تسبیحش اناالحق شد</p><p>بسوزد پر و بال او اگر یک پر زند آن سون</p><p>وزیر و حاجب و محمود ایازی را شده چاکر</p><p>که آن جا کو قدم دارد بود سرهای مردان دون</p><p>تو معذوری در انکارت که آن جا می شود حیران</p><p>جنید و شیخ بسطامی شقیق و کرخی و ذاالنون</p><p>ازیرا راه نتوان برد سوی آفتاب ای جان</p><p>مگر کان آفتاب از خود برآید سوی این هامون</p><p>مگر هم لطف شمس الدین تبریزیت برهاند</p><p>وگر نی این غزل می خوان و بر خود می دم این افسون</p><h2><a id="poem-4479" href="https://ganjoor.net/moulavi/shams/ghazalsh/sh1855">غزل شمارهٔ ۱۸۵۵</a></h2>
<p>چه دانستم که این سودا مرا زین سان کند مجنون</p><p>دلم را دوزخی سازد دو چشمم را کند جیحون</p><p>چه دانستم که سیلابی مرا ناگاه برباید</p><p>چو کشتی ام دراندازد میان قلزم پرخون</p><p>زند موجی بر آن کشتی که تخته تخته بشکافد</p><p>که هر تخته فروریزد ز گردش‌های گوناگون</p><p>نهنگی هم برآرد سر خورد آن آب دریا را</p><p>چنان دریای بی‌پایان شود بی‌آب چون هامون</p><p>شکافد نیز آن هامون نهنگ بحرفرسا را</p><p>کشد در قعر ناگاهان به دست قهر چون قارون</p><p>چو این تبدیل‌ها آمد نه هامون ماند و نه دریا</p><p>چه دانم من دگر چون شد که چون غرق است در بی‌چون</p><p>چه دانم‌های بسیار است لیکن من نمی‌دانم</p><p>که خوردم از دهان بندی در آن دریا کفی افیون</p><h2><a id="poem-4480" href="https://ganjoor.net/moulavi/shams/ghazalsh/sh1856">غزل شمارهٔ ۱۸۵۶</a></h2>
<p>مرا هر دم همی‌گویی که برگو قطعه شیرین</p><p>به هر بیتی یکی بوسه بده پهلوی من بنشین</p><p>زهی بوسه زهی بوسه زهی حلوا و سنبوسه</p><p>برآرد شیر از سنگی که عاجز گشت از او میتین</p><p>تو بوسه عشق را دیدی مگر ای دل که پریدی</p><p>که هر جزوت شده‌ست ای دل چو لب نالان و بوسه چین</p><p>چو تلقین گفت پیغامبر شهیدان ره حق را</p><p>تو هم مر کشته خود را بیا برخوان یکی تلقین</p><p>به تلقین گر کنی نیت بپرد مرده در ساعت</p><p>کفن گردد بر او اطلس ز گورش بردمد نسرین</p><p>بکن پی مرکب تن را دلا چون تو نیاسایی</p><p>چه آسایی از آن مرکب که لنگ است او ز علیین</p><p>بکن پی اشتری را کو نیاید در پیت هرگز</p><p>به خارستان همی‌گردد که خار افتاد او را تین</p><p>چو او را پی کنی در دم چو کشتی ره رود بی‌پا</p><p>ز موج بحر بی‌پایان نبرد بادبان دین</p><h2><a id="poem-4481" href="https://ganjoor.net/moulavi/shams/ghazalsh/sh1857">غزل شمارهٔ ۱۸۵۷</a></h2>
<p>توقع دارم از لطف تو ای صدر نکوآیین</p><p>درون مدرسه حجره به پهلوی شهاب الدین</p><p>پیاده قاضیم می خوان درون محکمه قاصد</p><p>و یا خود داعی سلطان دعاها را کنم آمین</p><p>بدین حیله بگنجانی در آن خانه ربابی را</p><p>که نامم را بگردانی نهی نامم فلان الدین</p><p>که خلقان صورت و نامند مثال میوه خامند</p><p>کی از جانشان خبر باشد که آن تلخ است یا شیرین</p><p>وگر حال آورد قاضی سماعش آرزو آید</p><p>رباب خوب بنوازم سماعی آرمش شیرین</p><p>ز آواز سماع من اقنجی هم شود زنده</p><p>سر از تربت برون آرد بکوبد پا کند تحسین</p><p>کفن را اندراندازد قوال انداز مستانه</p><p>از آن پس مردگان یک یک برون آیند هم در حین</p><p>عجب نبود که صورت‌ها بدین آواز برخیزند</p><p>که صورت‌های عشق تو درونت زنده شد می بین</p><p>ز مردم آن به کار آید کی زنده می شود در تو</p><p>و باقی تن غباری دان که پیدا می شود از طین</p><p>دلت را هر زمان نقشی تنت یک نقش افسرده</p><p>از آن افسرده‌ای که تو بر آنی نه‌ای با این</p><p>مرا گوید یکی صورت منم اصل غزل واگو</p><p>خمش کردم نشاید داد این خاتم به هر گرگین</p><h2><a id="poem-4482" href="https://ganjoor.net/moulavi/shams/ghazalsh/sh1858">غزل شمارهٔ ۱۸۵۸</a></h2>
<p>چو افتم من ز عشق دل به پای دلربای من</p><p>از آن شادی بیاید جان نهان افتد به پای من</p><p>وگر روزی در آن خدمت کنم تقصیر چون خامان</p><p>شود دل خصم جان من کند هجران سزای من</p><p>سحرگاهان دعا کردم که این جان باد خاک او</p><p>شنیدم نعره آمین ز جان اندر دعای من</p><p>چگونه راه برد این دل به سوی دلبر پنهان</p><p>چگونه بوی برد این جان که هست او جان فزای من</p><p>یکی جامی به پیش آورد من از ناز گفتم نی</p><p>بگفتا نی مگو بستان برای اقتضای من</p><p>چو از صافش چشیدم من مرا درداد یک دردی</p><p>یکی دردی گران خواری که کامل شد صفای من</p><h2><a id="poem-4483" href="https://ganjoor.net/moulavi/shams/ghazalsh/sh1859">غزل شمارهٔ ۱۸۵۹</a></h2>
<p>منم آن حلقه در گوش و نشسته گوش شمس الدین</p><p>دلم پرنیش هجران است بهر نوش شمس الدین</p><p>چو آتش‌های عشق او ز عرش و فرش بگذشته‌ست</p><p>در این آتش ندانم کرد من روپوش شمس الدین</p><p>در آغوشم ببینی تو ز آتش تنگ‌ها لیکن</p><p>شود آن آب حیوان از پی آغوش شمس الدین</p><p>چو دیکی پخت عقل من چشیدم بود ناپخته</p><p>زدم آن دیک در رویش ز بهر جوش شمس الدین</p><p>در این خانه تنم بینی یکی را دست بر سر زن</p><p>یکی رنجور در نزع و یکی مدهوش شمس الدین</p><p>زبان ذوالفقار عقل کاین دریا پر از در کرد</p><p>زبانش بازبگرفت و شد او خاموش شمس الدین</p><h2><a id="poem-4484" href="https://ganjoor.net/moulavi/shams/ghazalsh/sh1860">غزل شمارهٔ ۱۸۶۰</a></h2>
<p>الا ای باد شبگیرم بیار اخبار شمس الدین</p><p>خداوندم ولی دانی تو از اسرار شمس الدین</p><p>کسی کز نام او بر بحر بی‌کشتی عبر یابی</p><p>چو سامندر ز مهر او روی در نار شمس الدین</p><p>کرامت‌ها که مردان از تفاخر یاد آن آرند</p><p>به ذات حق کز آن دارد هماره عار شمس الدین</p><p>یکی غاری است کاندر وی ز سر سرها وحی است</p><p>برون غار حق حارس درون غار شمس الدین</p><p>ز جسم و روح‌ها بگذر حجاب عشق هم بردر</p><p>دو صد منزل از آن سوتر ببین بازار شمس الدین</p><p>ایا روحی ترفرف فی فضاء العشق و استشرف</p><p>و طرفی جنه الاسرار من انوار شمس الدین</p><p>قلایدهای در دارد بناگوش ضمیر من</p><p>از آن الفاظ وحی آسای شکربار شمس الدین</p><p>ایا ای دل تو آن جایی که نوشت باد وصل او</p><p>ولیکن زحمتش کم ده مکن آزار شمس الدین</p><p>بصر در دیده بفزاید اگر در دیده ره یابد</p><p>به جای توتیا و کحل ناگه خار شمس الدین</p><p>به هر سویی چو تو ای دل هزاران زار دارد او</p><p>مپندار از سر نخوت تویی بس زار شمس الدین</p><p>به لطف خویش یک چندی مهار اشترش دادت</p><p>وگر نه خود کی یارد آن که باشد یار شمس الدین</p><p>زهی فرقی از آن روزی که پیشش سجده می کردم</p><p>که آن روزی که می گفتم بد این جا پار شمس الدین</p><p>خرابی دین و دنیا را نباشد هیچ اصلاحی</p><p>مگر از لطف بی‌پایان وز هنجار شمس الدین</p><p>شب تاریک تو ای دل نبیند روز را هرگز</p><p>مگر از نور و از اشراق آن رخسار شمس الدین</p><p>عجب باشد که روزی من بگیرم جام وصل او</p><p>شوم مست و همی‌گویم که من خمار شمس الدین</p><p>که بخت من چنان خفته‌ست که بیداری ندارد رو</p><p>مگر از بخت و اقبال چنان بیدار شمس الدین</p><p>نبودت پیش از این مثلش نباشد بعد از این دانم</p><p>ز لوح سرها واقف و زان هشیار شمس الدین</p><p>بزد خود بر در امکان که مانندش برون ناید</p><p>ز اوصاف بدیع خویش خود مسمار شمس الدین</p><p>یکی جوبار روحانی است که جان‌ها جان از او یابند</p><p>شده حاکم به کلیه بر آن جوبار شمس الدین</p><p>سمعت القوم کل القوم اعلاهم و اصفاهم</p><p>علی تفضیله جدا علی الاخیار شمس الدین</p><p>و ان کانت ایادیه و افضالا اتانیه</p><p>و احیی الروح مجانا لمن ادرار شمس الدین</p><p>فروحی خط اقرارا برق الف اقرار</p><p>و ان کان قد استغنی من الاقرار شمس الدین</p><p>هدی قلبی الی واد کثیر خصبه جدا</p><p>علیه الغیث موصولا لمن مدرار شمس الدین</p><p>ایا تبریز سلمنا علی نادیک تسلیما</p><p>فبلغ صبوتی و الهجر بالاعذار شمس الدین</p><h2><a id="poem-4485" href="https://ganjoor.net/moulavi/shams/ghazalsh/sh1861">غزل شمارهٔ ۱۸۶۱</a></h2>
<p>ای قاعده مستان در همدگر افتادن</p><p>استیزه گری کردن در شور و شر افتادن</p><p>عاشق بتر از مست است عاشق هم از آن دست است</p><p>گویم که چه باشد عشق در کان زر افتادن</p><p>زر خود چه بود عاشق سلطان سلاطین است</p><p>ایمن شدن از مردن وز تاج سر افتادن</p><p>درویش به دلق اندر و اندر بغلش گوهر</p><p>او ننگ چرا دارد از در به در افتادن</p><p>مست آمد دوش آن مه افکنده کمر در ره</p><p>آگه نبد از مستی او از کمر افتادن</p><p>گفتم که دلا برجه می بر کف جان برنه</p><p>کافتاد چنین وقتی وقت است درافتادن</p><p>با بلبل بستانی همدست شدن دستی</p><p>با طوطی روحانی اندر شکر افتادن</p><p>من بی‌دل و دل داده در راه تو افتاده</p><p>والله که نمی‌دانم جای دگر افتادن</p><p>گر جام تو بشکستم مستم صنما مستم</p><p>مستم مهل از دستم و اندر خطر افتادن</p><p>این قاعده نوزاد است وین رسم نو افتاده‌ست</p><p>شیشه شکنی کردن در شیشه گر افتادن</p>
</body></html>