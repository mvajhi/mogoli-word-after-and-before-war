<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>مستدرکات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5854" href="https://ganjoor.net/moulavi/shams/mostadrakat/sh1">تکه ۱</a></h2>
<p>کدیهٔ می‌کنم سبک بشنو</p><p>خبر عشق می‌دهم بگرو</p><p>نفسی با خودم قرینی ده</p><p>که به میزان نهند با زر جو</p><p>تو نوی بخش و بندهٔ تو کهن</p><p>کهنم را به یک نظر کن نو</p><p>پیشهٔ کیمیا خود این باشد</p><p>که مس تیره را ببخشد ضو</p><p>کرمت را بگوی تا بدهد</p><p>درخور شام بنده روغن عو</p><p>ای دل آن شاه سوی بی‌سویی است</p><p>خلق هرسو دوند تو کم دو</p><p>فکر مردم به هر سوی گرواست</p><p>تو بلاحول فکر را کن خو</p><p>بی‌سوی عالمی است بس عالی</p><p>شش جهت وادییست بس درگو</p><p>کار امروز را مگو فردا</p><p>تا نه حسرت خوری نه گویی لو</p><p>چشمکت می‌زند رقیب غیور</p><p>چشم ازو بر مگیر لاتطغو</p><p>شمس تبریز! خضر عین یقین</p><p>وارهان خلق را ز عین‌السو</p><h2><a id="poem-28320" href="https://ganjoor.net/moulavi/shams/mostadrakat/sh2">تکه ۲</a></h2>
<p>قصابی سوی گولی گوشت انداخت</p><p>چو دیدش زفت گوشت گاو پنداشت</p><p>یکی ران دگر سوی وی افکند</p><p>بگفتا گاو مرده‌ست این زهی گند</p><p>خدا بخشید آنچ اسباب کامست</p><p>تو گفتی چیست این؟ خود داد عامست</p><p>کنون شد عام کان با تو بپیوست</p><p>نجس شد چونک در کردی درو دست</p><p>نسازد گول را بخل و سخاوت</p><p>که گردد هر دوش مایهٔ عداوت</p><p>گریز از گول اندر سور و ماتم</p><p>چو عیسی ای پدر والله اعلم</p>
</body></html>