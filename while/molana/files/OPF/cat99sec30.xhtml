<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳۰</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4006" href="https://ganjoor.net/moulavi/shams/ghazalsh/sh1382">غزل شمارهٔ ۱۳۸۲</a></h2>
<p>ای ساقی روشن دلان بردار سغراق کرم</p><p>کز بهر این آورده‌ای ما را ز صحرای عدم</p><p>تا جان ز فکرت بگذرد وین پرده‌ها را بردرد</p><p>زیرا که فکرت جان خورد جان را کند هر لحظه کم</p><p>ای دل خموش از قال او واقف نه‌ای ز احوال او</p><p>بر رخ نداری خال او گر چون مهی ای جان عم</p><p>خوبی جمال عالمان وان حال حال عارفان</p><p>کو دیده کو دانش بگو کو گلستان کو بوی و شم</p><p>زان می که او سرکه شود زو ترش رویی کی رود</p><p>این می مجو آن می بجو کو جام غم کو جام جم</p><p>آن می بیار ای خوبرو کاشکوفه‌اش حکمت بود</p><p>کز بحر جان دارد مدد تا درج در شد زو شکم</p><p>بر ریز آن رطل گران بر آه سرد منکران</p><p>تا سردشان سوزان شود گردد همه لاشان نعم</p><p>گر مجسم خالی بدی گفتار من عالی بدی</p><p>یا نور شو یا دور شو بر ما مکن چندین ستم</p><p>مانند درد دیده‌ای بر دیده برچفسیده‌ای</p><p>ای خواجه برگردان ورق ور نه شکستم من قلم</p><p>هر کس که هایی می کند آخر ز جایی می کند</p><p>شاهی بود یا لشکری تنها نباشد آن علم</p><p>خالی نمی‌گردد وطن خالی کن این تن را ز من</p><p>مستست جان در آب و گل ترسم که درلغزد قدم</p><p>ای شمس تبریزی ببین ما را تو این نعم المعین</p><p>ای قوت پا در روش وی صحت جان در سقم</p><h2><a id="poem-4007" href="https://ganjoor.net/moulavi/shams/ghazalsh/sh1383">غزل شمارهٔ ۱۳۸۳</a></h2>
<p>تا من بدیدم روی تو ای ماه و شمع روشنم</p><p>هر جا نشینم خرمم هر جا روم در گلشنم</p><p>هر جا خیال شه بود باغ و تماشاگه بود</p><p>در هر مقامی که روم بر عشرتی بر می تنم</p><p>درها اگر بسته شود زین خانقاه شش دری</p><p>آن ماه رو از لامکان سر درکند در روزنم</p><p>گوید سلام علیک هی آوردمت صد نقل و می</p><p>من شاهم و شاهنشهم پرده سپاهان می زنم</p><p>من آفتاب انورم خوش پرده‌ها را بردرم</p><p>من نوبهارم آمدم تا خارها را برکنم</p><p>هر کس که خواهد روز و شب عیش و تماشا و طرب</p><p>من قندها را لذتم بادام‌ها را روغنم</p><p>گویم سخن را بازگو مردی کرم ز آغاز گو</p><p>هین بی‌ملولی شرح کن من سخت کند و کودنم</p><p>گوید که آن گوش گران بهتر ز هوش دیگران</p><p>صد فضل دارد این بر آن کان جا هوا این جا منم</p><p>رو رو که صاحب دولتی جان حیات و عشرتی</p><p>رضوان و حور و جنتی زیرا گرفتی دامنم</p><p>هم کوه و هم عنقا تویی هم عروه الوثقی تویی</p><p>هم آب و هم سقا تویی هم باغ و سرو و سوسنم</p><p>افلاک پیشت سر نهد املاک پیشت پر نهد</p><p>دل گویدت مومم تو را با دیگران چون آهنم</p><h2><a id="poem-4008" href="https://ganjoor.net/moulavi/shams/ghazalsh/sh1384">غزل شمارهٔ ۱۳۸۴</a></h2>
<p>عشقا تو را قاضی برم کاشکستیم همچون صنم</p><p>از من نخواهد کس گوا که شاهدم نی ضامنم</p><p>مقضی تویی قاضی تویی مستقبل و ماضی تویی</p><p>خشمین تویی راضی تویی تا چون نمایی دم به دم</p><p>ای عشق زیبای منی هم من توام هم تو منی</p><p>هم سیلی و هم خرمنی هم شادیی هم درد و غم</p><p>آن‌ها تویی وین‌ها تویی وزین و آن تنها تویی</p><p>وان دشت باپهنا تویی وان کوه و صحرای کرم</p><p>شیرینی خویشان تویی سرمستی ایشان تویی</p><p>دریای درافشان تویی کان‌های پرزر و درم</p><p>عشق سخن کوشی تویی سودای خاموشی تویی</p><p>ادراک و بی‌هوشی تویی کفر و هدی عدل و ستم</p><p>ای خسرو شاهنشهان ای تختگاهت عقل و جان</p><p>ای بی‌نشان با صد نشان ای مخزنت بحر عدم</p><p>پیش تو خوبان و بتان چون پیش سوزن لعبتان</p><p>زشتش کنی نغزش کنی بردری از مرگ و سقم</p><p>هر نقش با نقشی دگر چون شیر بودی و شکر</p><p>گر واقفندی نقش‌ها که آمدند از یک قلم</p><p>آن کس که آمد سوی تو تا جان دهد در کوی تو</p><p>رشک تو گوید که برو لطف تو خواند که نعم</p><p>لطف تو سابق می شود جذاب عاشق می شود</p><p>بر قهر سابق می شود چون روشنایی بر ظلم</p><p>هر زنده‌ای را می کشد وهم خیالی سو به سو</p><p>کرده خیالی را کفت لشکرکش و صاحب علم</p><p>دیگر خیالی آوری ز اول رباید سروری</p><p>آن را اسیر این کنی ای مالک الملک و حشم</p><p>هر دم خیالی نو رسد از سوی جان اندر جسد</p><p>چون کودکان قلعه بزم گوید ز قسام القسم</p><p>خامش کنم بندم دهان تا برنشورد این جهان</p><p>چون می نگنجی در بیان دیگر نگویم بیش و کم</p><h2><a id="poem-4009" href="https://ganjoor.net/moulavi/shams/ghazalsh/sh1385">غزل شمارهٔ ۱۳۸۵</a></h2>
<p>بس جهد می کردم که من آیینه نیکی شوم</p><p>تو حکم می کردی که من خمخانه سیکی شوم</p><p>خمخانه خاصان شدم دریای غواصان شدم</p><p>خورشید بی‌نقصان شدم تا طب تشکیکی شوم</p><p>نقش ملایک ساختی بر آب و گل افراختی</p><p>دورم بدان انداختی کاکسیر نزدیکی شوم</p><p>هاروتیی افروختی پس جادویش آموختی</p><p>ز آنم چنین می سوختی تا شمع تاریکی شوم</p><p>ترکی همه ترکی کند تاجیک تاجیکی کند</p><p>من ساعتی ترکی شوم یک لحظه تاجیکی شوم</p><p>گه تاج سلطانان شوم گه مکر شیطانان شوم</p><p>گه عقل چالاکی شوم گه طفل چالیکی شوم</p><p>خون روی را ریختم با یوسفی آمیختم</p><p>در روی او سرخی شوم در موش باریکی شوم</p><h2><a id="poem-4010" href="https://ganjoor.net/moulavi/shams/ghazalsh/sh1386">غزل شمارهٔ ۱۳۸۶</a></h2>
<p>آمد بهار ای دوستان منزل به سروستان کنیم</p><p>تا بخت در رو خفته را چون بخت سرو استان کنیم</p><p>همچون غریبان چمن بی‌پا روان گشته به فن</p><p>هم بسته پا هم گام زن عزم غریبستان کنیم</p><p>جانی که رست از خاکدان نامش روان آمد روان</p><p>ما جان زانوبسته را هم منزل ایشان کنیم</p><p>ای برگ قوت یافتی تا شاخ را بشکافتی</p><p>چون رستی از زندان بگو تا ما در این حبس آن کنیم</p><p>ای سرو بر سرور زدی تا از زمین سر ورزدی</p><p>سر در چه سیر آموختت تا ما در آن سیران کنیم</p><p>ای غنچه گلگون آمدی وز خویش بیرون آمدی</p><p>با ما بگو چون آمدی تا ما ز خود خیزان کنیم</p><p>آن رنگ عبهر از کجا وان بوی عنبر از کجا</p><p>وین خانه را در از کجا تا خدمت دربان کنیم</p><p>ای بلبل آمد داد تو من بنده فریاد تو</p><p>تو شاد گل ما شاد تو کی شکر این احسان کنیم</p><p>ای سبزپوشان چون خضر ای غیب‌ها گویان به سر</p><p>تا حلقه گوش از شما پردر و پرمرجان کنیم</p><p>بشنو ز گلشن رازها بی‌حرف و بی‌آوازها</p><p>برساخت بلبل سازها گر فهم آن دستان کنیم</p><p>آواز قمری تا قمر بررفت و طوطی بر شکر</p><p>می آورد الحان تر جان مست آن الحان کنیم</p><h2><a id="poem-4011" href="https://ganjoor.net/moulavi/shams/ghazalsh/sh1387">غزل شمارهٔ ۱۳۸۷</a></h2>
<p>هین خیره خیره می نگر اندر رخ صفراییم</p><p>هر کس که او مکی بود داند که من بطحاییم</p><p>زان لاله روی دلستان روید ز رویم زعفران</p><p>هر لحظه زان شادی فزا بیش است کارافزاییم</p><p>مانند برف آمد دلم هر لحظه می کاهد دلم</p><p>آن جا همی‌خواهد دلم زیرا که من آن جاییم</p><p>هر جا حیاتی بیشتر مردم در او بی‌خویشتر</p><p>خواهی بیا در من نگر کز شید جان شیداییم</p><p>آن برف گوید دم به دم بگذارم و سیلی شوم</p><p>غلطان سوی دریا روم من بحری و دریاییم</p><p>تنها شدم راکد شدم بفسردم و جامد شدم</p><p>تا زیر دندان بلا چون برف و یخ می خاییم</p><p>چون آب باش و بی‌گره از زخم دندان‌ها بجه</p><p>من تا گره دارم یقین می کوبی و می ساییم</p><p>برف آب را بگذار هین فقاع‌های خاص بین</p><p>می جوشد و بر می جهد که تیزم و غوغاییم</p><p>هر لحظه بخروشانترم برجسته و جوشانترم</p><p>چون عقل بی‌پر می پرم زیرا چو جان بالاییم</p><p>بسیار گفتم ای پدر دانم که دانی این قدر</p><p>که چون نیم بی‌پا و سر در پنجه آن ناییم</p><p>گر تو ملولستی ز من بنگر در آن شاه زمن</p><p>تا گرم و شیرینت کند آن دلبر حلواییم</p><p>ای بی‌نوایان را نوا جان ملولان را دوا</p><p>پران کننده جان که من از قافم و عنقاییم</p><p>من بس کنم بس از حنین او بس نخواهد کرد از این</p><p>من طوطیم عشقش شکر هست از شکر گویاییم</p><h2><a id="poem-4012" href="https://ganjoor.net/moulavi/shams/ghazalsh/sh1388">غزل شمارهٔ ۱۳۸۸</a></h2>
<p>ای نفس کل صورت مکن وی عقل کل بشکن قلم</p><p>ای مرد طالب کم طلب بر آب جو نقش قدم</p><p>ای عاشق صافی روان رو صاف چون آب روان</p><p>کاین آب صافی بی‌گره جان می فزاید دم به دم</p><p>از باد آب بی‌گره گر ساعتی پوشد زره</p><p>بر آب جو تهمت منه کو را نه ترس است و نه غم</p><p>در نقش بی‌نقشی ببین هر نقش را صد رنگ و بو</p><p>در برگ بی‌برگی نگر هر شاخ را باغ ارم</p><p>زان صورت صورت گسل کو منبع جان است و دل</p><p>تن ریخته از شرم او بگریخته جان در حرم</p><p>از باده و از باد او بس بنده و آزاد او</p><p>چون کان فروبر نفس چون که برآورده شکم</p><p>از بحر گویم یا ز در یا از نفاذ حکم مر</p><p>نی از مقالت هم ببر می تاز تا پای علم</p><p>چپ راست دان این راه را در چاه دان این چاه را</p><p>چون سوی موج خون روی در خون بود خوان کرم</p><p>در آتش آبی تعبیه در آب آتش تعبیه</p><p>در آتشش جان در طرب در آب او دل در ندم</p><p>یا من ولی انعامنا ثبت لنا اقدامنا</p><p>ای بی‌تو راحت‌ها عنا ای بی‌تو صحت‌ها سقم</p><h2><a id="poem-4013" href="https://ganjoor.net/moulavi/shams/ghazalsh/sh1389">غزل شمارهٔ ۱۳۸۹</a></h2>
<p>ای پاک رو چون جام جم وز عشق آن مه متهم</p><p>این مرگ خود پیدا کند پاکی تو را کم خور تو غم</p><p>ای جان من با جان تو جویای در در بحر خون</p><p>تا در که را پیدا شود پیدا شود ای جان عم</p><p>من چون شوم کوته نظر در عشق آن بحر گهر</p><p>کز ساحل دریای جان آید بشارت دم به دم</p><p>من ترک فضل و فاضلی کردم به عشق از کاهلی</p><p>کز عشق شه کم بیشی است وز عشق شه بیشی است کم</p><p>بیخ دل از صفرای او می خورد زد زردی به رخ</p><p>چون دیده عشقش بر رخم زد بر رخم آن شه رقم</p><p>تلوین این رخسار بین در عشق بی‌تلوین شهی</p><p>گاه از غمش چون زعفران گاه از خجالت چون بقم</p><p>من فانی مطلق شدم تا ترجمان حق شدم</p><p>گر مست و هشیارم ز من کس نشنود خود بیش و کم</p><p>بازار مصر اندرشدم تا جانب مهتر شدم</p><p>دیدم یکی یوسف رخی گفتم به غفلت ذابکم</p><p>گفتا عزیز مصر گر تو عاشقی بخشیدمت</p><p>من غایه الاحسان او من جوده او من کرم</p><p>من قدر آن نشناختم آن را هوس پنداشتم</p><p>یا حسرتی من هجره یا غبنتی یا ذا الندم</p><p>ای صد محال از قوتش گشته حقیقت عین حال</p><p>ما کان فی الدارین قط و الله مثل ذالقدم</p><p>تبریز این تعظیم را تو از الست آورده‌ای</p><p>از مفخر من شمس دین از اول جف القلم</p><h2><a id="poem-4014" href="https://ganjoor.net/moulavi/shams/ghazalsh/sh1390">غزل شمارهٔ ۱۳۹۰</a></h2>
<p>باز آمدم باز آمدم از پیش آن یار آمدم</p><p>در من نگر در من نگر بهر تو غمخوار آمدم</p><p>شاد آمدم شاد آمدم از جمله آزاد آمدم</p><p>چندین هزاران سال شد تا من به گفتار آمدم</p><p>آنجا روم آنجا روم بالا بدم بالا روم</p><p>بازم رهان بازم رهان کاینجا به زنهار آمدم</p><p>من مرغ لاهوتی بدم دیدی که ناسوتی شدم</p><p>دامش ندیدم ناگهان در وی گرفتار آمدم</p><p>من نور پاکم ای پسر نه مشت خاکم مختصر</p><p>آخر صدف من نیستم من در شهوار آمدم</p><p>ما را به چشم سر مبین ما را به چشم سر ببین</p><p>آنجا بیا ما را ببین کآنجا سبکبار آمدم</p><p>از چار مادر برترم وز هفت آبا نیز هم</p><p>من گوهر کانی بدم کاینجا به دیدار آمدم</p><p>یارم به بازار آمده‌ست چالاک و هشیار آمده‌ست</p><p>ور نه به بازارم چه کار وی را طلبکار آمدم</p><p>ای شمس تبریزی نظر در کل عالم کی کنی</p><p>کاندر بیابان فنا جان و دل افگار آمدم</p><h2><a id="poem-4015" href="https://ganjoor.net/moulavi/shams/ghazalsh/sh1391">غزل شمارهٔ ۱۳۹۱</a></h2>
<p>تا کی به حبس این جهان من خویش زندانی کنم</p><p>وقت است جان پاک را تا میر میدانی کنم</p><p>بیرون شدم ز آلودگی با قوت پالودگی</p><p>اوراد خود را بعد از این مقرون سبحانی کنم</p><p>نیزه به دستم داد شه تا نیزه بازی‌ها کنم</p><p>تا کی به دست هر خسی من رسم چوگانی کنم</p><p>آن پادشاه لم یزل داده‌ست ملک بی‌خلل</p><p>باشد بتر از کافری گر یاد دربانی کنم</p><p>چون این بنا برکنده شد آن گریه‌هامان خنده شد</p><p>چون در بنا بستم نظر آهنگ دربانی کنم</p><p>ای دل مرا در نیم شب دادی ز دانایی خبر</p><p>اکنون به تو در خلوتم تا آنچ می دانی کنم</p><p>در چاه تخمی کاشتن بی‌عقل را باشد روا</p><p>این جا به داد عقل کل کشت بیابانی کنم</p><p>دشوارها رفت از نظر هر سد شد زیر و زبر</p><p>بر جای پا چون رست پر دوران به آسانی کنم</p><p>در حضرت فرد صمد دل کی رود سوی عدد</p><p>در خوان سلطان ابد چون غیر سرخوانی کنم</p><p>تا چند گویم بس کنم کم یاد پیش و پس کنم</p><p>اندر حضور شاه جان تا چند خط خوانی کنم</p><h2><a id="poem-4016" href="https://ganjoor.net/moulavi/shams/ghazalsh/sh1392">غزل شمارهٔ ۱۳۹۲</a></h2>
<p>یار شدم یار شدم با غم تو یار شدم</p><p>تا که رسیدم بر تو از همه بیزار شدم</p><p>گفت مرا چرخ فلک عاجزم از گردش تو</p><p>گفتم این نقطه مرا کرد که پرگار شدم</p><p>غلغله‌ای می شنوم روز و شب از قبه دل</p><p>از روش قبه دل گنبد دوار شدم</p><p>تا که فتادم چو صدا ناگه در چنگ غمت</p><p>از هوس زخمه تو کم ز یکی تار شدم</p><p>دزدد غم گردن خود از حذر سیلی من</p><p>زانک من از بیشه جان حیدر کرار شدم</p><p>تا که بدیدم قدحش سرده اوباش منم</p><p>تا که بدیدم کلهش بی‌دل و دستار شدم</p><p>تا که قلندردل من داد می مذهل من</p><p>رقص کنان دلق کشان جانب خمار شدم</p><p>گفت مرا خواجه فرج صبر رهاند ز حرج</p><p>هیچ مگو کز فرج است اینک گرفتار شدم</p><p>چرخ بگردید بسی تا که چنین چرخ زدم</p><p>یار بنالید بسی تا که در این غار شدم</p><p>نیم شبی همره مه روی نهادم سوی ره</p><p>در هوس خوبی او جانب گلزار شدم</p><p>گاه چو سوسن پی گل شاعر و مداح شدم</p><p>گاه چو بلبل به سحر سخره تکرار شدم</p><p>زوبع اندیشه شدم صدفن و صدپیشه شدم</p><p>کار تو را دید دلم عاقبت از کار شدم</p><h2><a id="poem-4017" href="https://ganjoor.net/moulavi/shams/ghazalsh/sh1393">غزل شمارهٔ ۱۳۹۳</a></h2>
<p>مرده بدم زنده شدم گریه بدم خنده شدم</p><p>دولت عشق آمد و من دولت پاینده شدم</p><p>دیده سیر است مرا جان دلیر است مرا</p><p>زهره شیر است مرا زهره تابنده شدم</p><p>گفت که دیوانه نه‌ای لایق این خانه نه‌ای</p><p>رفتم دیوانه شدم سلسله بندنده شدم</p><p>گفت که سرمست نه‌ای رو که از این دست نه‌ای</p><p>رفتم و سرمست شدم وز طرب آکنده شدم</p><p>گفت که تو کشته نه‌ای در طرب آغشته نه‌ای</p><p>پیش رخ زنده کنش کشته و افکنده شدم</p><p>گفت که تو زیرککی مست خیالی و شکی</p><p>گول شدم هول شدم وز همه برکنده شدم</p><p>گفت که تو شمع شدی قبله این جمع شدی</p><p>جمع نیم شمع نیم دود پراکنده شدم</p><p>گفت که شیخی و سری پیش رو و راهبری</p><p>شیخ نیم پیش نیم امر تو را بنده شدم</p><p>گفت که با بال و پری من پر و بالت ندهم</p><p>در هوس بال و پرش بی‌پر و پرکنده شدم</p><p>گفت مرا دولت نو راه مرو رنجه مشو</p><p>زانک من از لطف و کرم سوی تو آینده شدم</p><p>گفت مرا عشق کهن از بر ما نقل مکن</p><p>گفتم آری نکنم ساکن و باشنده شدم</p><p>چشمه خورشید تویی سایه گه بید منم</p><p>چونک زدی بر سر من پست و گدازنده شدم</p><p>تابش جان یافت دلم وا شد و بشکافت دلم</p><p>اطلس نو بافت دلم دشمن این ژنده شدم</p><p>صورت جان وقت سحر لاف همی‌زد ز بطر</p><p>بنده و خربنده بدم شاه و خداونده شدم</p><p>شکر کند کاغذ تو از شکر بی‌حد تو</p><p>کآمد او در بر من با وی ماننده شدم</p><p>شکر کند خاک دژم از فلک و چرخ به خم</p><p>کز نظر وگردش او نورپذیرنده شدم</p><p>شکر کند چرخ فلک از ملک و ملک و ملک</p><p>کز کرم و بخشش او روشن بخشنده شدم</p><p>شکر کند عارف حق کز همه بردیم سبق</p><p>بر زبر هفت طبق اختر رخشنده شدم</p><p>زهره بدم ماه شدم چرخ دو صد تاه شدم</p><p>یوسف بودم ز کنون یوسف زاینده شدم</p><p>از توام ای شهره قمر در من و در خود بنگر</p><p>کز اثر خنده تو گلشن خندنده شدم</p><p>باش چو شطرنج روان خامش و خود جمله زبان</p><p>کز رخ آن شاه جهان فرخ و فرخنده شدم</p><h2><a id="poem-4018" href="https://ganjoor.net/moulavi/shams/ghazalsh/sh1394">غزل شمارهٔ ۱۳۹۴</a></h2>
<p>دفع مده دفع مده من نروم تا نخورم</p><p>عشوه مده عشوه مده عشوه مستان نخرم</p><p>وعده مکن وعده مکن مشتری وعده نیم</p><p>یا بدهی یا ز دکان تو گروگان ببرم</p><p>گر تو بهایی بنهی تا که مرا دفع کنی</p><p>رو که به جز حق نبری گر چه چنین بی‌خبرم</p><p>پرده مکن پرده مدر در سپس پرده مرو</p><p>راه بده راه بده یا تو برون آ ز حرم</p><p>ای دل و جان بنده تو بند شکرخنده تو</p><p>خنده تو چیست بگو جوشش دریای کرم</p><p>طالع استیز مرا از مه و مریخ بجو</p><p>همچو قضاهای فلک خیره و استیزه گرم</p><p>چرخ ز استیزه من خیره و سرگشته شود</p><p>زانک دو چندان که ویم گر چه چنین مختصرم</p><p>گر تو ز من صرفه بری من ز تو صد صرفه برم</p><p>کیسه برم کاسه برم زانک دورو همچو زرم</p><p>گر چه دورو همچو زرم مهر تو دارد نظرم</p><p>از مه و از مهر فلک مه‌تر و افلاک ترم</p><p>لاف زنم لاف که تو راست کنی لاف مرا</p><p>ناز کنم ناز که من در نظرت معتبرم</p><p>چه عجب ار خوش خبرم چونک تو کردی خبرم</p><p>چه عجب ار خوش نظرم چونک تویی در نظرم</p><p>بر همگان گر ز فلک زهر ببارد همه شب</p><p>من شکر اندر شکر اندر شکر اندر شکرم</p><p>هر کسکی را کسکی هر جگری را هوسی</p><p>لیک کجا تا به کجا من ز هوایی دگرم</p><p>من طلب اندر طلبم تو طرب اندر طربی</p><p>آن طربت در طلبم پا زد و برگشت سرم</p><p>تیر تراشنده تویی دوک تراشنده منم</p><p>ماه درخشنده تویی من چو شب تیره برم</p><p>میر شکار فلکی تیر بزن در دل من</p><p>ور بزنی تیر جفا همچو زمین پی سپرم</p><p>جمله سپرهای جهان باخلل از زخم بود</p><p>بی‌خطر آن گاه بوم کز پی زخمت سپرم</p><p>گیج شد از تو سر من این سر سرگشته من</p><p>تا که ندانم پسرا که پسرم یا پدرم</p><p>آن دل آواره من گر ز سفر بازرسد</p><p>خانه تهی یابد او هیچ نبیند اثرم</p><p>سرکه فشانی چه کنی کآتش ما را بکشی</p><p>کآتشم از سرکه‌ات افزون شود افزون شررم</p><p>عشق چو قربان کندم عید من آن روز بود</p><p>ور نبود عید من آن مرد نیم بلک غرم</p><p>چون عرفه و عید تویی غره ذی الحجه منم</p><p>هیچ به تو درنرسم وز پی تو هم نبرم</p><p>باز توام باز توام چون شنوم طبل تو را</p><p>ای شه و شاهنشه من باز شود بال و پرم</p><p>گر بدهی می بچشم ور ندهی نیز خوشم</p><p>سر بنهم پا بکشم بی‌سر و پا می نگرم</p><h2><a id="poem-4019" href="https://ganjoor.net/moulavi/shams/ghazalsh/sh1395">غزل شمارهٔ ۱۳۹۵</a></h2>
<p>مطرب عشق ابدم زخمه عشرت بزنم</p><p>ریش طرب شانه کنم سبلت غم را بکنم</p><p>تا همه جان ناز شود چونک طرب ساز شود</p><p>تا سر خم باز شود گل ز سرش دور کنم</p><p>چونک خلیلی بده‌ام عاشق آتشکده‌ام</p><p>عاشق جان و خردم دشمن نقش وثنم</p><p>وقت بهارست و عمل جفتی خورشید و حمل</p><p>جوش کند خون دلم آب شود برف تنم</p><p>ای مه تابان شده‌ای از چه گدازان شده‌ای</p><p>گفت گرفتار دلم عاشق روی حسنم</p><p>عشق کسی می کشدم گوش کشان می بردم</p><p>تیر بلا می رسدم زان همه تن چون مجنم</p><p>گر چه در این شور و شرم غرقه بحر شکرم</p><p>گر چه اسیر سفرم تازه به بوی وطنم</p><p>یار وصالی بده‌ام جفت جمالی بده‌ام</p><p>فلسفه برخواند قضا داد جدایی به فنم</p><p>تا که رگی در تن من جنبد من سوی وطن</p><p>باشم پران و دوان ای شه شیرین ذقنم</p><p>دم به دم آن بوی خوشش وان طلب گوش کشش</p><p>آب روان کرد مرا ساقی سرو و سمنم</p><p>همره یعقوب شدم فتنه آن خوب شدم</p><p>هدیه فرستد به کرم یوسف جان پیرهنم</p><p>الحق جانا چه خوشی قوس وفا را تو کشی</p><p>در دو جهان دیده بود هیچ کسی چون تو صنم</p><p>بر بر او بربزنم گر چه برابر نزنم</p><p>شیشه بر آن سنگ زنم بنده شیشه شکنم</p><p>پیل به خرطوم جفا قاصد کعبه شده است</p><p>من چو ابابیل حقم یاور هر کرگدنم</p><p>صیقل هر آینه‌ام رستم هر میمنه‌ام</p><p>قوت هر گرسنه‌ام انجم هر انجمنم</p><p>معنی هر قد و خدم سایه لطف احدم</p><p>کعبه هر نیک و بدم دایه باغ و چمنم</p><p>آتش بدخوی بود سوزش هر کوی بود</p><p>چونک نکوروی بود باشد خوب ختنم</p><p>گر تو بدین کژ نگری کاسه زنی کوزه خوری</p><p>سایه عدل صمدم جز که مناسب نتنم</p><p>وقت شد ای شاه شهان سرور خوبان جهان</p><p>که به کرم شرح کنی آنک نگوید دهنم</p><h2><a id="poem-4020" href="https://ganjoor.net/moulavi/shams/ghazalsh/sh1396">غزل شمارهٔ ۱۳۹۶</a></h2>
<p>باز در اسرار روم جانب آن یار روم</p><p>نعره بلبل شنوم در گل و گلزار روم</p><p>تا کی از این شرم و حیا شرم بسوزان و بیا</p><p>همره دل گردم خوش جانب دلدار روم</p><p>صبر نمانده‌ست که من گوش سوی نسیه برم</p><p>عقل نمانده‌ست که من راه به هنجار روم</p><p>چنگ زن ای زهره من تا که بر این تنتن تن</p><p>گوش بر این بانگ نهم دیده به دیدار روم</p><p>خسته دام است دلم بر در و بام است دلم</p><p>شاهد دل را بکشم سوی خریدار روم</p><p>گفت مرا در چه فنی کار چرا می نکنی</p><p>راه دکانم بنما تا که پس کار روم</p><p>تا که ز خود بد خبرش رفت دلم بر اثرش</p><p>کو اثری از دل من تا که بر آثار روم</p><p>تا ز حریفان حسد چشم بدی درنرسد</p><p>کف به کف یار دهم در کنف غار روم</p><p>درس رئیسان خوشی بی‌هشی است و خمشی</p><p>درس چو خام است مرا بر سر تکرار روم</p><h2><a id="poem-4021" href="https://ganjoor.net/moulavi/shams/ghazalsh/sh1397">غزل شمارهٔ ۱۳۹۷</a></h2>
<p>زین دو هزاران من و ما ای عجبا من چه منم</p><p>گوش بنه عربده را دست منه بر دهنم</p><p>چونک من از دست شدم در ره من شیشه منه</p><p>ور بنهی پا بنهم هر چه بیابم شکنم</p><p>زانک دلم هر نفسی دنگ خیال تو بود</p><p>گر طربی در طربم گر حزنی در حزنم</p><p>تلخ کنی تلخ شوم لطف کنی لطف شوم</p><p>با تو خوش است ای صنم لب شکر خوش ذقنم</p><p>اصل تویی من چه کسم آینه‌ای در کف تو</p><p>هر چه نمایی بشوم آینه ممتحنم</p><p>تو به صفت سرو چمن من به صفت سایه تو</p><p>چونک شدم سایه گل پهلوی گل خیمه زنم</p><p>بی‌تو اگر گل شکنم خار شود در کف من</p><p>ور همه خارم ز تو من جمله گل و یاسمنم</p><p>دم به دم از خون جگر ساغر خونابه کشم</p><p>هر نفسی کوزه خود بر در ساقی شکنم</p><p>دست برم هر نفسی سوی گریبان بتی</p><p>تا بخراشد رخ من تا بدرد پیرهنم</p><p>لطف صلاح دل و دین تافت میان دل من</p><p>شمع دل است او به جهان من کیم او را لگنم</p><h2><a id="poem-4022" href="https://ganjoor.net/moulavi/shams/ghazalsh/sh1398">غزل شمارهٔ ۱۳۹۸</a></h2>
<p>جمع تو دیدم پس از این هیچ پریشان نشوم</p><p>راه تو دیدم پس از این همره ایشان نشوم</p><p>ای که تو شاه چمنی سیرکن صد چو منی</p><p>چشم و دلم سیر کنی سخره این خوان نشوم</p><p>کعبه چو آمد سوی من جانب کعبه نروم</p><p>ماه من آمد به زمین قاصد کیوان نشوم</p><p>فربه و پرباد توام مست و خوش و شاد توام</p><p>بنده و آزاد توام بنده شیطان نشوم</p><p>شاه زمینی و زمان همچو خرد فاش و نهان</p><p>پیش تو ای جان و جهان جمله چرا جان نشوم</p><h2><a id="poem-4023" href="https://ganjoor.net/moulavi/shams/ghazalsh/sh1399">غزل شمارهٔ ۱۳۹۹</a></h2>
<p>هر نفسی تازه ترم کز سر روزن بپرم</p><p>چونک بهارم تو شهی باغ توام شاخ ترم</p><p>چونک تویی میر مرا در بر خود گیر مرا</p><p>خاک تو بادا کلهم دست تو بادا کمرم</p><p>چونک تو دست شفقت بر سر ما داشته‌ای</p><p>نیست عجب گر ز شرف بگذرد از چرخ سرم</p><h2><a id="poem-4024" href="https://ganjoor.net/moulavi/shams/ghazalsh/sh1400">غزل شمارهٔ ۱۴۰۰</a></h2>
<p>تیز دوم تیز دوم تا به سواران برسم</p><p>نیست شوم نیست شوم تا بر جانان برسم</p><p>خوش شده‌ام خوش شده‌ام پاره آتش شده‌ام</p><p>خانه بسوزم بروم تا به بیابان برسم</p><p>خاک شوم خاک شوم تا ز تو سرسبز شوم</p><p>آب شوم سجده کنان تا به گلستان برسم</p><p>چونک فتادم ز فلک ذره صفت لرزانم</p><p>ایمن و بی‌لرز شوم چونک به پایان برسم</p><p>چرخ بود جای شرف خاک بود جای تلف</p><p>بازرهم زین دو خطر چون بر سلطان برسم</p><p>عالم این خاک و هوا گوهر کفر است و فنا</p><p>در دل کفر آمده‌ام تا که به ایمان برسم</p><p>آن شه موزون جهان عاشق موزون طلبد</p><p>شد رخ من سکه زر تا که به میزان برسم</p><p>رحمت حق آب بود جز که به پستی نرود</p><p>خاکی و مرحوم شوم تا بر رحمان برسم</p><p>هیچ طبیبی ندهد بی‌مرضی حب و دوا</p><p>من همگی درد شوم تا که به درمان برسم</p><h2><a id="poem-4025" href="https://ganjoor.net/moulavi/shams/ghazalsh/sh1401">غزل شمارهٔ ۱۴۰۱</a></h2>
<p>کوه نیم سنگ نیم چونک گدازان نشوم</p><p>دیدم جمعیت تو چونک پریشان نشوم</p><p>کوه ز کوهی برود سنگ ز سنگی بشود</p><p>پس من اگر آدمیم کمتر از ایشان نشوم</p><p>آهن پولاد و حجر در کف تو موم شود</p><p>من که همه موم توام چونک بدین سان نشوم</p><h2><a id="poem-4026" href="https://ganjoor.net/moulavi/shams/ghazalsh/sh1402">غزل شمارهٔ ۱۴۰۲</a></h2>
<p>دوش چه خورده‌ای بگو ای بت همچو شکرم</p><p>تا همه عمر بعد از این من شب و روز از آن خورم</p><p>ای که ابیت گفته‌ای هر شب عند ربکم</p><p>شرح بده از آن ابا بیشتر ای پیمبرم</p><p>گر تو ز من نهان کنی شعشعه جمال تو</p><p>نوبت ملک می زند ای قمر مصورم</p><p>لذت نامه‌های تو ذوق پیام‌های تو</p><p>می نرود سوی لبم سخت شده‌ست در برم</p><p>لابه کنم که هی بیا درده بانگ الصلا</p><p>او کتف این چنین کند که به درونه خوشترم</p><p>گشت فضای هر سری میل دل و میسرش</p><p>شکر که عشق شد همه میل دل و میسرم</p><p>گفتم عشق را شبی راست بگو تو کیستی</p><p>گفت حیات باقیم عمر خوش مکررم</p><p>گفتمش ای برون ز جا خانه تو کجاست گفت</p><p>همره آتش دلم پهلوی دیده ترم</p><p>رنگرزم ز من بود هر رخ زعفرانیی</p><p>چست الاقم و ولی عاشق اسب لاغرم</p><p>غازه لاله‌ها منم قیمت کاله‌ها منم</p><p>لذت ناله‌ها منم کاشف هر مسترم</p><p>او به کمینه شیوه‌ای صد چو مرا ز ره برد</p><p>خواجه مرا تو ره نما من به چه از رهش برم</p><p>چرخ نداش می کند کز پی توست گردشم</p><p>ماه نداش می کند کز رخ تو منورم</p><p>عقل ز جای می جهد روح خراج می دهد</p><p>سر به سجود می رود کز پی تو مدورم</p><p>من که فضول این دهم وز فن خویش فربهم</p><p>ز آتش آفتاب او آب شده‌ست اکثرم</p><p>بس کن ای فسانه گو سیر شدم ز گفت و گو</p><p>تا به سخن درآید آنک مست شده‌ست از او سرم</p><h2><a id="poem-4027" href="https://ganjoor.net/moulavi/shams/ghazalsh/sh1403">غزل شمارهٔ ۱۴۰۳</a></h2>
<p>آمده‌ام که سر نهم عشق تو را به سر برم</p><p>ور تو بگوییم که نی نی شکنم شکر برم</p><p>آمده‌ام چو عقل و جان از همه دیده‌ها نهان</p><p>تا سوی جان و دیدگان مشعله نظر برم</p><p>آمده‌ام که ره زنم بر سر گنج شه زنم</p><p>آمده‌ام که زر برم زر نبرم خبر برم</p><p>گر شکند دل مرا جان بدهم به دل شکن</p><p>گر ز سرم کله برد من ز میان کمر برم</p><p>اوست نشسته در نظر من به کجا نظر کنم</p><p>اوست گرفته شهر دل من به کجا سفر برم</p><p>آنک ز زخم تیر او کوه شکاف می کند</p><p>پیش گشادتیر او وای اگر سپر برم</p><p>گفتم آفتاب را گر ببری تو تاب خود</p><p>تاب تو را چو تب کند گفت بلی اگر برم</p><p>آنک ز تاب روی او نور صفا به دل کشد</p><p>و آنک ز جوی حسن او آب سوی جگر برم</p><p>در هوس خیال او همچو خیال گشته‌ام</p><p>وز سر رشک نام او نام رخ قمر برم</p><p>این غزلم جواب آن باده که داشت پیش من</p><p>گفت بخور نمی‌خوری پیش کسی دگر برم</p><h2><a id="poem-4028" href="https://ganjoor.net/moulavi/shams/ghazalsh/sh1404">غزل شمارهٔ ۱۴۰۴</a></h2>
<p>کار مرا چو او کند کار دگر چرا کنم</p><p>چونک چشیدم از لبش یاد شکر چرا کنم</p><p>از گلزار چون روم جانب خار چون شوم</p><p>از پی شب چو مرغ شب ترک سحر چرا کنم</p><p>باده اگر چه می خورم عقل نرفت از سرم</p><p>مجلس چون بهشت را زیر و زبر چرا کنم</p><p>چونک کمر ببسته‌ام بهر چنان قمررخی</p><p>از پی هر ستاره گو ترک قمر چرا کنم</p><p>بر سر چرخ هفتمین نام زمین چرا برم</p><p>غیرت هر فرشته‌ام ذکر بشر چرا کنم</p><h2><a id="poem-4029" href="https://ganjoor.net/moulavi/shams/ghazalsh/sh1405">غزل شمارهٔ ۱۴۰۵</a></h2>
<p>میل هواش می کنم طال بقاش می زنم</p><p>حلقه به گوش و عاشقم طبل وفاش می زنم</p><p>از دل و جان شکسته‌ام بر سر ره نشسته‌ام</p><p>قافله خیال را بهر لقاش می زنم</p><p>غیر طواشی غمش یا یلواج مرهمش</p><p>هر چه سری برون کند بر سر و پاش می زنم</p><p>این دل همچو چنگ را مست خراب دنگ را</p><p>زخمه به کف گرفته‌ام همچو سه تاش می زنم</p><p>دل که خرید جوهری از تک حوض کوثری</p><p>خفت و بها نمی‌دهد بهر بهاش می زنم</p><p>شب چو به خواب می رود گوش کشانش می کشم</p><p>چون به سحر دعا کند وقت دعاش می زنم</p><p>لذت تازیانه‌ام کی برسد به لاشه‌اش</p><p>چون که گمان برد که من بهر فناش می زنم</p><p>گر قمر و فلک بود ور خرد و ملک بود</p><p>چونک حجاب دل شود زود قفاش می زنم</p><p>گفتم شیشه مرا بر سر سنگ می زنی</p><p>گفت چو لاف عشق زد تیغ بلاش می زنم</p><p>هر رگ این رباب را ناله نو نوای نو</p><p>تا ز نواش پی برد دل که کجاش می زنم</p><p>در دل هر فغان او چاشنی سرشته‌ام</p><p>تا نبری گمان که من سهو و خطاش می زنم</p><p>خشم شهان گه عطا خنجر و گرز می زند</p><p>من به سخاش می کشم من به عطاش می زنم</p><p>سخت لطیف می زنم دیده بدان نمی‌رسد</p><p>دل که هوای ما کند همچو هواش می زنم</p><p>خامش باش زین حنین پرده راست نیست این</p><p>راه شماست این نوا پیش شماش می زنم</p><h2><a id="poem-4030" href="https://ganjoor.net/moulavi/shams/ghazalsh/sh1406">غزل شمارهٔ ۱۴۰۶</a></h2>
<p>هر شب و هر سحر تو را من به دعا بخواستم</p><p>تا به چه شیوه‌ها تو را من ز خدا بخواستم</p><p>تا شوی از سجود من مونس این وجود من</p><p>خود بشد این وجود من چون که تو را بخواستم</p><p>در پی آفتاب تو سایه بدم ضیاطلب</p><p>پاک چو سایه خوردیم چون که ضیا بخواستم</p><p>آهنیم ز عشق تو خواسته نور آینه</p><p>آتش و زخم می خورم چونک صفا بخواستم</p><p>سوی تو چون شتافتم جای قدم نیافتم</p><p>پاک ز جا ببردیم چون ز تو جا بخواستم</p><h2><a id="poem-4031" href="https://ganjoor.net/moulavi/shams/ghazalsh/sh1407">غزل شمارهٔ ۱۴۰۷</a></h2>
<p>دوش چه خورده‌ای بگو ای بت همچو شکرم</p><p>تا همه سال روز و شب باقی عمر از آن خورم</p><p>گر تو غلط دهی مرا رنگ تو غمز می کند</p><p>رنگ تو تا بدیده‌ام دنگ شده‌ست این سرم</p><p>یک نفسی عنان بکش تیز مرو ز پیش من</p><p>تا بفروزد این دلم تا به تو سیر بنگرم</p><p>سخت دلم همی‌تپد یک نفسی قرار کن</p><p>خون ز دو دیده می چکد تیز مرو ز منظرم</p><p>چون ز تو دور می شوم عبرت خاک تیره‌ام</p><p>چونک ببینمت دمی رونق چرخ اخضرم</p><p>چون رخ آفتاب شد دور ز دیده زمین</p><p>جامه سیاه می کند شب ز فراق لاجرم</p><p>خور چو به صبح سر زند جامه سپید می کند</p><p>ای رخت آفتاب جان دور مشو ز محضرم</p><p>خیره کشی مکن بتا خیره مریز خون من</p><p>تنگ دلی مکن بتا درمشکن تو گوهرم</p><p>ساغر می خیال تو بر کف من نهاد دی</p><p>تا بندیدمت در او میل نشد به ساغرم</p><p>داروی فربهی ز تو یافت زمین و آسمان</p><p>تربیتی نما مرا از بر خود که لاغرم</p><p>ای صنم ستیزه گر مست ستیزه‌ات شکر</p><p>جان تو است جان من اختر توست اخترم</p><p>چند به دل بگفته‌ام خون بخور و خموش کن</p><p>دل کتفک همی‌زند که تو خموش من کرم</p><h2><a id="poem-4032" href="https://ganjoor.net/moulavi/shams/ghazalsh/sh1408">غزل شمارهٔ ۱۴۰۸</a></h2>
<p>تا به کی ای شکر چو تن بی‌دل و جان فغان کنم</p><p>چند ز برگ ریز غم زرد شوم خزان کنم</p><p>از غم و اندهان من سوخت درون جان من</p><p>جمله فروغ آتشین تا به کیش نهان کنم</p><p>چند ز دوست دشمنی جان شکنی و تن زنی</p><p>چند من شکسته دل نوحه تن به جان کنم</p><p>مؤمن عشقم ای صنم نعره عشق می زنم</p><p>همچو اسیرکان ز غم تا به کی الامان کنم</p><p>چونک خیال تو سحر سوی من آید ای قمر</p><p>چون گذرد ز موج خون خاصه که خون فشان کنم</p><p>سنگ شد آب از غمم آه نه سنگ و آهنم</p><p>کآتش روید از تنم چونک حدیث آن کنم</p><p>ای تبریز شمس دین با تو قرین و چون قرین</p><p>دور قمر اگر هله با تو یکی قران کنم</p><h2><a id="poem-4033" href="https://ganjoor.net/moulavi/shams/ghazalsh/sh1409">غزل شمارهٔ ۱۴۰۹</a></h2>
<p>ای تو بداده در سحر از کف خویش باده‌ام</p><p>ناز رها کن ای صنم راست بگو که داده‌ام</p><p>گر چه برفتی از برم آن بنرفت از سرم</p><p>بر سر ره بیا ببین بر سر ره فتاده‌ام</p><p>چشم بدی که بد مرا حسن تو در حجاب شد</p><p>دوختم آن دو چشم را چشم دگر گشاده‌ام</p><p>چون بگشاید این دلم جز به امید عهد دوست</p><p>نامه عهد دوست را بر سر دل نهاده‌ام</p><p>زاده اولم بشد زاده عشقم این نفس</p><p>من ز خودم زیادتم زانک دو بار زاده‌ام</p><p>چون ز بلاد کافری عشق مرا اسیر برد</p><p>همچو روان عاشقان صاف و لطیف و ساده‌ام</p><p>من به شهی رسیده‌ام زلف خوشش کشیده‌ام</p><p>خانه شه گرفته‌ام گر چه چنین پیاده‌ام</p><p>از تبریز شمس دین بازبیا مرا ببین</p><p>مات شدم ز عشق تو لیک از او زیاده‌ام</p><h2><a id="poem-4034" href="https://ganjoor.net/moulavi/shams/ghazalsh/sh1410">غزل شمارهٔ ۱۴۱۰</a></h2>
<p>تا که اسیر و عاشق آن صنم چو جان شدم</p><p>دیو نیم پری نیم از همه چون نهان شدم</p><p>برف بدم گداختم تا که مرا زمین بخورد</p><p>تا همه دود دل شدم تا سوی آسمان شدم</p><p>نیستم از روان‌ها بر حذرم ز جان‌ها</p><p>جان نکند حذر ز جان چیست حذر چو جان شدم</p><p>آنک کسی گمان نبرد رفت گمان من بدو</p><p>تا که چنین به عاقبت بر سر آن گمان شدم</p><p>از سر بیخودی دلم داد گواهیی به دست</p><p>این دل من ز دست شد و آنچ بگفت آن شدم</p><p>این همه ناله‌های من نیست ز من همه از اوست</p><p>کز مدد می لبش بی‌دل و بی‌زبان شدم</p><p>گفت چرا نهان کنی عشق مرا چو عاشقی</p><p>من ز برای این سخن شهره عاشقان شدم</p><p>جان و جهان ز عشق تو رفت ز دست کار من</p><p>من به جهان چه می کنم چونک از این جهان شدم</p><h2><a id="poem-4035" href="https://ganjoor.net/moulavi/shams/ghazalsh/sh1411">غزل شمارهٔ ۱۴۱۱</a></h2>
<p>گرم درآ و دم مده باده بیار ای صنم</p><p>لابه بنده گوش کن گوش مخار ای صنم</p><p>فوق فلک مکان تو جان و روان روان تو</p><p>هل طربی که برکند بیخ خمار ای صنم</p><p>این دو حریف دلستان باد قرین دوستان</p><p>جیم جمال خوب تو جام عقار ای صنم</p><p>مرغ دل علیل را شهپر جبرئیل را</p><p>غیر بهشت روی تو نیست مطار ای صنم</p><p>خمر عصیر روح را نیست نظیر در جهان</p><p>ذوق کنار دوست را نیست کنار ای صنم</p><p>معجز موسوی تویی چون سوی بحر غم روی</p><p>از تک بحر برجهد گرد و غبار ای صنم</p><p>جام پر از عقار کن جان مرا سوار کن</p><p>زود پیاده را ببین گشته سوار ای صنم</p><p>مرکب من چو می بود هر عدمیم شیء بود</p><p>موجب حبس کی بود وام قمار ای صنم</p><p>هین که فزود شور من هم تو بخوان زبور من</p><p>کرد دل شکور من ترک شکار ای صنم</p><h2><a id="poem-4036" href="https://ganjoor.net/moulavi/shams/ghazalsh/sh1412">غزل شمارهٔ ۱۴۱۲</a></h2>
<p>بیا هر کس که می خواهد که تا با وی گرو بندم</p><p>که سنگ خاره جان گیرد بپیوند خداوندم</p><p>همی‌گفتم به گل روزی زهی خندان قلاوزی</p><p>مرا گل گفت می دانی تو باری کز چه می خندم</p><p>خیال شاه خوش خویم تبسم کرد در رویم</p><p>چنین شد نسل بر نسلم چنین فرزند فرزندم</p><p>شه من گفت هر مسکین که عمرش نیست من عمرم</p><p>بدین وعده من مسکین امید از عمر برکندم</p><p>دل من بانگ بر من زد چه باشد قدر عمری خود</p><p>چه منت می نهی بر من تو خود چندی و من چندم</p><p>شهی کز لطف می آید اگر منت نهد شاید</p><p>که چاهی پرحدث بودی منت از زر درآگندم</p><p>کمر نابسته در خدمت مرا تاج خرد داد او</p><p>تو خود اندیشه کن با خود چه بخشد گر بپیوندم</p><p>یقول العشق لی سرا تنافس و اغتنم برا</p><p>و لا تفجر و لا تهجر و الا تبتئس تندم</p><p>همه شاهان غلامان را به خرسندی ثنا گفته</p><p>همه خشم خداوندی بر من این که خرسندم</p><p>مضی فی صحوتی یومی و فاض السکر فی قومی</p><p>فاسرع و اسقنی خمرا حمیرا تشبه العندم</p><p>بیا درده یکی جامی پر از شادی و آرامی</p><p>که بنمایم سرانجامی چو مخموران بپرسندم</p><p>میازارید از خویم که من بسیار می گویم</p><p>جهانی طوطیان دارم اگر بسیار شد قندم</p><h2><a id="poem-4037" href="https://ganjoor.net/moulavi/shams/ghazalsh/sh1413">غزل شمارهٔ ۱۴۱۳</a></h2>
<p>کشید این دل گریبانم به سوی کوی آن یارم</p><p>در آن کویی که می خوردم گرو شد کفش و دستارم</p><p>ز عقل خود چو رفتم من سر زلفش گرفتم من</p><p>کنون در حلقه زلفش گرفتارم گرفتارم</p><p>چو هر دم می فزون باشد ببین حالم که چون باشد</p><p>چنان می‌های صدساله چنین عقلی که من دارم</p><p>بگوید در چنان مستی نهان کن سر ز من رستی</p><p>مسلمانان در آن حالت چه پنهان ماند اسرارم</p><p>مرا می گوید آن دلبر که از عاشق فنا خوشتر</p><p>نگارا چند بشتابی نه آخر اندر این کارم</p><p>چو ابر نوبهاری من چه خوش گریان و خندانم</p><p>از آن می‌های کاری من چه خوش بی‌هوش هشیارم</p><p>چو عنقا کوه قافی را تو پران بینی از عشقش</p><p>اگر آن که خبر یابد ز لعل یار عیارم</p><p>منم چو آسمان دوتو ز عشق شمس تبریزی</p><p>بزن تو زخمه آهسته که تا برنسکلد تارم</p><h2><a id="poem-4038" href="https://ganjoor.net/moulavi/shams/ghazalsh/sh1414">غزل شمارهٔ ۱۴۱۴</a></h2>
<p>درخت و آتشی دیدم ندا آمد که جانانم</p><p>مرا می خواند آن آتش مگر موسی عمرانم</p><p>دخلت التیه بالبلوی و ذقت المن و السلوی</p><p>چهل سال است چون موسی به گرد این بیابانم</p><p>مپرس از کشتی و دریا بیا بنگر عجایب‌ها</p><p>که چندین سال من کشتی در این خشکی همی‌رانم</p><p>بیا ای جان تویی موسی وین قالب عصای تو</p><p>چو برگیری عصا گردم چو افکندیم ثعبانم</p><p>تویی عیسی و من مرغت تو مرغی ساختی از گل</p><p>چنانک دردمی در من چنان در اوج پرانم</p><p>منم استون آن مسجد که مسند ساخت پیغامبر</p><p>چو او مسند دگر سازد ز درد هجر نالانم</p><p>خداوند خداوندان و صورت ساز بی‌صورت</p><p>چه صورت می کشی بر من تو دانی من نمی‌دانم</p><p>گهی سنگم گهی آهن زمانی آتشم جمله</p><p>گهی میزان بی‌سنگم گهی هم سنگ و میزانم</p><p>زمانی می چرم این جا زمانی می چرند از من</p><p>گهی گرگم گهی میشم گهی خود شکل چوپانم</p><p>هیولایی نشان آمد نشان دایم کجا ماند</p><p>نه این ماند نه آن ماند بداند آن من آنم</p><h2><a id="poem-4039" href="https://ganjoor.net/moulavi/shams/ghazalsh/sh1415">غزل شمارهٔ ۱۴۱۵</a></h2>
<p>ز فرزین بند آن رخ من چه شهماتم چه شهماتم</p><p>مکن ای شه مکافاتم مکن ای شه مکافاتم</p><p>دلم پر گشت از مهری که بر چشمت از او مهری</p><p>اگر در پیش محرابم وگر کنج خراباتم</p><p>به لخت این دل پاره مگر رحمت شد آواره</p><p>مرا فریاد رس آخر که در دریای آفاتم</p><p>چو شاه خوش خرام آمد جز او بر من حرام آمد</p><p>چه بی‌برگم ز هجرانش اگر در باغ و جناتم</p><p>مرا رخسار او باید چه سود از ماه و پروینم</p><p>چو شام زلف او خواهم چه سود از شام و شاماتم</p><p>چو از دستش خورم باده منم آزاد و آزاده</p><p>چو پیش او زمین بوسم به بالای سماواتم</p><p>سعادت‌ها که من دارم ز شمس الدین تبریزی</p><p>سعادت‌ها سجود آرد به پیش این سعاداتم</p><h2><a id="poem-4040" href="https://ganjoor.net/moulavi/shams/ghazalsh/sh1416">غزل شمارهٔ ۱۴۱۶</a></h2>
<p>ترش رویی و خشمینی چنین شیرین ندیدستم</p><p>ز افسون‌هاش مجنونم ز افسان‌هاش سرمستم</p><p>بتان بس دیده‌ام جانا ولیکن نی چنین زیبا</p><p>تویی پیوندم و خویشم کنون در خویش درجستم</p><p>همه شب از پریشانی چنان بودم که می دانی</p><p>ولیک این دم ز حیرانی کریما از دگر دستم</p><p>از این حالت که دل دارد بگیر و برجهان او را</p><p>که من خاکی ز سعی تو ز روی خاک برجستم</p><h2><a id="poem-4041" href="https://ganjoor.net/moulavi/shams/ghazalsh/sh1417">غزل شمارهٔ ۱۴۱۷</a></h2>
<p>به حق روی تو که من چنین رویی ندیدستم</p><p>چه مانی تو بدان صورت که از مردم شنیدستم</p><p>چنین باغی در این عالم نرسته‌ست و نروید هم</p><p>نه در خواب و نه بیداری چنین میوه نچیدستم</p><p>دعای یک پدر نبود دعای صد نبی باشد</p><p>کز این سان دولتی گشتم بدین دولت رسیدستم</p><p>شنیدم ز آسمان روزی که دارم از غمت سوزی</p><p>ز رفعت‌های سوز او در این گردش خمیدستم</p><p>مرا می گوید اندیشه ز عشق آموختم پیشه</p><p>ز عدل دوست قفلستم ز لطف او کلیدستم</p><p>گرفته هر یکی ذره یکی آیینه پیش رو</p><p>کز آن آیینه گر این را به نرخ جان خریدستم</p><p>کدام است او یکی اویی همه اوها از او بویی</p><p>که از بعدش یزیدستم ز قربش بایزیدستم</p><p>بگفتم نیشکر را من که از کی پرشکر گشتی</p><p>اشارت کرد سوی تو کز انفاسش چشیدستم</p><p>به جان گفتم که چون غنچه چرا چهره نهان کردی</p><p>بگفت از شرم روی او به جسم اندر خزیدستم</p><p>جهان پیر را گفتم که هم بندی و هم پندی</p><p>بگفتا گر چه پیرم من ولیک او را مریدستم</p><p>چو سوسن صد زبان دارد جهان در شکر و آزادی</p><p>کز آن جان و جهان خورش مزید اندر مزیدستم</p><p>بهار آمد چو طاووسی هزاران رنگ بر پرش</p><p>که من از باغ حسن او بدین جانب پریدستم</p><p>ز بهر عشرت جان‌ها کشیدم راح و ریحان‌ها</p><p>برای رنج رنجوران عقاقیری کشیدستم</p><p>شبی عشق فریبنده بیامد جانب بنده</p><p>که بسم الله که تتماجی برای تو پزیدستم</p><p>یکی تتماج آورد او که گم کردم سر رشته</p><p>شکستم سوزن آن ساعت گریبان‌ها دریدستم</p><p>چو نوشیدم ز تتماجش فروکوبید چون سیرم</p><p>چو طزلق رو ترش کردم کز آن شیرین بریدستم</p><p>به دست من به جز سیخی از آن تتماج او نامد</p><p>ولی چون سیخ سرتیزم در آنچ مستفیدستم</p><p>به هر برگی از آن تتماج بشکفته‌ست نوعی گل</p><p>شکوفه کرد هر باغی که چون من بشکفیدستم</p><p>شکوفه چون همی‌ریزد عقیبش میوه می خیزد</p><p>بقا در نفی دان که من بدید از نابدیدستم</p><p>همه بالیدن عاشق پی پالودنی آید</p><p>پی قربان همی‌دان تو هر آنچ پروریدستم</p><p>ندارد فایده چیزی به جز هنگام کاهیدن</p><p>گزافه نیست این که من ز غم کاهش گزیدستم</p><p>بنال ای یار چون سرنا که سرنا بهر ما نالد</p><p>از آن دم‌ها پرآتش که در سرنا دمیدستم</p><p>مجو از من سخن دیگر برو در روضه اخضر</p><p>از آن حسن و از آن منظر بجو که من خریدستم</p><h2><a id="poem-4042" href="https://ganjoor.net/moulavi/shams/ghazalsh/sh1418">غزل شمارهٔ ۱۴۱۸</a></h2>
<p>دلا مشتاق دیدارم غریب و عاشق و مستم</p><p>کنون عزم لقا دارم من اینک رخت بربستم</p><p>تویی قبله همه عالم ز قبله رو نگردانم</p><p>بدین قبله نماز آرم به هر وادی که من هستم</p><p>مرا جانی در این قالب وانگه جز توم مذهب</p><p>که من از نیستی جانا به عشق تو برون جستم</p><p>اگر جز تو سری دارم سزاوار سر دارم</p><p>وگر جز دامنت گیرم بریده باد این دستم</p><p>به هر جا که روم بی تو یکی حرفیم بی‌معنی</p><p>چو هی دو چشم بگشادم چو شین در عشق بنشستم</p><p>چو من هی ام چو من شینم چرا گم کرده‌ام هش را</p><p>که هش ترکیب می خواهد من از ترکیب بگسستم</p><p>جهانی گمره و مرتد ز وسواس هوای خود</p><p>به اقبال چنین عشقی ز شر خویشتن رستم</p><p>به سربالای عشق این دل از آن آمد که صافی شد</p><p>که از دردی آب و گل من بی‌دل در این پستم</p><p>زهی لطف خیال او که چون در پاش افتادم</p><p>قدم‌های خیالش را به آسیب دو لب خستم</p><p>بشستم دست از گفتن طهارت کردم از منطق</p><p>حوادث چون پیاپی شد وضوی توبه بشکستم</p><h2><a id="poem-4043" href="https://ganjoor.net/moulavi/shams/ghazalsh/sh1419">غزل شمارهٔ ۱۴۱۹</a></h2>
<p>بگفتم حال دل گویم از آن نوعی که دانستم</p><p>برآمد موج آب چشم و خون دل نتانستم</p><p>شکسته بسته می‌گفتم پریر از شرح دل چیزی</p><p>تنک شد جام فکر و من چو شیشه خرد بشکستم</p><p>چو تخته تخته بشکستند کشتی‌ها در این طوفان</p><p>چه باشد زورق من خود که من بی‌پا و بی‌دستم</p><p>شکست از موج این کشتی نه خوبی ماند و نه زشتی</p><p>شدم بی‌خویش و خود را من سبک بر تخته‌ای بستم</p><p>نه بالایم نه پست اما ولیک این حرف پست آمد</p><p>که گه زین موج بر اوجم گهی زان اوج در پستم</p><p>چه دانم نیستم هستم ولیک این مایه می‌دانم</p><p>چو هستم نیستم ای جان ولی چون نیستم هستم</p><p>چه شک ماند مرا در حشر چون صد ره در این محشر</p><p>چو اندیشه بمردم زار و چون اندیشه برجستم</p><p>جگر خون شد ز صیادی مرا باری در این وادی</p><p>ز صیدم چون نبد شادی شدم من صید و وارستم</p><p>بود اندیشه چون بیشه در او صد گرگ و یک میشه</p><p>چه اندیشه کنم پیشه که من ز اندیشه ده مستم</p><p>به هر چاهی که برکندم ز اول من درافتادم</p><p>به هر دامی که بنهادم من اندر دام پیوستم</p><p>خسی که مشتریش آمد خیال خام ریش آمد</p><p>سبال از کبر می‌مالد که رو من کار کردستم</p><p>چه کردی آخر ای کودن نشاندی گل در این گلخن</p><p>نرست از گلشنت برگی ولیک از خار تو خستم</p><p>مرا واجب کند که من برون آیم چو گل از تن</p><p>که عمرم شد به شصت و من چو سین و شین در این شستم</p><h2><a id="poem-4044" href="https://ganjoor.net/moulavi/shams/ghazalsh/sh1420">غزل شمارهٔ ۱۴۲۰</a></h2>
<p>اگر شد سود و سرمایه چه غمگینی چو من هستم</p><p>برآور سر ز جود من که لاتأسوا نمودستم</p><p>اگر فانی شود عالم ز دریایی بود شبنم</p><p>گر افتاده‌ست او از خود نیفتاده‌ست از دستم</p><p>جهان ماهی عدم دریا درون ماهی این غوغا</p><p>کنم صیدش اگر گم شد که من صیاد بی‌شستم</p><h2><a id="poem-4045" href="https://ganjoor.net/moulavi/shams/ghazalsh/sh1421">غزل شمارهٔ ۱۴۲۱</a></h2>
<p>بیا بشنو که من پیش و پس اسبت چرا گردم</p><p>ازیرا نعل اسبت را به هنگام چرا گردم</p><p>امانی از ندم دادی نه لافیدی نه دم دادی</p><p>زهی عیسی دم فردم زهی باکر و بافر دم</p><p>چو دخلم از لبی دادی که پاک آمد ز بیدادی</p><p>کی داند وسعت خرجم کجا گشته‌ست هر خرجم</p><p>چو دیدم داد و جود تو شدم محو وجود تو</p><p>یکی رنگی برآوردم که گویی باغ را وردم</p><p>تو داوود جوانمردی امام قدرالسردی</p><p>چو من محصون آن سردم برون از گرم و از سردم</p><p>چو عکس جیش حسن تو طراد آورد بر نقشم</p><p>برون جستم ز فکرت من نه در عکسم نه در طردم</p><p>خمش کن کاندر این وادی شرابی بود جاویدی</p><p>رواق و درد او خوردم که هر دو بود درخوردم</p><h2><a id="poem-4046" href="https://ganjoor.net/moulavi/shams/ghazalsh/sh1422">غزل شمارهٔ ۱۴۲۲</a></h2>
<p>طواف حاجیان دارم به گرد یار می‌گردم</p><p>نه اخلاق سگان دارم نه بر مردار می‌گردم</p><p>مثال باغبانانم نهاده بیل بر گردن</p><p>برای خوشه خرما به گرد خار می‌گردم</p><p>نه آن خرما که چون خوردی شود بلغم کند صفرا</p><p>ولیکن پر برویاند که چون طیار می‌گردم</p><p>جهان مارست و زیر او یکی گنجی است بس پنهان</p><p>سر گنجستم و بر وی چو دم مار می‌گردم</p><p>ندارم غصه دانه اگر چه گرد این خانه</p><p>فرورفته به اندیشه چو بوتیمار می‌گردم</p><p>نخواهم خانه‌ای در ده نه گاو و گله فربه</p><p>ولیکن مست سالارم پی سالار می‌گردم</p><p>رفیق خضرم و هر دم قدوم خضر را جویان</p><p>قدم برجا و سرگردان که چون پرگار می‌گردم</p><p>نمی‌دانی که رنجورم که جالینوس می‌جویم</p><p>نمی‌بینی که مخمورم که بر خمار می‌گردم</p><p>نمی‌دانی که سیمرغم که گرد قاف می‌پرّم</p><p>نمی‌دانی که بو بردم که بر گلزار می‌گردم</p><p>مرا زین مردمان مشمر خیالی دان که می‌گردد</p><p>خیال ار نیستم ای جان چه بر اسرار می‌گردم</p><p>چرا ساکن نمی‌گردم بر این و آن همی‌گویم</p><p>که عقلم برد و مستم کرد ناهموار می‌گردم</p><p>مرا گویی مرو شپشپ که حرمت را زیان دارد</p><p>ز حرمت عار می‌دارم از آن بر عار می‌گردم</p><p>بهانه کرده‌ام نان را ولیکن مست خبازم</p><p>نه بر دینار می‌گردم که بر دیدار می‌گردم</p><p>هر آن نقشی که پیش آید در او نقاش می‌بینم</p><p>برای عشق لیلی دان که مجنون‌وار می‌گردم</p><p>در این ایوان سربازان که سر هم درنمی‌گنجد</p><p>من سرگشته معذورم که بی‌دستار می‌گردم</p><p>نیم پروانه آتش که پر و بال خود سوزم</p><p>منم پروانه سلطان که بر انوار می‌گردم</p><p>چه لب را می‌گزی پنهان که خامش باش و کمتر گوی</p><p>نه فعل و مکر توست این هم که بر گفتار می‌گردم</p><p>بیا ای شمس تبریزی شفق‌وار ارچه بگریزی</p><p>شفق وار از پی شمست بر این اقطار می‌گردم</p><h2><a id="poem-4047" href="https://ganjoor.net/moulavi/shams/ghazalsh/sh1423">غزل شمارهٔ ۱۴۲۳</a></h2>
<p>تو تا دوری ز من جانا چنین بی‌جان همی‌گردم</p><p>چو در چرخم درآوردی به گردت زان همی‌گردم</p><p>چو باغ وصل خوش بویم چو آب صاف در جویم</p><p>چو احسان است هر سویم در این احسان همی‌گردم</p><p>مرا افتاد کار خوش زهی کار و شکار خوش</p><p>چو باد نوبهار خوش در این بستان همی‌گردم</p><p>چه جای باغ و بستانش که نفروشم به صد جانش</p><p>شدم من گوی میدانش در این میدان همی‌گردم</p><p>کسی باشد ملول ای جان که او نبود قبول ای جان</p><p>منم آل رسول ای جان پس سلطان همی‌گردم</p><p>تو را گویم چرا مستم ز لعلش بوی بردستم</p><p>کلند عشق در دستم به گرد کان همی‌گردم</p><p>منم از کیمیای جان چه جای دل چه جای جان</p><p>نه چون تو آسیای نان که گرد نان همی‌گردم</p><p>قدح وارم در این دوران میان حلقه مستان</p><p>ز دست این به دست آن بدین دستان همی‌گردم</p><h2><a id="poem-4048" href="https://ganjoor.net/moulavi/shams/ghazalsh/sh1424">غزل شمارهٔ ۱۴۲۴</a></h2>
<p>بگفتم عذر با دلبر که بی‌گه بود و ترسیدم</p><p>جوابم داد کای زیرک بگاهت نیز هم دیدم</p><p>بگفتم ای پسندیده چو دیدی گیر نادیده</p><p>بگفت او ناپسندت را به لطف خود پسندیدم</p><p>بگفتم گر چه شد تقصیر دل هرگز نگردیده‌ست</p><p>بگفت آن را هم از من دان که من از دل نگردیدم</p><p>بگفتم هجر خونم خورد بشنو آه مهجوران</p><p>بگفت آن دام لطف ماست کاندر پات پیچیدم</p><p>چو یوسف کابن یامین را به مکر از دشمنان بستد</p><p>تو را هم متهم کردند و من پیمانه دزدیدم</p><p>بگفتم روز بی‌گاه است و بس ره دور گفتا رو</p><p>به من بنگر به ره منگر که من ره را نوردیدم</p><p>به گاه و بی‌گه عالم چه باشد پیش این قدرت</p><p>که من اسرار پنهان را بر این اسباب نبریدم</p><p>اگر عقل خلایق را همه بر همدگر بندی</p><p>نیابد سر لطف ما مگر آن جان که بگزیدم</p><h2><a id="poem-4049" href="https://ganjoor.net/moulavi/shams/ghazalsh/sh1425">غزل شمارهٔ ۱۴۲۵</a></h2>
<p>دعا گویی است کار من بگویم تا نطق دارم</p><p>قبول تو دعاها را بر آن باری چه حق دارم</p><p>به گرد شمع سمع تو دعاهاام همی‌گردد</p><p>از آن چون پر پروانه دعای محترق دارم</p><p>به دارالکتب حاجاتم درآ که بهر اصغایت</p><p>صحف فوق صحف دارم ورق زیر ورق دارم</p><p>سرم در چرخ کی گنجد که سر بخشیده فضل است</p><p>دلم شاد است و می گوید غم رب الفلق دارم</p><p>چو شاخ بید اندیشه ز هر بادی اگر پیچد</p><p>چو بیخ سدره خضرا اصول متفق دارم</p><h2><a id="poem-4050" href="https://ganjoor.net/moulavi/shams/ghazalsh/sh1426">غزل شمارهٔ ۱۴۲۶</a></h2>
<p>چه دانی تو که در باطن چه شاهی همنشین دارم</p><p>رخ زرین من منگر که پای آهنین دارم</p><p>بدان شه که مرا آورد کلی روی آوردم</p><p>وزان کو آفریدستم هزاران آفرین دارم</p><p>گهی خورشید را مانم گهی دریای گوهر را</p><p>درون عز فلک دارم برون ذل زمین دارم</p><p>درون خمره عالم چو زنبوری همی‌گردم</p><p>مبین تو ناله‌ام تنها که خانه انگبین دارم</p><p>دلا گر طالب مایی برآ بر چرخ خضرایی</p><p>چنان قصری است حصن من که امن الؤمنین دارم</p><p>چه باهول است آن آبی که این چرخ است از او گردان</p><p>چو من دولاب آن آبم چنین شیرین حنین دارم</p><p>چو دیو و آدمی و جن همی‌بینی به فرمانم</p><p>نمی‌دانی سلیمانم که در خاتم نگین دارم</p><p>چرا پژمرده باشم من که بشکفته‌ست هر جزوم</p><p>چرا خربنده باشم من براقی زیر زین دارم</p><p>چرا از ماه وامانم نه عقرب کوفت بر پایم</p><p>چرا زین چاه برنایم چون من حبل متین دارم</p><p>کبوترخانه‌ای کردم کبوترهای جان‌ها را</p><p>بپر ای مرغ جان این سو که صد برج حصین دارم</p><p>شعاع آفتابم من اگر در خانه‌ها گردم</p><p>عقیق و زر و یاقوتم ولادت ز آب و طین دارم</p><p>تو هر گوهر که می بینی بجو دری دگر در روی</p><p>که هر ذره همی‌گوید که در باطن دفین دارم</p><p>تو را هر گوهری گوید مشو قانع به حسن من</p><p>که از شمع ضمیر است آن که نوری در جبین دارم</p><p>خمش کردم که آن هوشی که دریابد نداری تو</p><p>مجنبان گوش و مفریبان که چشمی هوش بین دارم</p><h2><a id="poem-4051" href="https://ganjoor.net/moulavi/shams/ghazalsh/sh1427">غزل شمارهٔ ۱۴۲۷</a></h2>
<p>من از اقلیم بالایم سر عالم نمی‌دارم</p><p>نه از آبم نه از خاکم سر عالم نمی‌دارم</p><p>اگر بالاست پراختر وگر دریاست پرگوهر</p><p>وگر صحراست پرعبهر سر آن هم نمی‌دارم</p><p>مرا گویی ظریفی کن دمی با ما حریفی کن</p><p>مرا گفته‌ست لاتسکن تو را همدم نمی‌دارم</p><p>مرا چون دایه فضلش به شیر لطف پرورده‌ست</p><p>چو من مخمور آن شیرم سر زمزم نمی‌دارم</p><p>در آن شربت که جان سازد دل مشتاق جان بازد</p><p>خرد خواهد که دریازد منش محرم نمی‌دارم</p><p>ز شادی‌ها چو بیزارم سر غم از کجا دارم</p><p>به غیر یار دلدارم خوش و خرم نمی‌دارم</p><p>پی آن خمر چون عندم شکم بر روزه می بندم</p><p>که من آن سرو آزادم که برگ غم نمی‌دارم</p><p>درافتادم در آب جو شدم شسته ز رنگ و بو</p><p>ز عشق ذوق زخم او سر مرهم نمی‌دارم</p><p>تو روز و شب دو مرکب دان یکی اشهب یکی ادهم</p><p>بر اشهب بر نمی‌شینم سر ادهم نمی‌دارم</p><p>جز این منهاج روز و شب بود عشاق را مذهب</p><p>که بر مسلک به زیر این کهن طارم نمی‌دارم</p><p>به باغ عشق مرغانند سوی بی‌سویی پران</p><p>من ایشان را سلیمانم ولی خاتم نمی‌دارم</p><p>منم عیسی خوش خنده که شد عالم به من زنده</p><p>ولی نسبت ز حق دارم من از مریم نمی‌دارم</p><p>ز عشق این حرف بشنیدم خموشی راه خود دیدم</p><p>بگو عشقا که من با دوست لا و لم نمی‌دارم</p><h2><a id="poem-4052" href="https://ganjoor.net/moulavi/shams/ghazalsh/sh1428">غزل شمارهٔ ۱۴۲۸</a></h2>
<p>همه بازان عجب ماندند در آهنگ پروازم</p><p>کبوتر همچو من دیدی که من در جستن بازم</p><p>به هر هنگام هر مرغی به هر پری همی‌پرد</p><p>مگر من سنگ پولادم که در پرواز آغازم</p><p>دهان مگشای بی‌هنگام و می ترس از زبان من</p><p>زبانت گر بود زرین زبان درکش که من گازم</p><p>به دنبل دنبه می گوید مرا نیشی است در باطن</p><p>تو را بشکافم ای دنبل گر از آغاز بنوازم</p><p>بمالم بر تو من خود را به نرمی تا شوی ایمن</p><p>به ناگاهانت بشکافم که تا دانی چه فن سازم</p><p>دهان مگشای این ساعت ازیرا دنبل خامی</p><p>چو وقت آید شوی پخته به کار تو بپردازم</p><p>کدامین شوخ برد از ما که دیده شوخ کردستی</p><p>چه خوانی دیده پیهی را که پس فرداش بگدازم</p><p>کمان نطق من بستان که تیر قهر می پرد</p><p>که از مستی مبادا تیر سوی خویش اندازم</p><p>یکی سوزی است سازنده عتاب شمس تبریزی</p><p>رهم از عالم ناری چو با این سوز درسازم</p><h2><a id="poem-4053" href="https://ganjoor.net/moulavi/shams/ghazalsh/sh1429">غزل شمارهٔ ۱۴۲۹</a></h2>
<p>نه آن بی‌بهره دلدارم که از دلدار بگریزم</p><p>نه آن خنجر به کف دارم کز این پیکار بگریزم</p><p>منم آن تخته که با من دروگر کارها دارد</p><p>نه از تیشه زبون گردم نه از مسمار بگریزم</p><p>مثال تخته بی‌خویشم خلاف تیشه نندیشم</p><p>نشایم جز که آتش را گر از نجار بگریزم</p><p>چو سنگم خوار و سرد ار من به لعلی کم سفر سازم</p><p>چو غارم تنگ و تاری گر ز یار غار بگریزم</p><p>نیابم بوس شفتالو چو بگریزم ز بی‌برگی</p><p>نبویم مشک تاتاری گر از تاتار بگریزم</p><p>از آن از خود همی‌رنجم که منهم در نمی‌گنجم</p><p>سزد چون سر نمی‌گنجد گر از دستار بگریزم</p><p>هزاران قرن می باید که این دولت به پیش آید</p><p>کجا یابم دگربارش اگر این بار بگریزم</p><p>نه رنجورم نه نامردم که از خوبان بپرهیزم</p><p>نه فاسد معده‌ای دارم که از خمار بگریزم</p><p>نیم بر پشت پالانی که در میدان سپس مانم</p><p>نیم فلاح این ده من که از سالار بگریزم</p><p>همی‌گویم دلا بس کن دلم گوید جواب من</p><p>که من در کان زر غرقم چرا ز ایثار بگریزم</p>
</body></html>