<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3253" href="https://ganjoor.net/moulavi/shams/ghazalsh/sh629">غزل شمارهٔ ۶۲۹</a></h2>
<p>عاشق چو منی باید می‌سوزد و می‌سازد</p><p>ور نی مثل کودک تا کعب همی‌بازد</p><p>مه رو چو تویی باید ای ماه غلام تو</p><p>تا بر همه مه رویان می‌چربد و می‌نازد</p><p>عاشق چو منی باید کز مستی و بی‌خویشی</p><p>با خلق نپیوندد با خویش نپردازد</p><p>فارس چو تویی باید ای شاه سوار من</p><p>کز وهم و گمان زان سو می‌راند و می‌تازد</p><p>عشق آب حیات آمد برهاندت از مردن</p><p>ای شاه که او خود را در عشق دراندازد</p><p>چون شاخ زرست این جان می‌کش به خودش می‌دان</p><p>چندان که کشش بیند سوی تو همی‌یازد</p><p>باری دل و جان من مستست در آن معدن</p><p>هر روز چو نوعشقان فرهنگ نو آغازد</p><p>چون چنگ شوی از غم خم داده وانگه او</p><p>در بر کشدت شیرین بی‌واسطه بنوازد</p><p>آن آهوی مفتونش چون تازه شود خونش</p><p>آن شیر بدان آهو در میمنه بگرازد</p><p>شمس الحق تبریزی بر شمس فلک روزی</p><p>باشد که طراز نو شعشاع تو بطرازد</p><h2><a id="poem-3254" href="https://ganjoor.net/moulavi/shams/ghazalsh/sh630">غزل شمارهٔ ۶۳۰</a></h2>
<p>گر دیو و پری حارس باتیغ و سپر باشد</p><p>چون حکم خدا آید آن زیر و زبر باشد</p><p>بر هر چه امیدستت کی گیرد او دستت</p><p>بر شکل عصا آید وان مار دوسر باشد</p><p>وان غصه که می‌گویی آن چاره نکردم دی</p><p>هر چاره که پنداری آن نیز غرر باشد</p><p>خودکرده شمر آن را چه خیزد از آن سودا</p><p>اندر پی صد چون آن صد دام دگر باشد</p><p>آن چاره همی‌کردم آن مات نمی‌آمد</p><p>آن چاره لنگت را آخر چه اثر باشد</p><p>از مات تو قوتی کن یاقوت شو او را تو</p><p>تا او تو شوی تو او این حصن و مفر باشد</p><h2><a id="poem-3255" href="https://ganjoor.net/moulavi/shams/ghazalsh/sh631">غزل شمارهٔ ۶۳۱</a></h2>
<p>نومید مشو جانا کاومید پدید آمد</p><p>اومید همه جان‌ها از غیب رسید آمد</p><p>نومید مشو گر چه مریم بشد از دستت</p><p>کان نور که عیسی را بر چرخ کشید آمد</p><p>نومید مشو ای جان در ظلمت این زندان</p><p>کان شاه که یوسف را از حبس خرید آمد</p><p>یعقوب برون آمد از پرده مستوری</p><p>یوسف که زلیخا را پرده بدرید آمد</p><p>ای شب به سحر برده در یارب و یارب تو</p><p>آن یارب و یارب را رحمت بشنید آمد</p><p>ای درد کهن گشته بخ بخ که شفا آمد</p><p>وی قفل فروبسته بگشا که کلید آمد</p><p>ای روزه گرفته تو از مایده بالا</p><p>روزه بگشا خوش خوش کان غره عید آمد</p><p>خامش کن و خامش کن زیرا که ز امر کن</p><p>آن سکته حیرانی بر گفت مزید آمد</p><h2><a id="poem-3256" href="https://ganjoor.net/moulavi/shams/ghazalsh/sh632">غزل شمارهٔ ۶۳۲</a></h2>
<p>عید آمد و عید آمد وان بخت سعید آمد</p><p>برگیر و دهل می‌زن کان ماه پدید آمد</p><p>عید آمد ای مجنون غلغل شنو از گردون</p><p>کان معتمد سدره از عرش مجید آمد</p><p>عید آمد ره جویان رقصان و غزل گویان</p><p>کان قیصر مه رویان زان قصر مشید آمد</p><p>صد معدن دانایی مجنون شد و سودایی</p><p>کان خوبی و زیبایی بی‌مثل و ندید آمد</p><p>زان قدرت پیوستش داوود نبی مستش</p><p>تا موم کند دستش گر سنگ و حدید آمد</p><p>عید آمد و ما بی‌او عیدیم بیا تا ما</p><p>بر عید زنیم این دم کان خوان و ثرید آمد</p><p>زو زهر شکر گردد زو ابر قمر گردد</p><p>زو تازه و تر گردد هر جا که قدید آمد</p><p>برخیز به میدان رو در حلقه رندان رو</p><p>رو جانب مهمان رو کز راه بعید آمد</p><p>غم‌هاش همه شادی بندش همه آزادی</p><p>یک دانه بدو دادی صد باغ مزید آمد</p><p>من بنده آن شرقم در نعمت آن غرقم</p><p>جز نعمت پاک او منحوس و پلید آمد</p><p>بربند لب و تن زن چون غنچه و چون سوسن</p><p>رو صبر کن از گفتن چون صبر کلید آمد</p><h2><a id="poem-3257" href="https://ganjoor.net/moulavi/shams/ghazalsh/sh633">غزل شمارهٔ ۶۳۳</a></h2>
<p>شمس و قمرم آمد سمع و بصرم آمد</p><p>وان سیمبرم آمد وان کان زرم آمد</p><p>مستی سرم آمد نور نظرم آمد</p><p>چیز دگر ار خواهی چیز دگرم آمد</p><p>آن راه زنم آمد توبه شکنم آمد</p><p>وان یوسف سیمین بر ناگه به برم آمد</p><p>امروز به از دینه ای مونس دیرینه</p><p>دی مست بدان بودم کز وی خبرم آمد</p><p>آن کس که همی‌جستم دی من به چراغ او را</p><p>امروز چو تنگ گل بر ره گذرم آمد</p><p>دو دست کمر کرد او بگرفت مرا در بر</p><p>زان تاج نکورویان نادر کمرم آمد</p><p>آن باغ و بهارش بین وان خمر و خمارش بین</p><p>وان هضم و گوارش بین چون گلشکرم آمد</p><p>از مرگ چرا ترسم کو آب حیات آمد</p><p>وز طعنه چرا ترسم چون او سپرم آمد</p><p>امروز سلیمانم کانگشتریم دادی</p><p>وان تاج ملوکانه بر فرق سرم آمد</p><p>از حد چو بشد دردم در عشق سفر کردم</p><p>یا رب چه سعادت‌ها که زین سفرم آمد</p><p>وقتست که می نوشم تا برق زند هوشم</p><p>وقتست که برپرم چون بال و پرم آمد</p><p>وقتست که درتابم چون صبح در این عالم</p><p>وقتست که برغرم چون شیر نرم آمد</p><p>بیتی دو بماند اما بردند مرا جانا</p><p>جایی که جهان آن جا بس مختصرم آمد</p><h2><a id="poem-3258" href="https://ganjoor.net/moulavi/shams/ghazalsh/sh634">غزل شمارهٔ ۶۳۴</a></h2>
<p>نک ماه رجب آمد تا ماه عجب بیند</p><p>وز سوختگان ره گرمی و طلب بیند</p><p>گر سجده کنان آید در امن و امان آید</p><p>ور بی‌ادبی آرد سیلی و ادب بیند</p><p>حکمی که کند یزدان راضی بود و شادان</p><p>ور سر کشد از سلطان در حلق کنب بیند</p><p>گر درخور عشق آید خرم چو دمشق آید</p><p>ور دل ندهد دل را ویران چو حلب بیند</p><p>گوید چه سبب باشد آن خرم و این ویران</p><p>جان خضری باید تا جان سبب بیند</p><p>آمد شعبان عمدا از بهر برات ما</p><p>تا روزی و بی‌روزی از بخشش رب بیند</p><p>ماه رمضان آمد آن بند دهان آمد</p><p>زد بر دهن بسته تا لذت لب بیند</p><p>آمد قدح روزه بشکست قدح‌ها را</p><p>تا منکر این عشرت بی‌باده طرب بیند</p><p>سغراق معانی را بر معده خالی زن</p><p>معشوقه خلوت را هم چشم عزب بیند</p><p>با غره دولت گو هم بگذرد این نوبت</p><p>چون بگذرد این نوبت هم نوبت تب بیند</p><p>نوبت بگذار و رو نوبت زن احمد شو</p><p>تا برف وجود تو خورشید عرب بیند</p><p>خامش کن و کمتر گو بسیار کسی گوید</p><p>کو جاه و هوا جوید تا نام و لقب بیند</p><h2><a id="poem-3259" href="https://ganjoor.net/moulavi/shams/ghazalsh/sh635">غزل شمارهٔ ۶۳۵</a></h2>
<p>مستان می ما را هم ساقی ما باید</p><p>با آن همه شیرینی گر ترش کند شاید</p><p>با آن همه حسن آن مه گر ناز کند گه گه</p><p>والله که کلاه از شه بستاند و برباید</p><p>پر ده قدحی میرم آخر نه چو کمپیرم</p><p>تا شینم و می‌میرم کاین چرخ چه می‌زاید</p><p>فرمای تو ساقی را آن شادی باقی را</p><p>تا باد نپیماید تا باده بپیماید</p><p>صد سر ببرد در دم از محرم و نامحرم</p><p>نی غم خورد از ماتم نی دست بیالاید</p><p>چون شمع بسوزاند پروانه مسکین را</p><p>چون جعد براندازد چون چهره بیاراید</p><p>پروانه چو بی‌جان شد جانیش دهد نسیه</p><p>وان جان چو آتش را زان رطل بفرماید</p><p>رطلی ز می باقی کز غایت راواقی</p><p>هر نقش که اندیشی در دل به تو بنماید</p><p>ای عشق خداوندی شمس الحق تبریزی</p><p>چندانک بیفزایی این باده بیفزاید</p><h2><a id="poem-3260" href="https://ganjoor.net/moulavi/shams/ghazalsh/sh636">غزل شمارهٔ ۶۳۶</a></h2>
<p>بمیرید بمیرید در این عشق بمیرید</p><p>در این عشق چو مردید همه روح پذیرید</p><p>بمیرید بمیرید و زین مرگ مترسید</p><p>کز این خاک برآیید سماوات بگیرید</p><p>بمیرید بمیرید و زین نفس ببرید</p><p>که این نفس چو بندست و شما همچو اسیرید</p><p>یکی تیشه بگیرید پی حفره زندان</p><p>چو زندان بشکستید همه شاه و امیرید</p><p>بمیرید بمیرید به پیش شه زیبا</p><p>بر شاه چو مردید همه شاه و شهیرید</p><p>بمیرید بمیرید و زین ابر برآیید</p><p>چو زین ابر برآیید همه بدر منیرید</p><p>خموشید خموشید خموشی دم مرگست</p><p>هم از زندگیست اینک ز خاموش نفیرید</p><h2><a id="poem-3261" href="https://ganjoor.net/moulavi/shams/ghazalsh/sh637">غزل شمارهٔ ۶۳۷</a></h2>
<p>برانید برانید که تا بازنمانید</p><p>بدانید بدانید که در عین عیانید</p><p>بتازید بتازید که چالاک سوارید</p><p>بنازید بنازید که خوبان جهانید</p><p>چه دارید چه دارید که آن یار ندارد</p><p>بیارید بیارید در این گوش بخوانید</p><p>پرندوش پرندوش خرابات چه سان بد</p><p>بگویید بگویید اگر مست شبانید</p><p>شرابیست شرابیست خدا را پنهانی</p><p>که دنیا و شما نیز ز یک جرعه آنید</p><p>دوم بار دوم بار چو یک جرعه بریزد</p><p>ز دنیا و ز عقبی و ز خود فرد بمانید</p><p>گشادست گشادست سر خابیه امروز</p><p>کدوها و سبوها سوی خمخانه کشانید</p><p>صلا گفت صلا گفت کنون فالق اصباح</p><p>سبک روح کند راح اگر سست و گرانید</p><p>رسیدند رسیدند رسولان نهانی</p><p>درآرید درآرید برونشان منشانید</p><p>دریغا و دریغا که در این خانه نگنجند</p><p>که ایشان همه کانند و شما بند مکانید</p><p>مبادا و مبادا که سر خویش بگیرید</p><p>که ایشان همه جانند و شما سخره نانید</p><p>بکوشید بکوشید که تا جان شود این تن</p><p>نه نان بود که تن گشت اگر آدمیانید</p><p>زهی عشق و زهی عشق که بس سخته کمانست</p><p>در آن دست و در آن شست و شما تیر مکانید</p><p>سماعیست سماعیست از آن سوی که سو نیست</p><p>عروسی همه آن جاست شما طبل زنانید</p><p>خموشید خموشید خموشانه بنوشید</p><p>بپوشید بپوشید شما گنج نهانید</p><p>به دیدار نهانید به آثار عیانید</p><p>پدید و نه پدیدیت که چون جوهر جانید</p><p>چو عقلید و چو عقلید هزاران و یکی چیز</p><p>پراکنده به هر خانه چو خورشید روانید</p><p>در این بحر در این بحر همه چیز بگنجد</p><p>مترسید مترسید گریبان مدرانید</p><p>دهان بست دهان بست از این شرح دل من</p><p>که تا گیج نگردید که تا خیره نمانید</p><h2><a id="poem-3262" href="https://ganjoor.net/moulavi/shams/ghazalsh/sh638">غزل شمارهٔ ۶۳۸</a></h2>
<p>ملولان همه رفتند در خانه ببندید</p><p>بر آن عقل ملولانه همه جمع بخندید</p><p>به معراج برآیید چو از آل رسولید</p><p>رخ ماه ببوسید چو بر بام بلندید</p><p>چو او ماه شکافید شما ابر چرایید</p><p>چو او چست و ظریفست شما چون هلپندید</p><p>ملولان به چه رفتید که مردانه در این راه</p><p>چو فرهاد و چو شداد دمی کوه نکندید</p><p>چو مه روی نباشید ز مه روی متابید</p><p>چو رنجور نباشید سر خویش مبندید</p><p>چنان گشت و چنین گشت چنان راست نیاید</p><p>مدانید که چونید مدانید که چندید</p><p>چو آن چشمه بدیدیت چرا آب نگشتید</p><p>چو آن خویش بدیدیت چرا خویش پسندید</p><p>چو در کان نباتید ترش روی چرایید</p><p>چو در آب حیاتید چرا خشک و نژندید</p><p>چنین برمستیزید ز دولت مگریزید</p><p>چه امکان گریزست که در دام کمندید</p><p>گرفتار کمندید کز او هیچ امان نیست</p><p>مپیچید مپیچید بر استیزه مرندید</p><p>چو پروانه جانباز بسایید بر این شمع</p><p>چه موقوف رفیقید چه وابسته بندید</p><p>از این شمع بسوزید دل و جان بفروزید</p><p>تن تازه بپوشید چو این کهنه فکندید</p><p>ز روباه چه ترسید شما شیرنژادید</p><p>خر لنگ چرایید چو از پشت سمندید</p><p>همان یار بیاید در دولت بگشاید</p><p>که آن یار کلیدست شما جمله کلندید</p><p>خموشید که گفتار فروخورد شما را</p><p>خریدار چو طوطیست شما شکر و قندید</p><h2><a id="poem-3263" href="https://ganjoor.net/moulavi/shams/ghazalsh/sh639">غزل شمارهٔ ۶۳۹</a></h2>
<p>آن سرخ قبایی که چو مه پار برآمد</p><p>امسال در این خرقه زنگار برآمد</p><p>آن ترک که آن سال به یغماش بدیدی</p><p>آنست که امسال عرب وار برآمد</p><p>آن یار همانست اگر جامه دگر شد</p><p>آن جامه به در کرد و دگربار برآمد</p><p>آن باده همانست اگر شیشه بدل شد</p><p>بنگر که چه خوش بر سر خمار برآمد</p><p>ای قوم گمان برده که آن مشعله‌ها مرد</p><p>آن مشعله زین روزن اسرار برآمد</p><p>این نیست تناسخ سخن وحدت محضست</p><p>کز جوشش آن قلزم زخار برآمد</p><p>یک قطره از آن بحر جدا شد که جدا نیست</p><p>کآدم ز تک صلصل فخار برآمد</p><p>رومی پنهان گشت چو دوران حبش دید</p><p>امروز در این لشکر جرار برآمد</p><p>گر شمس فروشد به غروب او نه فنا شد</p><p>از برج دگر آن مه انوار برآمد</p><p>گفتار رها کن بنگر آینه عین</p><p>کان شبهه و اشکال ز گفتار برآمد</p><p>شمس الحق تبریز رسیدست مگویید</p><p>کز چرخ صفا آن مه اسرار برآمد</p><h2><a id="poem-3264" href="https://ganjoor.net/moulavi/shams/ghazalsh/sh640">غزل شمارهٔ ۶۴۰</a></h2>
<p>تا باد سعادت ز محمد خبر افکند</p><p>زان مردی و زان حمله شقاوت سپر افکند</p><p>از حال گدا نیست عجب گر شود او پست</p><p>تیغ غم تو از سر صد شاه سر افکند</p><p>روزی پسر ادهم اندر پی آهو</p><p>مانند فلک مرکب شبدیز برافکند</p><p>دادیش یکی شربت کز لذت و بویش</p><p>مستیش به سر برشد و از اسب درافکند</p><p>گفتند همه کس به سر کوی تحیر</p><p>مسکین پسر ادهم تاج و کمر افکند</p><p>از نام تو بود آنک سلیمان به یکی مرغ</p><p>در ملکت بلقیس شکوه و ظفر افکند</p><p>از یاد تو بود آنک محمد به اشارت</p><p>غوغای دو نیمه شدن اندر قمر افکند</p><h2><a id="poem-3265" href="https://ganjoor.net/moulavi/shams/ghazalsh/sh641">غزل شمارهٔ ۶۴۱</a></h2>
<p>در حلقه عشاق به ناگه خبر افتاد</p><p>کز بخت یکی ماه رخی خوب درافتاد</p><p>چشم و دل عشاق چنان پر شد از آن حسن</p><p>تا قصه خوبان که بنامند برافتاد</p><p>بس چشمه حیوان که از آن حسن بجوشید</p><p>بس باده کز آن نادره در چشم و سر افتاد</p><p>مه با سپر و تیغ شبی حمله او دید</p><p>بفکند سپر را سبک و بر سپر افتاد</p><p>ما بنده آن شب که به لشکرگه وصلش</p><p>در غارت شکر همه ما را حشر افتاد</p><p>خونی بک هجران به هزیمت علم انداخت</p><p>بر لشکر هجران دل ما را ظفر افتاد</p><p>گفتند ز شمس الحق تبریز چه دیدیت</p><p>گفتیم کز آن نور به ما این نظر افتاد</p><h2><a id="poem-3266" href="https://ganjoor.net/moulavi/shams/ghazalsh/sh642">غزل شمارهٔ ۶۴۲</a></h2>
<p>در خانه نشسته بت عیار که دارد</p><p>معشوقِ قمرروی شکربار که دارد</p><p>بی زحمت دیده، رخ خورشید که بیند</p><p>بی پرده، عیان، طاقت دیدار که دارد</p><p>گفتی به خرابات، دگر کار ندارم</p><p>خود کار تو داری‌و دگر کار که دارد</p><p>رندان صبوحی همه مخمور خمارند</p><p>ای زهره کلید در خمّار که دارد</p><p>ما طوطی غیبیم، شکرخواره و عاشق</p><p>آن کان شکرهای به قنطار که دارد</p><p>یک غمزه دیدار، بِه از دامن دینار</p><p>دیدار چو باشد غم دینار که دارد</p><p>جان‌ها چو از آن شیر، ره صید بدیدند</p><p>اکنون چو سگان میل به مُردار که دارد</p><p>چون عین عیانست ز اقرار که لافد</p><p>اقرار چو کاسد شود انکار که دارد</p><p>ای در رخ تو زلزله‌ی روز قیامت</p><p>در جنت حُسن تو غم نار که دارد</p><p>با غمزه‌ی غمّازه‌ی آن یار وفادار</p><p>اندیشه‌ی این عالم غدّار که دارد</p><p>گفتی که ز احوال عزیزان خبری ده</p><p>با مخبَر خوبت سر اخبار که دارد</p><p>ای مطرب خوش لهجه شیرین دم عارف</p><p>یاری ده و برگو که چنین یار که دارد</p><p>بازار بتان از تو خرابست و کسادست</p><p>بازار چه باشد دل بازار که دارد</p><p>امروز ز سودای تو کس را سرِ سر نیست</p><p>دستار که دارد سر دستار که دارد</p><p>شمس الحق تبریز چو نقد آمد و پیدا</p><p>از پار که گوید غم پیرار که دارد</p><h2><a id="poem-3267" href="https://ganjoor.net/moulavi/shams/ghazalsh/sh643">غزل شمارهٔ ۶۴۳</a></h2>
<p>در کوی خرابات مرا عشق کشان کرد</p><p>آن دلبر عیار مرا دید نشان کرد</p><p>من در پی آن دلبر عیار برفتم</p><p>او روی خود آن لحظه ز من باز نهان کرد</p><p>من در عجب افتادم از آن قطب یگانه</p><p>کز یک نظرش جمله وجودم همه جان کرد</p><p>ناگاه یک آهو به دو صد رنگ عیان شد</p><p>کز تابش حسنش مه و خورشید فغان کرد</p><p>آن آهوی خوش ناف به تبریز روان گشت</p><p>بغداد جهان را به بصیرت همدان کرد</p><p>آن کس که ورا کرد به تقلید سجودی</p><p>فرخنده و بگزیده و محبوب زمان کرد</p><p>آن‌ها که بگفتند که ما کامل و فردیم</p><p>سرگشته و سودایی و رسوای جهان کرد</p><p>سلطان عرفناک بدش محرم اسرار</p><p>تا سر تجلی ازل جمله بیان کرد</p><p>شمس الحق تبریز چو بگشاد پر عشق</p><p>جبریل امین را ز پی خویش دوان کرد</p><h2><a id="poem-3268" href="https://ganjoor.net/moulavi/shams/ghazalsh/sh644">غزل شمارهٔ ۶۴۴</a></h2>
<p>تا نقش تو در سینه ما خانه نشین شد</p><p>هر جا که نشینیم چو فردوس برین شد</p><p>آن فکر و خیالات چو یأجوج و چو مأجوج</p><p>هر یک چو رخ حوری و چون لعبت چین شد</p><p>آن نقش که مرد و زن از او نوحه کنانند</p><p>گر بئس قرین بود کنون نعم قرین شد</p><p>بالا همه باغ آمد و پستی همگی گنج</p><p>آخر تو چه چیزی که جهان از تو چنین شد</p><p>زان روز که دیدیمش ما روزفزونیم</p><p>خاری که ورا جست گلستان یقین شد</p><p>هر غوره ز خورشید شد انگور و شکر بست</p><p>وان سنگ سیه نیز از او لعل ثمین شد</p><p>بسیار زمین‌ها که به تفصیل فلک شد</p><p>بسیار یسار از کف اقبال یمین شد</p><p>گر ظلمت دل بود کنون روزن دل شد</p><p>ور رهزن دین بود کنون قدوه دین شد</p><p>گر چاه بلا بود که بد محبس یوسف</p><p>از بهر برون آمدنش حبل متین شد</p><p>هر جزو چو جندالله محکوم خداییست</p><p>بر بنده امان آمد و بر گبر کمین شد</p><p>خاموش که گفتار تو ماننده نیلست</p><p>بر قبط چو خون آمد و بر سبط معین شد</p><p>خاموش که گفتار تو انجیر رسیدست</p><p>اما نه همه مرغ هوا درخور تین شد</p><h2><a id="poem-3269" href="https://ganjoor.net/moulavi/shams/ghazalsh/sh645">غزل شمارهٔ ۶۴۵</a></h2>
<p>بار دگر آن آب به دولاب درآمد</p><p>وان چرخه گردنده در اشتاب درآمد</p><p>بار دگر آن جان پر از آتش و از آب</p><p>در لرزه چو خورشید و چو سیماب درآمد</p><p>بار دگر آن صورت پنهانی عالم</p><p>از روزن جان دوش چو مهتاب درآمد</p><p>خورشید که می‌درد از او مشرق و مغرب</p><p>از لطف بود گر به سطرلاب درآمد</p><p>بار دگر آن صبح بخندید و بتابید</p><p>تا خفته صدساله هم از خواب درآمد</p><p>بار دگر آن قاضی حاجات ندا کرد</p><p>خیزید که آن فاتح ابواب درآمد</p><p>بار دگر از قبله روان گشت رسالت</p><p>در گوش محمد چو به محراب درآمد</p><p>چون رفت محمد به در خیبر ناسوت</p><p>نقبی بزد از نصرت و نقاب درآمد</p><p>از بیم ملک جمله فلک رخنه و در شد</p><p>وز بیم مسبب همه اسباب درآمد</p><p>آری لقبش بود سعادت بک عالم</p><p>زان پیش که اشخاص به القاب درآمد</p><p>بگشاد محمد در خمخانه غیبی</p><p>بسیار کسادی به می ناب درآمد</p><p>از بهر دل تشنه و تسکین چنین خون</p><p>آن جام می لعل چو عناب درآمد</p><p>خاموش کن امروز که این روز سخن نیست</p><p>زحمت مده آن ساقی اصحاب درآمد</p><h2><a id="poem-3270" href="https://ganjoor.net/moulavi/shams/ghazalsh/sh646">غزل شمارهٔ ۶۴۶</a></h2>
<p>بار دگر آن مست به بازار درآمد</p><p>وان سرده مخمور به خمار درآمد</p><p>سرهای درختان همه پربار چرا شد</p><p>کان بلبل خوش لحن به تکرار درآمد</p><p>یک حمله دیگر همه در رقص درآییم</p><p>مستانه و یارانه که آن یار درآمد</p><p>یک حمله دیگر همه دامن بگشاییم</p><p>کز بهر نثار آن شه دربار درآمد</p><p>یک حمله دیگر به شکرخانه درآییم</p><p>کز مصر چنین قند به خروار درآمد</p><p>یک حمله دیگر بنه خواب بسوزیم</p><p>زیرا که چنین دولت بیدار درآمد</p><p>یک حمله دیگر به شب این پاس بداریم</p><p>کان لولی شب دزد به اقرار درآمد</p><p>یک حمله دیگر برسان باده که مستی</p><p>در عربده ویران شده دستار درآمد</p><p>یک حمله دیگر به سلیمان بگراییم</p><p>کان هدهد پرخون شده منقار درآمد</p><p>این شربت جان پرور جان بخش چه ساقیست</p><p>از دست مسیحی که به بیمار درآمد</p><p>اکنون بزند گردن غم‌های جهان را</p><p>کاقبال تو چون حیدر کرار درآمد</p><p>دارالحرج امروز چو دارالفرجی شد</p><p>کان شادی و آن مستی بسیار درآمد</p><p>بربند لب اکنون که سخن گستر بی‌لب</p><p>بی حرف سیه روی به گفتار درآمد</p><h2><a id="poem-3271" href="https://ganjoor.net/moulavi/shams/ghazalsh/sh647">غزل شمارهٔ ۶۴۷</a></h2>
<p>تدبیر کند بنده و تقدیر نداند</p><p>تدبیر به تقدیر خداوند چه ماند</p><p>بنده چو بیندیشد پیداست چه بیند</p><p>حیلت بکند لیک خدایی بنداند</p><p>گامی دو چنان آید کو راست نهادست</p><p>وان گاه که داند که کجاهاش کشاند</p><p>استیزه مکن مملکت عشق طلب کن</p><p>کاین مملکتت از ملک الموت رهاند</p><p>شه را تو شکاری شو کم گیر شکاری</p><p>کاشکار تو را باز اجل بازستاند</p><p>خامش کن و بگزین تو یکی جای قراری</p><p>کان جا که گزینی ملک آن جات نشاند</p><h2><a id="poem-3272" href="https://ganjoor.net/moulavi/shams/ghazalsh/sh648">غزل شمارهٔ ۶۴۸</a></h2>
<p>ای قوم به حج رفته کجایید کجایید</p><p>معشوق همین جاست بیایید بیایید</p><p>معشوق تو همسایه و دیوار به دیوار</p><p>در بادیه سرگشته شما در چه هوایید</p><p>گر صورت بی‌صورت معشوق ببینید</p><p>هم خواجه و هم خانه و هم کعبه شمایید</p><p>ده بار از آن راه بدان خانه برفتید</p><p>یک بار از این خانه بر این بام برآیید</p><p>آن خانه لطیفست نشان‌هاش بگفتید</p><p>از خواجه آن خانه نشانی بنمایید</p><p>یک دسته گل کو اگر آن باغ بدیدید</p><p>یک گوهر جان کو اگر از بحر خدایید</p><p>با این همه آن رنج شما گنج شما باد</p><p>افسوس که بر گنج شما پرده شمایید</p><h2><a id="poem-3273" href="https://ganjoor.net/moulavi/shams/ghazalsh/sh649">غزل شمارهٔ ۶۴۹</a></h2>
<p>بر چرخ سحرگاه یکی ماه عیان شد</p><p>از چرخ فرود آمد و در ما نگران شد</p><p>چون باز که برباید مرغی به گه صید</p><p>بربود مرا آن مه و بر چرخ دوان شد</p><p>در خود چو نظر کردم خود را بندیدم</p><p>زیرا که در آن مه تنم از لطف چو جان شد</p><p>در جان چو سفر کردم جز ماه ندیدم</p><p>تا سر تجلی ازل جمله بیان شد</p><p>نه چرخ فلک جمله در آن ماه فروشد</p><p>کشتی وجودم همه در بحر نهان شد</p><p>آن بحر بزد موج و خرد باز برآمد</p><p>و آوازه درافکند چنین گشت و چنان شد</p><p>آن بحر کفی کرد و به هر پاره از آن کف</p><p>نقشی ز فلان آمد و جسمی ز فلان شد</p><p>هر پاره کف جسم کز آن بحر نشان یافت</p><p>در حال گدازید و در آن بحر روان شد</p><p>بی دولت مخدومی شمس الحق تبریز</p><p>نی ماه توان دیدن و نی بحر توان شد</p><h2><a id="poem-3274" href="https://ganjoor.net/moulavi/shams/ghazalsh/sh650">غزل شمارهٔ ۶۵۰</a></h2>
<p>آن سرخ قبایی که چو مه پار برآمد</p><p>امسال در این خرقه زنگار برآمد</p><p>آن ترک که آن سال به یغماش بدیدی</p><p>آنست که امسال عرب وار برآمد</p><p>آن یار همانست اگر جامه دگر شد</p><p>آن جامه بدل کرد و دگربار برآمد</p><p>آن باده همانست اگر شیشه بدل شد</p><p>بنگر که چه خوش بر سر خمار برآمد</p><p>شب رفت حریفان صبوحی به کجایید</p><p>کان مشعله از روزن اسرار برآمد</p><p>رومی پنهان گشت چو دوران حبش دید</p><p>امروز در این لشکر جرار برآمد</p><p>شمس الحق تبریز رسیدست بگویید</p><p>کز چرخ صفا آن مه انوار برآمد</p><h2><a id="poem-3275" href="https://ganjoor.net/moulavi/shams/ghazalsh/sh651">غزل شمارهٔ ۶۵۱</a></h2>
<p>مهتاب برآمد کلک از گور برآمد</p><p>وز ریگ سیه چرده سقنقور برآمد</p><p>آنک از قلمش موسی و عیسیست مصور</p><p>از نفخه او دمدمه صور برآمد</p><p>در هاون اقبال عنایت گهری کوفت</p><p>صد دیده حق بین ز دل کور برآمد</p><p>از تف بهاری چه خبر یافت دل خاک</p><p>کز خاک سیه قافله مور برآمد</p><p>از بحر عسل‌هاش چه دید آن دل زنبور</p><p>با مشک عسل گله زنبور برآمد</p><p>در مخزن او کرم ضعیفی به چه ره یافت</p><p>کز وی خز و ابریشم موفور برآمد</p><p>بی دیده و بی‌گوش صدف رزق کجا یافت</p><p>تا حاصل در گشت و چو گنجور برآمد</p><p>نرم آهن و سنگی سوی انوار چه ره یافت</p><p>کز آهن و سنگی علم نور برآمد</p><p>بنگر که ز گلزار چه گلزار بخندید</p><p>وز سرمه چون قیر چه کافور برآمد</p><p>بی غازه و گلگونه گل آن رنگ کجا یافت</p><p>کافروخته از پرده مستور برآمد</p><p>در دولت و در عزت آن شاه نکوکار</p><p>این لشگر بشکسته چه منصور برآمد</p><p>یک سیب بنی دیدم در باغ جمالش</p><p>هر سیب که بشکافت از او حور برآمد</p><p>چون حور برآمد ز دل سیب بخندید</p><p>از خنده او حاجت رنجور برآمد</p><p>این هستی و این مستی و این جنبش مستان</p><p>زان باده مدان کز دل انگور برآمد</p><p>شمس الحق تبریز چو این شور برانگیخت</p><p>از مشرق جان آن مه مشهور برآمد</p><h2><a id="poem-3276" href="https://ganjoor.net/moulavi/shams/ghazalsh/sh652">غزل شمارهٔ ۶۵۲</a></h2>
<p>تدبیر کند بنده و تقدیر نداند</p><p>تدبیر به تقدیر خداوند نماند</p><p>بنده چو بیندیشد پیداست چه بیند</p><p>حیله بکند لیک خدایی نتواند</p><p>گامی دو چنان آید کو راست نهادست</p><p>وان گاه که داند که کجاهاش کشاند</p><p>استیزه مکن مملکت عشق طلب کن</p><p>کاین مملکتت از ملک الموت رهاند</p><p>باری تو بهل کام خود و نور خرد گیر</p><p>کاین کام تو را زود به ناکام رساند</p><p>اشکاری شه باش و مجو هیچ شکاری</p><p>کاشکار تو را باز اجل بازستاند</p><p>چون باز شهی رو به سوی طبله بازش</p><p>کان طبله تو را نوش دهد طبل نخواند</p><p>از شاه وفادارتر امروز کسی نیست</p><p>خر جانب او ران که تو را هیچ نراند</p><p>زندانی مرگند همه خلق یقین دان</p><p>محبوس تو را از تک زندان نرهاند</p><p>دانی که در این کوی رضا بانگ سگان چیست</p><p>تا هر که مخنث بود آتش برماند</p><p>حاشا ز سواری که بود عاشق این راه</p><p>که بانگ سگ کوی دلش را بطپاند</p><h2><a id="poem-3277" href="https://ganjoor.net/moulavi/shams/ghazalsh/sh653">غزل شمارهٔ ۶۵۳</a></h2>
<p>چون بر رخ ما عکس جمال تو برآید</p><p>بر چهره ما خاک چو گلگونه نماید</p><p>خواهم که ز زنار دو صد خرقه نماید</p><p>ترسابچه گوید که بپوشان که نشاید</p><p>اشکم چو دهل گشته و دل حامل اسرار</p><p>چون نه مهه گشتست ندانی که بزاید</p><p>شاهیست دل اندر تن ماننده گاوی</p><p>وین گاو ببیند شه اگر ژاژ نخاید</p><p>وان دانه که افتاد در این هاون عشاق</p><p>هر سوی جهد لیک به ناچار بساید</p><p>از خانه عشق آنک بپرد چو کبوتر</p><p>هر جا که رود عاقبت کار بیاید</p><p>آیینه که شمس الحق تبریز بسازد</p><p>زنگار کجا گیرد و صیقل به چه باید</p><h2><a id="poem-3278" href="https://ganjoor.net/moulavi/shams/ghazalsh/sh654">غزل شمارهٔ ۶۵۴</a></h2>
<p>هر نکته که از زهر اجل تلختر آید</p><p>آن را چو بگوید لب تو چون شکر آید</p><p>در چاه زنخدان تو هر جان که وطن ساخت</p><p>زود از رسن زلف تو بر چرخ برآید</p><p>هین توشه ده از خوشه ابروی ظریفت</p><p>زان پیش که جان را ز تو وقت سفر آید</p><p>از دعوت و آواز خوشت بوی دل آید</p><p>لبیک زنم نفخه خون جگر آید</p><h2><a id="poem-3279" href="https://ganjoor.net/moulavi/shams/ghazalsh/sh655">غزل شمارهٔ ۶۵۵</a></h2>
<p>از بهر خدا عشق دگر یار مدارید</p><p>در مجلس جان فکر دگر کار مدارید</p><p>یار دگر و کار دگر کفر و محالست</p><p>در مجلس دین مذهب کفار مدارید</p><p>در مجلس جان فکر چنانست که گفتار</p><p>پنهان چو نمی‌ماند اضمار مدارید</p><p>گر بانگ نیاید ز فسا بوی بیاید</p><p>در دل نظر فاحشه آثار مدارید</p><p>آن حارس دل مشرف جان سخت غیورست</p><p>با غیرت او رو سوی اغیار مدارید</p><p>هر وسوسه را بحث و تفکر بمخوانید</p><p>هر گمشده را سرور و سالار مدارید</p><p>یاقوت کرم قوت شما بازنگیرد</p><p>خود را گرو نفس علف خوار مدارید</p><p>العزه لله جمیعا چو شنیدیت</p><p>خاطر به سوی سبلت و دستار مدارید</p><p>چون اول خط نقطه بد و آخر نقطه</p><p>خود را تبع گردش پرگار مدارید</p><p>در مشهد اعظم به تشهد بنشینید</p><p>هش را به سوی گنبد دوار مدارید</p><p>انکار بسوزد چو شهادت بفروزد</p><p>با شاهد حق نکرت انکار مدارید</p><p>یک نیم جهان کرکس و نیمیش چو مردار</p><p>هین چشم چو کرکس سوی مردار مدارید</p><p>آن نفس فریبنده که غرست و غرورست</p><p>هین عشق بر آن غره غرار مدارید</p><p>گه زلف برافشاند و گه جیب گشاید</p><p>گلگونه او را به جز از خار مدارید</p><p>او یار وفا نبود و از یار ببرد</p><p>آن ده دله را محرم اسرار مدارید</p><p>او باده بریزد عوضش سرکه فروشد</p><p>آن حامضه را ساقی و خمار مدارید</p><p>ما حلقه مستان خوش ساقی خویشیم</p><p>ما را سقط و بارد و هشیار مدارید</p><p>گر ناف دهی پشک فروشد عوض مشک</p><p>آن ناف ورا نافه تاتار مدارید</p><p>چون روح برآمد به سر منبر تذکیر</p><p>خود را سپس پرده گفتار مدارید</p><h2><a id="poem-3280" href="https://ganjoor.net/moulavi/shams/ghazalsh/sh656">غزل شمارهٔ ۶۵۶</a></h2>
<p>مرغان که کنون از قفس خویش جدایید</p><p>رخ باز نمایید و بگویید کجایید</p><p>کشتی شما ماند بر این آب شکسته</p><p>ماهی صفتان یک دم از این آب برآیید</p><p>یا قالب بشکست و بدان دوست رسیدست</p><p>یا دام بشد از کف و از صید جدایید</p><p>امروز شما هیزم آن آتش خویشید</p><p>یا آتشتان مرد شما نور خدایید</p><p>آن باد وبا گشت شما را فسرانید</p><p>یا باد صبا گشت به هر جا که درآیید</p><p>در هر سخن از جان شما هست جوابی</p><p>هر چند دهان را به جوابی نگشایید</p><p>در هاون ایام چه درها که شکستید</p><p>آن سرمه دیدست بسایید بسایید</p><p>ای آنک بزادیت چو در مرگ رسیدید</p><p>این زادن ثانیست بزایید بزایید</p><p>گر هند وگر ترک بزادیت دوم بار</p><p>پیدا شود آن روز که روبند گشایید</p><p>ور زانک سزیدیت به شمس الحق تبریز</p><p>والله که شما خاصبک روز سزایید</p><h2><a id="poem-3281" href="https://ganjoor.net/moulavi/shams/ghazalsh/sh657">غزل شمارهٔ ۶۵۷</a></h2>
<p>گر یک سر موی از رخ تو روی نماید</p><p>بر روی زمین خرقه و زنار نماند</p><p>آن را که دمی روی نمایی ز دو عالم</p><p>آن سوخته را جز غم تو کار نماند</p><p>گر برفکنی پرده از آن چهره زیبا</p><p>از چهره خورشید و مه آثار نماند</p><p>در خواب کنی سوختگان را ز می عشق</p><p>تا جز تو کسی محرم اسرار نماند</p><h2><a id="poem-3282" href="https://ganjoor.net/moulavi/shams/ghazalsh/sh658">غزل شمارهٔ ۶۵۸</a></h2>
<p>بگو دل را که گرد غم نگردد</p><p>ازیرا غم به خوردن کم نگردد</p><p>نبات آب و گل جمله غم آمد</p><p>که سور او به جز ماتم نگردد</p><p>مگرد ای مرغ دل پیرامن غم</p><p>که در غم پر و پا محکم نگردد</p><p>دل اندر بی‌غمی پری بیابد</p><p>که دیگر گرد این عالم نگردد</p><p>دلا این تن عدو کهنه تست</p><p>عدو کهنه خال و عم نگردد</p><p>دلا سر سخت کن کم کن ملولی</p><p>ملول اسرار را محرم نگردد</p><p>چو ماهی باش در دریای معنی</p><p>که جز با آب خوش همدم نگردد</p><p>ملالی نیست ماهی را ز دریا</p><p>که بی‌دریا خود او خرم نگردد</p><p>یکی دریاست در عالم نهانی</p><p>که در وی جز بنی آدم نگردد</p><p>ز حیوان تا که مردم وانبرد</p><p>درون آب حیوان هم نگردد</p><p>خموش از حرف زیرا مرد معنی</p><p>بگرد حرف لا و لم نگردد</p><h2><a id="poem-3283" href="https://ganjoor.net/moulavi/shams/ghazalsh/sh659">غزل شمارهٔ ۶۵۹</a></h2>
<p>دلم امروز خوی یار دارد</p><p>هوای روی چون گلنار دارد</p><p>که طاووس آن طرف پر می‌فشاند</p><p>که بلبل آن طرف تکرار دارد</p><p>صدای نای آن جا نکته گوید</p><p>نوای چنگ بس اسرار دارد</p><p>بگه برخیز فردا سوی او رو</p><p>که او عاشق چو من بسیار دارد</p><p>چو بگشاید رخان تو دل نگهدار</p><p>که بس آتش در آن رخسار دارد</p><p>ولیکن عقل کو آن لحظه دل را</p><p>که دل‌ها را لبش خمار دارد</p><p>ز ما کاری مجو چون داده‌ای می</p><p>که می مر مرد را بی‌کار دارد</p><p>دلم افتان و خیزان دوش آمد</p><p>که می مستی او اظهار دارد</p><p>دویدم پیش و گفتم باده خوردی</p><p>نمی‌ترسی که عقل انکار دارد</p><p>چو بو کردم دهانش را بدیدم</p><p>که بوی آن پری دیدار دارد</p><p>خداوندی شمس الدین تبریز</p><p>که بوی خالق جبار دارد</p><p>ز بو تا بوی فرقی بس عظیمست</p><p>و او بی‌حد و بی‌مقدار دارد</p><h2><a id="poem-3284" href="https://ganjoor.net/moulavi/shams/ghazalsh/sh660">غزل شمارهٔ ۶۶۰</a></h2>
<p>نثرنا فی ربیع الوصل بالورد</p><p>حنانینا فنعم الزوج و الفرد</p><p>ز رویت باغ و عبهر می‌توان کرد</p><p>ز زلفت مشک و عنبر می‌توان کرد</p><p>ز روی زرد همچون زعفرانم</p><p>جهانی را مزعفر می‌توان کرد</p><p>به یک دانه ز خرمنگاه ماهت</p><p>فلک‌ها را مسخر می‌توان کرد</p><p>تو آن خضری که از آب حیاتت</p><p>گدایان را سکندر می‌توان کرد</p><p>در آن حالی که حالم بازجویی</p><p>محالی را میسر می‌توان کرد</p><p>نخاف العین ترمینا بسو</p><p>فیا داود قدر حلقه السرد</p><p>به خود واگرد ای دل زانک از دل</p><p>ره پنهان به دلبر می‌توان کرد</p><p>جهان شش جهت را گر دری نیست</p><p>چو در دل آمدی در می‌توان کرد</p><p>درآ در دل که منظرگاه حقست</p><p>وگر هم نیست منظر می‌توان کرد</p><p>چو دردی ماند جان ما در این زیر</p><p>اگر زیرست از بر می‌توان کرد</p><p>ز گولی در جوال نفس رفتی</p><p>وگر نی ترک این خر می‌توان کرد</p><p>الا یا ساقیا هات الحمیا</p><p>لتکفینا عناء الحر و البرد</p><p>دل سنگین عشق ار نرم گردد</p><p>دل ار سنگست جوهر می‌توان کرد</p><p>بیار آن باده حمرا و درده</p><p>کز احمر عالم اخضر می‌توان کرد</p><p>از آن باده که پر و بال عیش است</p><p>ز هر جزوم کبوتر می‌توان کرد</p><p>از آن جرعه که از دریای فضل است</p><p>بهشت و حور و کوثر می‌توان کرد</p><p>چو تیرانداز گردد باده در خم</p><p>ز تیر باده اسپر می‌توان کرد</p><p>و اسکرنا به کاسات عظام</p><p>فان السکر دفع الهم و الحرد</p><p>چو باده در من آتش زد بدیدم</p><p>که از هر آب آذر می‌توان کرد</p><p>بیا ای مادر عشرت به خانه</p><p>که جان را فرش مادر می‌توان کرد</p><p>وگر در راه تو نامحرمانند</p><p>تو را از جام چادر می‌توان کرد</p><p>چو گشتی شیرگیر و شیرآشام</p><p>سزای شیر صفدر می‌توان کرد</p><p>بزن گردن امل‌ها را به باده</p><p>کز آن هر قطره خنجر می‌توان کرد</p><p>سقاهم ربهم برخوان و می نوش</p><p>که هر دم عیش دیگر می‌توان کرد</p><p>وگر ساغر نداری می بیاور</p><p>دهان را همچو ساغر می‌توان کرد</p><p>و اعتقنا به خمر من هموم</p><p>و جازی همنا بالدفع و الطرد</p><h2><a id="poem-3285" href="https://ganjoor.net/moulavi/shams/ghazalsh/sh661">غزل شمارهٔ ۶۶۱</a></h2>
<p>بیا ای زیرک و بر گول می‌خند</p><p>بیا ای راه دان بر غول می‌خند</p><p>چو در سلطان بی‌علت رسیدی</p><p>هلا بر علت و معلول می‌خند</p><p>اگر بر نفس نحسی دیو شد چیر</p><p>برو بر خاذل و مخذول می‌خند</p><p>چو مرده مرده‌ای را کرد معزول</p><p>تو خوش بر عازل و معزول می‌خند</p><p>مثال محتلم پندار عزلش</p><p>تو هم بر فاعل و مفعول می‌خند</p><p>یکی در خواب حاصل کرد ملکی</p><p>برو بر حاصل و محصول می‌خند</p><p>سؤالی گفت کوری پیش کری</p><p>دلا بر سائل و مسول می‌خند</p><p>وگر گوید فروشستم فلان را</p><p>هلا بر غاسل و مغسول می‌خند</p><p>چو نقدت دست داد از نقل بس کن</p><p>خمش بر ناقل و منقول می‌خند</p><h2><a id="poem-3286" href="https://ganjoor.net/moulavi/shams/ghazalsh/sh662">غزل شمارهٔ ۶۶۲</a></h2>
<p>اگر عالم همه پرخار باشد</p><p>دل عاشق همه گلزار باشد</p><p>وگر بی‌کار گردد چرخ گردون</p><p>جهان عاشقان بر کار باشد</p><p>همه غمگین شوند و جان عاشق</p><p>لطیف و خرم و عیار باشد</p><p>به عاشق ده تو هر جا شمع مرده‌ست</p><p>که او را صد هزار انوار باشد</p><p>وگر تنهاست عاشق نیست تنها</p><p>که با معشوق پنهان یار باشد</p><p>شراب عاشقان از سینه جوشد</p><p>حریف عشق در اسرار باشد</p><p>به صد وعده نباشد عشق خرسند</p><p>که مکر دلبران بسیار باشد</p><p>وگر بیمار بینی عاشقی را</p><p>نه شاهد بر سر بیمار باشد</p><p>سوار عشق شو وز ره میندیش</p><p>که اسب عشق بس رهوار باشد</p><p>به یک حمله تو را منزل رساند</p><p>اگر چه راه ناهموار باشد</p><p>علف خواری نداند جان عاشق</p><p>که جان عاشقان خمار باشد</p><p>ز شمس الدین تبریزی بیابی</p><p>دلی کو مست و بس هشیار باشد</p><h2><a id="poem-3287" href="https://ganjoor.net/moulavi/shams/ghazalsh/sh663">غزل شمارهٔ ۶۶۳</a></h2>
<p>تویی نقشی که جان‌ها برنتابد</p><p>که قند تو دهان‌ها برنتابد</p><p>جهان گر چه که صد رو در تو دارد</p><p>جمالت را جهان‌ها برنتابد</p><p>روان گشتند جان‌ها سوی عشقت</p><p>که با عشقت روان‌ها برنتابد</p><p>درون دل نهان نقشیست از تو</p><p>که لطفش را نهان‌ها برنتابد</p><p>چو خلوتگاه جان آیی خمش کن</p><p>که آن خلوت زبان‌ها برنتابد</p><p>بدو نیک ار ببینی نیک نبود</p><p>از آن بگذر کز آن‌ها برنتابد</p><p>بگو تو نام شمس الدین تبریز</p><p>که نامش را نشان‌ها برنتابد</p><h2><a id="poem-3288" href="https://ganjoor.net/moulavi/shams/ghazalsh/sh664">غزل شمارهٔ ۶۶۴</a></h2>
<p>دلی دارم که گرد غم نگردد</p><p>میی دارم که هرگز کم نگردد</p><p>دلی دارم که خوی عشق دارد</p><p>که جز با عاشقان همدم نگردد</p><p>خطی بستانم از میر سعادت</p><p>که دیگر غم در این عالم نگردد</p><p>چو خاص و عام آب خضر نوشند</p><p>دگر کس سخره ماتم نگردد</p><p>اگر فاسق بود زاهد کنندش</p><p>وگر زاهد بود بلعم نگردد</p><p>چو یابد نردبان بر چرخ شادی</p><p>ز غم چون چرخ پشتش خم نگردد</p><p>چو خرمشاه عشق از دل برون جست</p><p>که باشد که خوش و خرم نگردد</p><p>ز سایه طره‌های درهم او</p><p>ز هر همسایه‌ای درهم نگردد</p><p>بکن توبه ز گفتار ار چه توبه</p><p>از آن توبه شکن محکم نگردد</p><h2><a id="poem-3289" href="https://ganjoor.net/moulavi/shams/ghazalsh/sh665">غزل شمارهٔ ۶۶۵</a></h2>
<p>خنک جانی که او یاری پسندد</p><p>کز او دوریش خود صورت نبندد</p><p>تو باشی خنده و یار تو شادی</p><p>که بی‌شادی دهان کس نخندد</p><p>تو باشی سجده و یار تو تعظیم</p><p>که بی‌تعظیم هرگز سر نخنبد</p><p>تو باشی چون صدا و یار غارت</p><p>چو آوازی به نزد کوه و گنبد</p><p>تو آدینه بوی او وقت خطبه</p><p>نه ز آدینه جدا چون روز شنبد</p><p>نگر آخر دمی در نحن اقرب</p><p>نظر را تا نجنباند نجنبد</p><p>خیالی خوش دهد دل زان بنازد</p><p>خیالی زشت آرد دل بتندد</p><p>بر او مسخره آمد دل و جان</p><p>گه از صله گه از سیلیش رندد</p><p>مزن سیلی چنانک گیج گردم</p><p>ز گیجی دور افتم ز اصل و مسند</p><p>خمش تا درس گوید آن زبانی</p><p>که لا باشد به پیشش صد مهند</p><p>اگر گویی تو نی را هی خمش کن</p><p>بگوید با لبش گو ای مؤید</p><h2><a id="poem-3290" href="https://ganjoor.net/moulavi/shams/ghazalsh/sh666">غزل شمارهٔ ۶۶۶</a></h2>
<p>چمن جز عشق تو کاری ندارد</p><p>وگر دارد چو من باری ندارد</p><p>چه بی‌ذوقست آن کش عشق نبود</p><p>چه مرده‌ست آن که او یاری ندارد</p><p>به غیر قوت تن قوتی ننوشد</p><p>بجز دنیا سمن زاری ندارد</p><p>هر آنک ترک خر گوید ز مستی</p><p>غم پالان و افساری ندارد</p><p>ز خر رست و روان شد پابرهنه</p><p>به گلزاری که آن خاری ندارد</p><p>چه غم دارد که خر رفت و رسن برد</p><p>بر او خر چو مقداری ندارد</p><p>مشو غره به ازرق پوش گردون</p><p>که اندر زیر ایزاری ندارد</p><p>درافکن فتنه دیگر در این شهر</p><p>که دور عشق هنجاری ندارد</p><p>بدران پرده‌ها را زانک عاشق</p><p>ز بی‌شرمی غم و عاری ندارد</p><p>بزن آتش در این گفت و در آن کس</p><p>که در گفت تو اقراری ندارد</p><h2><a id="poem-3291" href="https://ganjoor.net/moulavi/shams/ghazalsh/sh667">غزل شمارهٔ ۶۶۷</a></h2>
<p>سماع صوفیان می درنگیرد</p><p>که آتش هیزمی را تر نگیرد</p><p>یقین می‌دانک جسمانیست آفت</p><p>مکوپ این دست تا پا برنگیرد</p><p>بیابد خلوت عشرت مسیحا</p><p>اگر مجلس ز گاو و خر نگیرد</p><p>چرا در بزم خلوت بی‌گرانان</p><p>دل ما عیش را از سر نگیرد</p><p>نه اصل این بنا باشد کلوخی</p><p>کلوخی لطف آن دلبر نگیرد</p><p>که چشم حقد یوسف را نداند</p><p>که بانگ چنگ گوش کر نگیرد</p><p>ز هر آهو نه صحرا مشک یابد</p><p>ز هر گاوی جهان عنبر نگیرد</p><p>ز هر نی ناله مشتاق ناید</p><p>و هر مرغی ز نی شکر نگیرد</p><p>چه داند لطف زهره زهره رفته</p><p>که او را گوشه چادر نگیرد</p><p>می جان را به جز جانی ننوشد</p><p>که جسمانی می انور نگیرد</p><p>نه هر ابری حریف ماه گردد</p><p>که اختر را به جز اختر نگیرد</p><p>اگر دلدار گیرد در جهان کس</p><p>از این دلدار ما خوشتر نگیرد</p><p>خداوند شمس دین آن نور تبریز</p><p>که هر کس را چو من چاکر نگیرد</p><h2><a id="poem-3292" href="https://ganjoor.net/moulavi/shams/ghazalsh/sh668">غزل شمارهٔ ۶۶۸</a></h2>
<p>رجب بیرون شد و شعبان درآمد</p><p>برون شد جان ز تن جانان درآمد</p><p>دم جهل و دم غفلت برون شد</p><p>دم عشق و دم غفران درآمد</p><p>بروید دل گل و نسرین و ریحان</p><p>چو از ابر کرم باران درآمد</p><p>دهان جمله غمگینان بخندد</p><p>بدین قندی که در دندان درآمد</p><p>چو خورشید آدمی زربفت پوشد</p><p>چو آن مه روی زرافشان درآمد</p><p>بزن دست و بگو ای مطرب عشق</p><p>که آن سرفتنه پاکوبان درآمد</p><p>اگر دی رفت باقی باد امروز</p><p>وگر عمر بشد عثمان درآمد</p><p>همه عمر گذشته بازآید</p><p>چو این اقبال جاویدان درآمد</p><p>چو در کشتی نوحی مست خفته</p><p>چه غم داری اگر طوفان درآمد</p><p>منور شد چو گردون خاک تبریز</p><p>چو شمس الدین در آن میدان درآمد</p><h2><a id="poem-3293" href="https://ganjoor.net/moulavi/shams/ghazalsh/sh669">غزل شمارهٔ ۶۶۹</a></h2>
<p>چو شب شد جملگان در خواب رفتند</p><p>همه چون ماهیان در آب رفتند</p><p>دو چشم عاشقان بیدار تا روز</p><p>همه شب سوی آن محراب رفتند</p><p>چو ایشان را حریف از اندرونست</p><p>چه غم دارند اگر اصحاب رفتند</p><p>همه در غصه و در تاب و عشاق</p><p>به سوی طره پرتاب رفتند</p><p>همه اندر غم اسباب و ایشان</p><p>قلنداروار بی‌اسباب رفتند</p><p>کی یابد گرد ایشان را که ایشان</p><p>چو برق و باد سخت اشتاب رفتند</p><p>تو چون دلوی بر بن دولاب می‌گرد</p><p>که ایشان برتر از دولاب رفتند</p><p>ببین آن‌ها که بند سیم بودند</p><p>درون خاک چون سیماب رفتند</p><p>ببین آن‌ها که سیمین بر گزیدند</p><p>به روی سرخ چون عناب رفتند</p><h2><a id="poem-3294" href="https://ganjoor.net/moulavi/shams/ghazalsh/sh670">غزل شمارهٔ ۶۷۰</a></h2>
<p>پریر آن چهره یارم چه خوش بود</p><p>عتاب و ناز دلدارم چه خوش بود</p><p>به یادم نیست هیچ آن ماجراها</p><p>ولیکن زین خبر دارم چه خوش بود</p><p>در آن بزم و در آن جمع و در آن عیش</p><p>میان باغ و گلزارم چه خوش بود</p><p>اگر چه مست جام عشق بودم</p><p>رخ معشوق هشیارم چه خوش بود</p><h2><a id="poem-3295" href="https://ganjoor.net/moulavi/shams/ghazalsh/sh671">غزل شمارهٔ ۶۷۱</a></h2>
<p>دلم را ناله سرنای باید</p><p>که از سرنای بوی یار آید</p><p>به جان خواهم نوای عاشقانه</p><p>کز آن ناله جمال جان نماید</p><p>همی‌نالم که از غم بار دارم</p><p>عجب این جان نالان تا چه زاید</p><p>بگو ای نای حال عاشقان را</p><p>که آواز تو جان می‌آزماید</p><p>ببین ای جان من کز بانگ طاسی</p><p>مه بگرفته چون وا می‌گشاید</p><p>بخوان بر سینه دل این عزیمت</p><p>که تا فریاد از پریان برآید</p><p>چو ناله مونس رنجور گردد</p><p>گرش گویی خمش کن هم نشاید</p><h2><a id="poem-3296" href="https://ganjoor.net/moulavi/shams/ghazalsh/sh672">غزل شمارهٔ ۶۷۲</a></h2>
<p>بگویم خفیه تا خواجه نرنجد</p><p>که آن دلبر همی در بر نگنجد</p><p>ز مستی من ترازو را شکستم</p><p>ترازو کان گوهر را نسنجد</p><p>بتان را جمله زو بدرید سربند</p><p>که ماده گرگ با یوسف نغنجد</p><p>هم از جمله سیه روییست آن نیز</p><p>که پیش رومیی زنجی بزنجد</p><p>قراضه کیست پیش شمس تبریز</p><p>که گنج زر بیارد یا بگنجد</p><h2><a id="poem-3297" href="https://ganjoor.net/moulavi/shams/ghazalsh/sh673">غزل شمارهٔ ۶۷۳</a></h2>
<p>کسی کز غمزه‌ای صد عقل بندد</p><p>گر او بر ما نخندد پس که خندد</p><p>اگر تسخر کند بر چرخ و خورشید</p><p>بود انصاف و انصاف آن پسندد</p><p>دلا می‌جوش همچون موج دریا</p><p>که گر دریا بیارامد بگندد</p><p>چو خورشیدی و از خود پاک گشتی</p><p>ز تو چنگ اجل جز غم نرندد</p><p>شکرشیرینی گفتن رها کن</p><p>ولیکن کان قندی چون نقندد</p><h2><a id="poem-3298" href="https://ganjoor.net/moulavi/shams/ghazalsh/sh674">غزل شمارهٔ ۶۷۴</a></h2>
<p>چنان کز غم دل دانا گریزد</p><p>دو چندان غم ز پیش ما گریزد</p><p>مگر ما شحنه‌ایم و غم چو دزدست</p><p>چو ما را دید جا از جا گریزد</p><p>بغرد شیر عشق و گله غم</p><p>چو صید از شیر در صحرا گریزد</p><p>ز نابینا برهنه غم ندارد</p><p>ز پیش دیده بینا گریزد</p><p>مرا سوداست تا غم را ببینم</p><p>ولیکن غم از این سودا گریزد</p><p>همه عالم به دست غم زبونند</p><p>چو او بیند مرا تنها گریزد</p><p>اگر بالا روم پستی گریزد</p><p>وگر پستی روم بالا گریزد</p><p>خمش باشم بود کاین غم درافتد</p><p>غلط خود غم ز ناگویا گریزد</p><h2><a id="poem-3299" href="https://ganjoor.net/moulavi/shams/ghazalsh/sh675">غزل شمارهٔ ۶۷۵</a></h2>
<p>هر آن دل‌ها که بی‌تو شاد باشد</p><p>چو خاشاکی میان باد باشد</p><p>چو مرغ خانگی کز اوج پرد</p><p>چو شاگردی که بی‌استاد باشد</p><p>چه ماند صورتی کز خود تراشی</p><p>بدان شاهی که حوری زاد باشد</p><p>چه ماند هیبت شمشیر چوبین</p><p>به شمشیری که از پولاد باشد</p><p>تو عهدی کرده چون روح بودی</p><p>ولیکن کی تو را آن یاد باشد</p><p>اگر منکر شوی من صبر دارم</p><p>بدان روزی که روز داد باشد</p><h2><a id="poem-3300" href="https://ganjoor.net/moulavi/shams/ghazalsh/sh676">غزل شمارهٔ ۶۷۶</a></h2>
<p>سگ ار چه بی‌فغان و شر نباشد</p><p>سگ ما چون سگ دیگر نباشد</p><p>شنو از مصطفی کو گفت دیوم</p><p>مسلمان شد دگر کافر نباشد</p><p>سگ اصحاب کهف و نفس پاکان</p><p>اگر بر در بود بر در نباشد</p><p>سگ اصحاب را خوی سگی نیست</p><p>گر این سر سگ نمود آن سر نباشد</p><p>که موسی را درخت آن شب چو اختر</p><p>نمود آذر ولیک آذر نباشد</p><h2><a id="poem-3301" href="https://ganjoor.net/moulavi/shams/ghazalsh/sh677">غزل شمارهٔ ۶۷۷</a></h2>
<p>عجب آن دلبر زیبا کجا شد</p><p>عجب آن سرو خوش بالا کجا شد</p><p>میان ما چو شمعی نور می‌داد</p><p>کجا شد ای عجب بی‌ما کجا شد</p><p>دلم چون برگ می‌لرزد همه روز</p><p>که دلبر نیم شب تنها کجا شد</p><p>برو بر ره بپرس از رهگذریان</p><p>که آن همراه جان افزا کجا شد</p><p>برو در باغ پرس از باغبانان</p><p>که آن شاخ گل رعنا کجا شد</p><p>برو بر بام پرس از پاسبانان</p><p>که آن سلطان بی‌همتا کجا شد</p><p>چو دیوانه همی‌گردم به صحرا</p><p>که آن آهو در این صحرا کجا شد</p><p>دو چشم من چو جیحون شد ز گریه</p><p>که آن گوهر در این دریا کجا شد</p><p>ز ماه و زهره می‌پرسم همه شب</p><p>که آن مه رو بر این بالا کجا شد</p><p>چو آن ماست چون با دیگرانست</p><p>چو این جا نیست او آن جا کجا شد</p><p>دل و جانش چو با الله پیوست</p><p>اگر زین آب و گل شد لاکجا شد</p><p>بگو روشن که شمس الدین تبریز</p><p>چو گفت الشمس لا یخفی کجا شد</p><h2><a id="poem-3302" href="https://ganjoor.net/moulavi/shams/ghazalsh/sh678">غزل شمارهٔ ۶۷۸</a></h2>
<p>به صورت یار من چون خشمگین شد</p><p>دلم گفت اه مگر با من به کین شد</p><p>به صد وادی فرورفتم به سودا</p><p>که چه چاره که چاره گر چنین شد</p><p>به سوی آسمان رفتم چو دیوان</p><p>از این درد آسمان من زمین شد</p><p>مرا گفتند راه راست برگیر</p><p>چه ره گیرم که یار راستین شد</p><p>مرا هم راه و همراهست یارم</p><p>که روی او مرا ایمان و دین شد</p><p>به زیر گلبنش هر کس که بنشست</p><p>سعادت با نشستش همنشین شد</p><p>در این گفتارم آن معنی طلب کن</p><p>نفس‌های خوشم او را کمین شد</p><p>ازیرا اسم‌ها عین مسماست</p><p>ز عین اسم آدم عین بین شد</p><p>اگر خواهی که عین جمع باشی</p><p>همین شد چاره و درمان همین شد</p><p>مخوان این گنج نامه دیگر ای جان</p><p>که این گنج از پی حکمت دفین شد</p><p>به کهگل چون بپوشم آفتابی</p><p>جهانی کی درون آستین شد</p><p>اگر تو زین ملولی وای بر تو</p><p>که تو پیرار مردی این یقین شد</p><p>زره بر آب می‌دان این سخن را</p><p>همان آبست الا شکل چین شد</p><p>ز خود محجوبشان کردم به گفتن</p><p>به پیش حاسدان واجب چنین شد</p><p>خمش باشم لب از گفتن ببندم</p><p>که مشتی بیس با پیری قرین شد</p>
</body></html>