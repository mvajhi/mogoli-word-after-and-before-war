<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر اول - بخش ۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8052" href="https://ganjoor.net/moulavi/masnavi/daftar1/sh160">بخش ۱۶۰ - بقیهٔ قصه زید در جواب رسول صلی الله علیه و سلم</a></h2>
<p>این سخن پایان ندارد خیز زید</p><p>بر براق ناطقه بر بند قید</p><p>ناطقه چون فاضح آمد عیب را</p><p>می‌دراند پرده‌های غیب را</p><p>غیب مطلوب حق آمد چند گاه</p><p>این دهل زن را بران بر بند راه</p><p>تگ مران درکش عنان مستور به</p><p>هر کس از پندار خود مسرور به</p><p>حق همی‌خواهد که نومیدان او</p><p>زین عبادت هم نگردانند رو</p><p>هم باومیدی مشرف می‌شوند</p><p>چند روزی در رکابش می‌دوند</p><p>خواهد آن رحمت بتابد بر همه</p><p>بر بد و نیک از عموم مرحمه</p><p>حق همی‌خواهد که هر میر و اسیر</p><p>با رجا و خوف باشند و حذیر</p><p>این رجا و خوف در پرده بود</p><p>تا پس این پرده پرورده شود</p><p>چون دریدی پرده کو خوف و رجا</p><p>غیب را شد کر و فری بر ملا</p><p>بر لب جو برد ظنی یک فتی</p><p>که سلیمانست ماهی‌گیر ما</p><p>گر ویست این از چه فردست و خفیست</p><p>ورنه سیمای سلیمانیش چیست</p><p>اندرین اندیشه می‌بود او دو دل</p><p>تا سلیمان گشت شاه و مستقل</p><p>دیو رفت از ملک و تخت او گریخت</p><p>تیغ بختش خون آن شیطان بریخت</p><p>کرد در انگشت خود انگشتری</p><p>جمع آمد لشکر دیو و پری</p><p>آمدند از بهر نظاره رجال</p><p>در میانشان آنک بد صاحب‌خیال</p><p>چون در انگشتش بدید انگشتری</p><p>رفت اندیشه و گمانش یکسری</p><p>وهم آنگاهست کان پوشیده است</p><p>این تحری از پی نادیده است</p><p>شد خیال غایب اندر سینه زفت</p><p>چونک حاضر شد خیال او برفت</p><p>گر سمای نور بی باریده نیست</p><p>هم زمین تار بی بالیده نیست</p><p>یمنون بالغیب می‌باید مرا</p><p>زان ببستم روزن فانی سرا</p><p>چون شکافم آسمان را در ظهور</p><p>چون بگویم هل تری فیها فطور</p><p>تا درین ظلمت تحری گسترند</p><p>هر کسی رو جانبی می‌آورند</p><p>مدتی معکوس باشد کارها</p><p>شحنه را دزد آورد بر دارها</p><p>تا که بس سلطان و عالی‌همتی</p><p>بندهٔ بندهٔ خود آید مدتی</p><p>بندگی در غیب آید خوب و گش</p><p>حفظ غیب آید در استعباد خوش</p><p>کو که مدح شاه گوید پیش او</p><p>تا که در غیبت بود او شرم‌رو</p><p>قلعه‌داری کز کنار مملکت</p><p>دور از سلطان و سایهٔ سلطنت</p><p>پاس دارد قلعه را از دشمنان</p><p>قلعه نفروشد به مالی بی‌کران</p><p>غایب از شه در کنار ثغرها</p><p>همچو حاضر او نگه دارد وفا</p><p>پیش شه او به بود از دیگران</p><p>که به خدمت حاضرند و جان‌فشان</p><p>پس بغیبت نیم ذره حفظ کار</p><p>به که اندر حاضری زان صد هزار</p><p>طاعت و ایمان کنون محمود شد</p><p>بعد مرگ اندر عیان مردود شد</p><p>چونک غیب و غایب و روپوش به</p><p>پس لبان بر بند و لب خاموش به</p><p>ای برادر دست وادار از سخن</p><p>خود خدا پیدا کند علم لدن</p><p>پس بود خورشید را رویش گواه</p><p>ای شیء اعظم الشاهد اله</p><p>نه بگویم چون قرین شد در بیان</p><p>هم خدا و هم ملک هم عالمان</p><p>یشهد الله و الملک و اهل العلوم</p><p>انه لا رب الا من یدوم</p><p>چون گواهی داد حق کی بود ملک</p><p>تا شود اندر گواهی مشترک</p><p>زانک شعشاع و حضور آفتاب</p><p>بر نتابد چشم و دلهای خراب</p><p>چون خفاشی کو تف خورشید را</p><p>بر نتابد بسکلد اومید را</p><p>پس ملایک را چو ما هم یار دان</p><p>جلوه‌گر خورشید را بر آسمان</p><p>کین ضیا ما ز آفتابی یافتیم</p><p>چون خلیفه بر ضعیفان تافتیم</p><p>چون مه نو یا سه روزه یا که بدر</p><p>هر ملک دارد کمال و نور و قدر</p><p>ز اجنحهٔ نور ثلاث او رباع</p><p>بر مراتب هر ملک را آن شعاع</p><p>همچو پرهای عقول انسیان</p><p>که بسی فرقستشان اندر میان</p><p>پس قرین هر بشر در نیک و بد</p><p>آن ملک باشد که مانندش بود</p><p>چشم اعمش چونک خور را بر نتافت</p><p>اختر او را شمع شد تا ره بیافت</p><h2><a id="poem-8053" href="https://ganjoor.net/moulavi/masnavi/daftar1/sh161">بخش ۱۶۱ - گفتن پیغامبر صلی الله علیه و سلم مر زید را کی این سر را فاش‌تر ازین مگو و متابعت نگهدار</a></h2>
<p>گفت پیغامبر که اصحابی نجوم</p><p>ره‌روان را شمع و شیطان را رجوم</p><p>هر کسی را گر بدی آن چشم و زور</p><p>کو گرفتی ز آفتاب چرخ نور</p><p>کی ستاره حاجتستی ای ذلیل</p><p>که بدی بر نور خورشید او دلیل</p><p>ماه می‌گوید به خاک و ابر و فی</p><p>من بشر بودم ولی یوحی الی</p><p>چون شما تاریک بودم در نهاد</p><p>وحی خورشیدم چنین نوری بداد</p><p>ظلمتی دارم به نسبت با شموس</p><p>نور دارم بهر ظلمات نفوس</p><p>زان ضعیفم تا تو تابی آوری</p><p>که نه مرد آفتاب انوری</p><p>همچو شهد و سرکه در هم بافتم</p><p>تا سوی رنج جگر ره یافتم</p><p>چون ز علت وا رهیدی ای رهین</p><p>سرکه را بگذار و می‌خور انگبین</p><p>تخت دل معمور شد پاک از هوا</p><p>بین که الرحمن علی العرش استوی</p><p>حکم بر دل بعد ازین بی واسطه</p><p>حق کند چون یافت دل این رابطه</p><p>این سخن پایان ندارد زید کو</p><p>تا دهم پندش که رسوایی مجو</p><h2><a id="poem-8054" href="https://ganjoor.net/moulavi/masnavi/daftar1/sh162">بخش ۱۶۲ - رجوع به حکایت زید</a></h2>
<p>زید را اکنون نیابی کو گریخت</p><p>جست از صف نعال و نعل ریخت</p><p>تو که باشی زید هم خود را نیافت</p><p>همچو اختر که برو خورشید تافت</p><p>نه ازو نقشی بیابی نه نشان</p><p>نه کهی یابی به راه کهکشان</p><p>شد حواس و نطق بابایان ما</p><p>محو نور دانش سلطان ما</p><p>حسها و عقلهاشان در درون</p><p>موج در موج لدینا محضرون</p><p>چون بیاید صبح وقت بار شد</p><p>انجم پنهان شده بر کار شد</p><p>بیهشان را وا دهد حق هوشها</p><p>حلقه حلقه حلقه‌ها در گوشها</p><p>پای‌کوبان دست‌افشان در ثنا</p><p>ناز نازان ربنا احییتنا</p><p>آن جلود و آن عظام ریخته</p><p>فارسان گشته غبار انگیخته</p><p>حمله آرند از عدم سوی وجود</p><p>در قیامت هم شکور و هم کنود</p><p>سر چه می‌پیچی کنی نادیده‌ای</p><p>در عدم ز اول نه سر پیچیده‌ای</p><p>در عدم افشرده بودی پای خویش</p><p>که مرا کی بر کند از جای خویش</p><p>می‌نبینی صنع ربانیت را</p><p>که کشید او موی پیشانیت را</p><p>تا کشیدت اندرین انواع حال</p><p>که نبودت در گمان و در خیال</p><p>آن عدم او را هماره بنده است</p><p>کار کن دیوا سلیمان زنده است</p><p>دیو می‌سازد جفان کالجواب</p><p>زهره نه تا دفع گوید یا جواب</p><p>خویش را بین چون همی‌لرزی ز بیم</p><p>مر عدم را نیز لرزان دان مقیم</p><p>ور تو دست اندر مناصب می‌زنی</p><p>هم ز ترس است آن که جانی می‌کنی</p><p>هرچه جز عشق خدای احسنست</p><p>گر شکرخواریست آن جان کندنست</p><p>چیست جان کندن سوی مرگ آمدن</p><p>دست در آب حیاتی نازدن</p><p>خلق را دو دیده در خاک و ممات</p><p>صد گمان دارند در آب حیات</p><p>جهد کن تا صد گمان گردد نود</p><p>شب برو ور تو بخسپی شب رود</p><p>در شب تاریک جوی آن روز را</p><p>پیش کن آن عقل ظلمت‌سوز را</p><p>در شب بدرنگ بس نیکی بود</p><p>آب حیوان جفت تاریکی بود</p><p>سر ز خفتن کی توان برداشتن</p><p>با چنین صد تخم غفلت کاشتن</p><p>خواب مرده لقمه مرده یار شد</p><p>خواجه خفت و دزد شب بر کار شد</p><p>تو نمی‌دانی که خصمانت کیند</p><p>ناریان خصم وجود خاکیند</p><p>نار خصم آب و فرزندان اوست</p><p>همچنانک آب خصم جان اوست</p><p>آب آتش را کشد زیرا که او</p><p>خصم فرزندان آبست و عدو</p><p>بعد از آن این نار نار شهوتست</p><p>کاندرو اصل گناه و زلتست</p><p>نار بیرونی به آبی بفسرد</p><p>نار شهوت تا به دوزخ می‌برد</p><p>نار شهوت می‌نیارامد به آب</p><p>زانک دارد طبع دوزخ در عذاب</p><p>نار شهوت را چه چاره نور دین</p><p>نورکم اطفاء نار الکافرین</p><p>چه کشد این نار را نور خدا</p><p>نور ابراهیم را ساز اوستا</p><p>تا ز نار نفس چون نمرود تو</p><p>وا رهد این جسم همچون عود تو</p><p>شهوت ناری براندن کم نشد</p><p>او بماندن کم شود بی هیچ بد</p><p>تا که هیزم می‌نهی بر آتشی</p><p>کی بمیرد آتش از هیزم‌کشی</p><p>چونک هیزم باز گیری نار مرد</p><p>زانک تقوی آب سوی نار برد</p><p>کی سیه گردد ز آتش روی خوب</p><p>کو نهد گلگونه از تقوی القلوب</p><h2><a id="poem-8055" href="https://ganjoor.net/moulavi/masnavi/daftar1/sh163">بخش ۱۶۳ - آتش افتادن در شهر به ایام عمر رضی الله عنه</a></h2>
<p>آتشی افتاد در عهد عمر</p><p>همچو چوب خشک می‌خورد او حجر</p><p>در فتاد اندر بنا و خانه‌ها</p><p>تا زد اندر پر مرغ و لانه‌ها</p><p>نیم شهر از شعله‌ها آتش گرفت</p><p>آب می‌ترسید از آن و می‌شکفت</p><p>مشکهای آب و سرکه می‌زدند</p><p>بر سر آتش کسان هوشمند</p><p>آتش از استیزه افزون می‌شدی</p><p>می‌رسید او را مدد از بی حدی</p><p>خلق آمد جانب عمر شتاب</p><p>کآتش ما می‌نمیرد هیچ از آب</p><p>گفت آن آتش ز آیات خداست</p><p>شعله‌ای از آتش بخل شماست</p><p>آب و سرکه چیست نان قسمت کنید</p><p>بخل بگذارید اگر آل منید</p><p>خلق گفتندش که در بگشوده‌ایم</p><p>ما سخی و اهل فتوت بوده‌ایم</p><p>گفت نان در رسم و عادت داده‌اید</p><p>دست از بهر خدا نگشاده‌اید</p><p>بهر فخر و بهر بوش و بهر ناز</p><p>نه از برای ترس و تقوی و نیاز</p><p>مال تخمست و بهر شوره منه</p><p>تیغ را در دست هر ره‌زن مده</p><p>اهل دین را باز دان از اهل کین</p><p>همنشین حق بجو با او نشین</p><p>هر کسی بر قوم خود ایثار کرد</p><p>کاغه پندارد که او خود کار کرد</p><h2><a id="poem-8056" href="https://ganjoor.net/moulavi/masnavi/daftar1/sh164">بخش ۱۶۴ - خدو انداختن خصم در روی امیر المؤمنین علی کرم الله وجهه و انداختن امیرالمؤمنین علی شمشیر از دست</a></h2>
<p>از علی آموز اخلاص عمل</p><p>شیر حق را دان مطهر از دغل</p><p>در غزا بر پهلوانی دست یافت</p><p>زود شمشیری بر آورد و شتافت</p><p>او خدو انداخت در روی علی</p><p>افتخار هر نبی و هر ولی</p><p>آن خدو زد بر رخی که روی ماه</p><p>سجده آرد پیش او در سجده‌گاه</p><p>در زمان انداخت شمشیر آن علی</p><p>کرد او اندر غزااش کاهلی</p><p>گشت حیران آن مبارز زین عمل</p><p>وز نمودن عفو و رحمت بی‌محل</p><p>گفت بر من تیغ تیز افراشتی</p><p>از چه افکندی مرا بگذاشتی</p><p>آن چه دیدی بهتر از پیکار من</p><p>تا شدی تو سست در اشکار من</p><p>آن چه دیدی که چنین خشمت نشست</p><p>تا چنان برقی نمود و باز جست</p><p>آن چه دیدی که مرا زان عکس دید</p><p>در دل و جان شعله‌ای آمد پدید</p><p>آن چه دیدی برتر از کون و مکان</p><p>که به از جان بود و بخشیدیم جان</p><p>در شجاعت شیر ربانیستی</p><p>در مروت خود که داند کیستی</p><p>در مروت ابر موسیی به تیه</p><p>کآمد از وی خوان و نان بی‌شبیه</p><p>ابرها گندم دهد کان را بجهد</p><p>پخته و شیرین کند مردم چو شهد</p><p>ابر موسی پر رحمت بر گشاد</p><p>پخته و شیرین بی زحمت بداد</p><p>از برای پخته‌خواران کرم</p><p>رحمتش افراخت در عالم علم</p><p>تا چهل سال آن وظیفه و آن عطا</p><p>کم نشد یک روز زان اهل رجا</p><p>تا هم ایشان از خسیسی خاستند</p><p>گندنا و تره و خس خواستند</p><p>امت احمد که هستید از کرام</p><p>تا قیامت هست باقی آن طعام</p><p>چون ابیت عند ربی فاش شد</p><p>یطعم و یسقی کنایت ز آش شد</p><p>هیچ بی‌تاویل این را در پذیر</p><p>تا در آید در گلو چون شهد و شیر</p><p>زانک تاویلست وا داد عطا</p><p>چونک بیند آن حقیقت را خطا</p><p>آن خطا دیدن ز ضعف عقل اوست</p><p>عقل کل مغزست و عقل جزو پوست</p><p>خویش را تاویل کن نه اخبار را</p><p>مغز را بد گوی نه گلزار را</p><p>ای علی که جمله عقل و دیده‌ای</p><p>شمه‌ای واگو از آنچ دیده‌ای</p><p>تیغ حلمت جان ما را چاک کرد</p><p>آب علمت خاک ما را پاک کرد</p><p>بازگو دانم که این اسرار هوست</p><p>زانک بی شمشیر کشتن کار اوست</p><p>صانع بی آلت و بی جارحه</p><p>واهب این هدیه‌های رابحه</p><p>صد هزاران می چشاند هوش را</p><p>که خبر نبود دو چشم و گوش را</p><p>باز گو ای باز عرش خوش‌شکار</p><p>تا چه دیدی این زمان از کردگار</p><p>چشم تو ادراک غیب آموخته</p><p>چشمهای حاضران بر دوخته</p><p>آن یکی ماهی همی‌بیند عیان</p><p>وان یکی تاریک می‌بیند جهان</p><p>وان یکی سه ماه می‌بیند بهم</p><p>این سه کس بنشسته یک موضع نعم</p><p>چشم هر سه باز و گوش هر سه تیز</p><p>در تو آویزان و از من در گریز</p><p>سحر عین است این عجب لطف خفیست</p><p>بر تو نقش گرگ و بر من یوسفیست</p><p>عالم ار هجده هزارست و فزون</p><p>هر نظر را نیست این هجده زبون</p><p>راز بگشا ای علی مرتضی</p><p>ای پس سؤ القضا حسن القضا</p><p>یا تو واگو آنچ عقلت یافتست</p><p>یا بگویم آنچ برمن تافتست</p><p>از تو بر من تافت چون داری نهان</p><p>می‌فشانی نور چون مه بی زبان</p><p>لیک اگر در گفت آید قرص ماه</p><p>شب روان را زودتر آرد به راه</p><p>از غلط ایمن شوند و از ذهول</p><p>بانگ مه غالب شود بر بانگ غول</p><p>ماه بی گفتن چو باشد رهنما</p><p>چون بگوید شد ضیا اندر ضیا</p><p>چون تو بابی آن مدینهٔ علم را</p><p>چون شعاعی آفتاب حلم را</p><p>باز باش ای باب بر جویای باب</p><p>تا رسد از تو قشور اندر لباب</p><p>باز باش ای باب رحمت تا ابد</p><p>بارگاه ما له کفوا احد</p><p>هر هوا و ذره‌ای خود منظریست</p><p>نا گشاده کی گود کانجا دریست</p><p>تا بنگشاید دری را دیدبان</p><p>در درون هرگز نجنبد این گمان</p><p>چون گشاده شد دری حیران شود</p><p>مرغ اومید و طمع پران شود</p><p>غافلی ناگه به ویران گنج یافت</p><p>سوی هر ویران از آن پس می‌شتافت</p><p>تا ز درویشی نیابی تو گهر</p><p>کی گهر جویی ز درویشی دگر</p><p>سالها گر ظن دود با پای خویش</p><p>نگذرد ز اشکاف بینیهای خویش</p><p>تا ببینی نایدت از غیب بو</p><p>غیر بینی هیچ می‌بینی بگو</p><h2><a id="poem-8057" href="https://ganjoor.net/moulavi/masnavi/daftar1/sh165">بخش ۱۶۵ - سؤال کردن آن کافر از علی کرم الله وجهه کی بر چون منی مظفر شدی شمشیر از دست چون انداختی</a></h2>
<p>پس بگفت آن نو مسلمان ولی</p><p>از سر مستی و لذت با علی</p><p>که بفرما یا امیر المؤمنین</p><p>تا بجنبد جان بتن در چون جنین</p><p>هفت اختر هر جنین را مدتی</p><p>می‌کنند ای جان به نوبت خدمتی</p><p>چونک وقت آید که جان گیرد جنین</p><p>آفتابش آن زمان گردد معین</p><p>این جنین در جنبش آید ز آفتاب</p><p>کآفتابش جان همی‌بخشد شتاب</p><p>از دگر انجم به جز نقشی نیافت</p><p>این جنین تا آفتابش بر نتافت</p><p>از کدامین ره تعلق یافت او</p><p>در رحم با آفتاب خوب‌رو</p><p>از ره پنهان که دور از حس ماست</p><p>آفتاب چرخ را بس راههاست</p><p>آن رهی که زر بیابد قوت ازو</p><p>و آن رهی که سنگ شد یاقوت ازو</p><p>آن رهی که سرخ سازد لعل را</p><p>وان رهی که برق بخشد نعل را</p><p>آن رهی که پخته سازد میوه را</p><p>و آن رهی که دل دهد کالیوه را</p><p>بازگو ای باز پر افروخته</p><p>با شه و با ساعدش آموخته</p><p>باز گو ای بار عنقاگیر شاه</p><p>ای سپاه‌اشکن بخود نه با سپاه</p><p>امت وحدی یکی و صد هزار</p><p>بازگو ای بنده بازت را شکار</p><p>در محل قهر این رحمت ز چیست</p><p>اژدها را دست دادن راه کیست</p><h2><a id="poem-8058" href="https://ganjoor.net/moulavi/masnavi/daftar1/sh166">بخش ۱۶۶ - جواب گفتن امیر المؤمنین کی سبب افکندن شمشیر از دست چه بوده است  در آن حالت</a></h2>
<p>گفت من تیغ از پی حق می‌زنم</p><p>بندهٔ حقم نه مامور تنم</p><p>شیر حقم نیستم شیر هوا</p><p>فعل من بر دین من باشد گوا</p><p>ما رمیت اذ رمیتم در حراب</p><p>من چو تیغم وان زننده آفتاب</p><p>رخت خود را من ز ره بر داشتم</p><p>غیر حق را من عدم انگاشتم</p><p>سایه‌ای‌ام کدخداام آفتاب</p><p>حاجبم من نیستم او را حجاب</p><p>من چو تیغم پر گهرهای وصال</p><p>زنده گردانم نه کشته در قتال</p><p>خون نپوشد گوهر تیغ مرا</p><p>باد از جا کی برد میغ مرا</p><p>که نیم کوهم ز حلم و صبر و داد</p><p>کوه را کی در رباید تند باد</p><p>آنک از بادی رود از جا خسیست</p><p>زانک باد ناموافق خود بسیست</p><p>باد خشم و باد شهوت باد آز</p><p>برد او را که نبود اهل نماز</p><p>کوهم و هستی من بنیاد اوست</p><p>ور شوم چون کاه بادم یاد اوست</p><p>جز به باد او نجنبد میل من</p><p>نیست جز عشق احد سرخیل من</p><p>خشم بر شاهان شه و ما را غلام</p><p>خشم را هم بسته‌ام زیر لگام</p><p>تیغ حلمم گردن خشمم زدست</p><p>خشم حق بر من چو رحمت آمدست</p><p>غرق نورم گرچه سقفم شد خراب</p><p>روضه گشتم گرچه هستم بوتراب</p><p>چون در آمد علتی اندر غزا</p><p>تیغ را دیدم نهان کردن سزا</p><p>تا احب لله آید نام من</p><p>تا که ابغض لله آید کام من</p><p>تا که اعطا لله آید جود من</p><p>تا که امسک لله آید بود من</p><p>بخل من لله عطا لله و بس</p><p>جمله لله‌ام نیم من آن کس</p><p>وانچ لله می‌کنم تقلید نیست</p><p>نیست تخییل و گمان جز دید نیست</p><p>ز اجتهاد و از تحری رسته‌ام</p><p>آستین بر دامن حق بسته‌ام</p><p>گر همی‌پرم همی‌بینم مطار</p><p>ور همی‌گردم همی‌بینم مدار</p><p>ور کشم باری بدانم تا کجا</p><p>ماهم و خورشید پیشم پیشوا</p><p>بیش ازین با خلق گفتن روی نیست</p><p>بحر را گنجایی اندر جوی نیست</p><p>پست می‌گویم به اندازهٔ عقول</p><p>عیب نبود این بود کار رسول</p><p>از غرض حرم گواهی حر شنو</p><p>که گواهی بندگان نه ارزد دو جو</p><p>در شریعت مر گواهی بنده را</p><p>نیست قدری وقت دعوی و قضا</p><p>گر هزاران بنده باشندت گواه</p><p>بر نسنجد شرع ایشان را به کاه</p><p>بندهٔ شهوت بتر نزدیک حق</p><p>از غلام و بندگان مسترق</p><p>کین بیک لفظی شود از خواجه حر</p><p>وان زید شیرین میرد سخت مر</p><p>بندهٔ شهوت ندارد خود خلاص</p><p>جز به فضل ایزد و انعام خاص</p><p>در چهی افتاد کان را غور نیست</p><p>وان گناه اوست جبر و جور نیست</p><p>در چهی انداخت او خود را که من</p><p>درخور قعرش نمی‌یابم رسن</p><p>بس کنم گر این سخن افزون شود</p><p>خود جگر چه بود که خارا خون شود</p><p>این جگرها خون نشد نه از سختی است</p><p>غفلت و مشغولی و بدبختی است</p><p>خون شود روزی که خونش سود نیست</p><p>خون شو آن وقتی که خون مردود نیست</p><p>چون گواهی بندگان مقبول نیست</p><p>عدل او باشد که بندهٔ غول نیست</p><p>گشت ارسلناک شاهد در نذر</p><p>زانک بود از کون او حر بن حر</p><p>چونک حرم خشم کی بندد مرا</p><p>نیست اینجا جز صفات حق در آ</p><p>اندر آ کآزاد کردت فضل حق</p><p>زانک رحمت داشت بر خشمش سبق</p><p>اندر آ اکنون که رستی از خطر</p><p>سنگ بودی کیمیا کردت گهر</p><p>رسته‌ای از کفر و خارستان او</p><p>چون گلی بشکف به سروستان هو</p><p>تو منی و من توم ای محتشم</p><p>تو علی بودی علی را چون کشم</p><p>معصیت کردی به از هر طاعتی</p><p>آسمان پیموده‌ای در ساعتی</p><p>بس خجسته معصیت کان کرد مرد</p><p>نه ز خاری بر دمد اوراق ورد</p><p>نه گناه عمر و قصد رسول</p><p>می‌کشیدش تا بدرگاه قبول</p><p>نه بسحر ساحران فرعونشان</p><p>می‌کشید و گشت دولت عونشان</p><p>گر نبودی سحرشان و آن جحود</p><p>کی کشیدیشان به فرعون عنود</p><p>کی بدیدندی عصا و معجزات</p><p>معصیت طاعت شد ای قوم عصات</p><p>ناامیدی را خدا گردن زدست</p><p>چون گنه مانند طاعت آمدست</p><p>چون مبدل می‌کند او سیئات</p><p>طاعتی‌اش می‌کند رغم وشات</p><p>زین شود مرجوم شیطان رجیم</p><p>وز حسد او بطرقد گردد دو نیم</p><p>او بکوشد تا گناهی پرورد</p><p>زان گنه ما را به چاهی آورد</p><p>چون ببیند کان گنه شد طاعتی</p><p>گردد او را نامبارک ساعتی</p><p>اندر آ من در گشادم مر ترا</p><p>تف زدی و تحفه دادم مر ترا</p><p>مر جفاگر را چنینها می‌دهم</p><p>پیش پای چپ چه سان سر می‌نهم</p><p>پس وفاگر را چه بخشم تو بدان</p><p>گنجها و ملکهای جاودان</p><h2><a id="poem-8059" href="https://ganjoor.net/moulavi/masnavi/daftar1/sh167">بخش ۱۶۷ - گفتن پیغامبر صلی الله علیه و سلم به گوش رکابدار امیرالمؤمنین علی کرم الله  وجهه کی کشتن علی بر دست تو خواهد بودن خبرت کردم</a></h2>
<p>من چنان مردم که بر خونی خویش</p><p>نوش لطف من نشد در قهر نیش</p><p>گفت پیغامبر به گوش چاکرم</p><p>کو برد روزی ز گردن این سرم</p><p>کرد آگه آن رسول از وحی دوست</p><p>که هلاکم عاقبت بر دست اوست</p><p>او همی‌گوید بکش پیشین مرا</p><p>تا نیاید از من این منکر خطا</p><p>من همی‌گویم چو مرگ من ز تست</p><p>با قضا من چون توانم حیله جست</p><p>او همی‌افتد به پیشم کای کریم</p><p>مر مرا کن از برای حق دو نیم</p><p>تا نه آید بر من این انجام بد</p><p>تا نسوزد جان من بر جان خود</p><p>من همی گویم برو جف القلم</p><p>زان قلم بس سرنگون گردد علم</p><p>هیچ بغضی نیست در جانم ز تو</p><p>زانک این را من نمی‌دانم ز تو</p><p>آلت حقی تو فاعل دست حق</p><p>چون زنم بر آلت حق طعن و دق</p><p>گفت او پس آن قصاص از بهر چیست</p><p>گفت هم از حق و آن سر خفیست</p><p>گر کند بر فعل خود او اعتراض</p><p>ز اعتراض خود برویاند ریاض</p><p>اعتراض او را رسد بر فعل خود</p><p>زانک در قهرست و در لطف او احد</p><p>اندرین شهر حوادث میر اوست</p><p>در ممالک مالک تدبیر اوست</p><p>آلت خود را اگر او بشکند</p><p>آن شکسته گشته را نیکو کند</p><p>رمز ننسخ آیة او ننسها</p><p>نات خیرا در عقب می‌دان مها</p><p>هر شریعت را که حق منسوخ کرد</p><p>او گیا برد و عوض آورد ورد</p><p>شب کند منسوخ شغل روز را</p><p>بین جمادی خرد افروز را</p><p>باز شب منسوخ شد از نور روز</p><p>تا جمادی سوخت زان آتش‌فروز</p><p>گرچه ظلمت آمد آن نوم و سبات</p><p>نه درون ظلمتست آب حیات</p><p>نه در آن ظلمت خردها تازه شد</p><p>سکته‌ای سرمایهٔ آوازه شد</p><p>که ز ضدها ضدها آمد پدید</p><p>در سویدا روشنایی آفرید</p><p>جنگ پیغامبر مدار صلح شد</p><p>صلح این آخر زمان زان جنگ بد</p><p>صد هزاران سر برید آن دلستان</p><p>تا امان یابد سر اهل جهان</p><p>باغبان زان می‌برد شاخ مضر</p><p>تا بیابد نخل قامتها و بر</p><p>می‌کند از باغ دانا آن حشیش</p><p>تا نماید باغ و میوه خرمیش</p><p>می‌کند دندان بد را آن طبیب</p><p>تا رهد از درد و بیماری حبیب</p><p>پس زیادتها درون نقصهاست</p><p>مر شهیدان را حیات اندر فناست</p><p>چون بریده گشت حلق رزق‌خوار</p><p>یرزقون فرحین شد گوار</p><p>حلق حیوان چون بریده شد بعدل</p><p>حلق انسان رست و افزونید فضل</p><p>حلق انسان چون ببرد هین ببین</p><p>تا چه زاید کن قیاس آن برین</p><p>حلق ثالث زاید و تیمار او</p><p>شربت حق باشد و انوار او</p><p>حلق ببریده خورد شربت ولی</p><p>حلق از لا رسته مرده در بلی</p><p>بس کن ای دون‌همت کوته‌بنان</p><p>تا کیت باشد حیات جان به نان</p><p>زان نداری میوه‌ای مانند بید</p><p>کآبرو بردی پی نان سپید</p><p>گر ندارد صبر زین نان جان حس</p><p>کیمیا را گیر و زر گردان تو مس</p><p>جامه‌شویی کرد خواهی ای فلان</p><p>رو مگردان از محلهٔ گازران</p><p>گرچه نان بشکست مر روزهٔ ترا</p><p>در شکسته‌بند پیچ و برتر آ</p><p>چون شکسته‌بند آمد دست او</p><p>پس رفو باشد یقین اشکست او</p><p>گر تو آن را بشکنی گوید بیا</p><p>تو درستش کن نداری دست و پا</p><p>پس شکستن حق او باشد که او</p><p>مر شکسته گشته را داند رفو</p><p>آنک داند دوخت او داند درید</p><p>هر چه را بفروخت نیکوتر خرید</p><p>خانه را ویران کند زیر و زبر</p><p>پس بیک ساعت کند معمورتر</p><p>گر یکی سر را ببرد از بدن</p><p>صد هزاران سر بر آرد در زمن</p><p>گر نفرمودی قصاصی بر جنات</p><p>یا نگفتی فی القصاص آمد حیات</p><p>خود که را زهره بدی تا او ز خود</p><p>بر اسیر حکم حق تیغی زند</p><p>زانک داند هر که چشمش را گشود</p><p>کان کشنده سخرهٔ تقدیر بود</p><p>هر که را آن حکم بر سر آمدی</p><p>بر سر فرزند هم تیغی زدی</p><p>رو بترس و طعنه کم زن بر بدان</p><p>پیش دام حکم عجز خود بدان</p><h2><a id="poem-8060" href="https://ganjoor.net/moulavi/masnavi/daftar1/sh168">بخش ۱۶۸ - تعجب کردن آدم علیه‌السلام از ضلالت  ابلیس لعین و عجب آوردن</a></h2>
<p>چشم آدم بر بلیسی کو شقی‌ست</p><p>از حقارت وز زیافت بنگریست</p><p>خویش‌بینی کرد و آمد خودگزین</p><p>خنده زد بر کار ابلیس لعین</p><p>بانگ بر زد غیرت حق کای صفی</p><p>تو نمی‌دانی ز اسرار خفی</p><p>پوستین را بازگونه گر کند</p><p>کوه را از بیخ و از بن برکند</p><p>پردهٔ صد آدم آن دم بر درد</p><p>صد بلیس نو مسلمان آورد</p><p>گفت آدم توبه کردم زین نظر</p><p>این چنین گستاخ نندیشم دگر</p><p>یا غیاث المستغیثین اهدنا</p><p>لا افتخار بالعلوم و الغنی</p><p>لا تزغ قلبا هدیت بالکرم</p><p>واصرف السؤ الذی خط القلم</p><p>بگذران از جان ما سؤ القضا</p><p>وامبر ما را ز اخوان صفا</p><p>تلخ‌تر از فرقت تو هیچ نیست</p><p>بی پناهت غیر پیچاپیچ نیست</p><p>رخت ما هم رخت ما را راه‌زن</p><p>جسم ما مر جان ما را جامه کن</p><p>دست ما چون پای ما را می‌خورد</p><p>بی امان تو کسی جان چون برد</p><p>ور برد جان زین خطرهای عظیم</p><p>برده باشد مایهٔ ادبار و بیم</p><p>زانک جان چون واصل جانان نبود</p><p>تا ابد با خویش کورست و کبود</p><p>چون تو ندهی راه جان خود برده گیر</p><p>جان که بی تو زنده باشد مرده گیر</p><p>گر تو طعنه می‌زنی بر بندگان</p><p>مر ترا آن می‌رسد ای کامران</p><p>ور تو ماه و مهر را گویی جفا</p><p>ور تو قد سرو را گویی دوتا</p><p>ور تو چرخ و عرش را خوانی حقیر</p><p>ور تو کان و بحر را گویی فقیر</p><p>آن بنسبت با کمال تو رواست</p><p>ملک اکمال فناها مر تراست</p><p>که تو پاکی از خطر وز نیستی</p><p>نیستان را موجد و مغنیستی</p><p>آنک رویانید داند سوختن</p><p>زانک چون بدرید داند دوختن</p><p>می‌بسوزد هر خزان مر باغ را</p><p>باز رویاند گل صباغ را</p><p>کای بسوزیده برون آ تازه شو</p><p>بار دیگر خوب و خوب‌آوازه شو</p><p>چشم نرگس کور شد بازش بساخت</p><p>حلق نی ببرید و بازش خود نواخت</p><p>ما چو مصنوعیم و صانع نیستیم</p><p>جز زبون و جز که قانع نیستیم</p><p>ما همه نفسی و نفسی می‌زنیم</p><p>گر نخواهی ما همه آهرمنیم</p><p>زان ز آهرمن رهیدستیم ما</p><p>که خریدی جان ما را از عمی</p><p>تو عصاکش هر کرا که زندگیست</p><p>بی عصا و بی عصاکش کور چیست</p><p>غیر تو هر چه خوشست و ناخوشست</p><p>آدمی سوزست و عین آتشست</p><p>هر که را آتش پناه و پشت شد</p><p>هم مجوسی گشت و هم زردشت شد</p><p>کل شیء ما خلا الله باطل</p><p>ان فضل الله غیم هاطل</p><h2><a id="poem-8061" href="https://ganjoor.net/moulavi/masnavi/daftar1/sh169">بخش ۱۶۹ - بازگشتن به حکایت علی کرم الله وجهه و مسامحت کردن او با خونی خویش</a></h2>
<p>باز رو سوی علی و خونیش</p><p>وان کرم با خونی و افزونیش</p><p>گفت دشمن را همی‌بینم به چشم</p><p>روز و شب بر وی ندارم هیچ خشم</p><p>زانک مرگم همچو من خوش آمدست</p><p>مرگ من در بعث چنگ اندر زدست</p><p>مرگ بی مرگی بود ما را حلال</p><p>برگ بی برگی بود ما را نوال</p><p>ظاهرش مرگ و به باطن زندگی</p><p>ظاهرش ابتر نهان پایندگی</p><p>در رحم زادن جنین را رفتنست</p><p>در جهان او را ز نو بشکفتنست</p><p>چون مرا سوی اجل عشق و هواست</p><p>نهی لا تلقوا بایدیکم مراست</p><p>زانک نهی از دانهٔ شیرین بود</p><p>تلخ را خود نهی حاجت کی شود</p><p>دانه‌ای کش تلخ باشد مغز و پوست</p><p>تلخی و مکروهیش خود نهی اوست</p><p>دانهٔ مردن مرا شیرین شدست</p><p>بل هم احیاء پی من آمدست</p><p>اقتلونی یا ثقاتی لائما</p><p>ان فی قتلی حیاتی دائما</p><p>ان فی موتی حیاتی یا فتی</p><p>کم افارق موطنی حتی متی</p><p>فرقتی لو لم تکن فی ذا السکون</p><p>لم یقل انا الیه راجعون</p><p>راجع آن باشد که باز آید به شهر</p><p>سوی وحدت آید از تفریق دهر</p><h2><a id="poem-8062" href="https://ganjoor.net/moulavi/masnavi/daftar1/sh170">بخش ۱۷۰ - افتادن رکابدار هر باری پیش امیر المؤمنین علی کرم الله وجهه کی ای امیر المؤمنین مرا بکش و ازین قضا برهان</a></h2>
<p>باز آمد کای علی زودم بکش</p><p>تا نبینم آن دم و وقت ترش</p><p>من حلالت می‌کنم خونم بریز</p><p>تا نبیند چشم من آن رستخیز</p><p>گفتم ار هر ذره‌ای خونی شود</p><p>خنجر اندر کف به قصد تو رود</p><p>یک سر مو از تو نتواند برید</p><p>چون قلم بر تو چنان خطی کشید</p><p>لیک بی غم شو شفیع تو منم</p><p>خواجهٔ روحم نه مملوک تنم</p><p>پیش من این تن ندارد قیمتی</p><p>بی تن خویشم فتی ابن الفتی</p><p>خنجر و شمشیر شد ریحان من</p><p>مرگ من شد بزم و نرگسدان من</p><p>آنک او تن را بدین سان پی کند</p><p>حرص میری و خلافت کی کند</p><p>زان به ظاهر کو شد اندر جاه و حکم</p><p>تا امیران را نماید راه و حکم</p><p>تا امیری را دهد جانی دگر</p><p>تا دهد نخل خلافت را ثمر</p><h2><a id="poem-8063" href="https://ganjoor.net/moulavi/masnavi/daftar1/sh171">بخش ۱۷۱ - بیان آنک فتح طلبیدن مصطفی صلی الله علیه و سلم مکه را و غیر مکه را جهت دوستی ملک دنیا نبود چون فرموده است الدنیا جیفة بلک بامر بود</a></h2>
<p>جهد پیغامبر بفتح مکه هم</p><p>کی بود در حب دنیا متهم</p><p>آنک او از مخزن هفت آسمان</p><p>چشم و دل بر بست روز امتحان</p><p>از پی نظارهٔ او حور و جان</p><p>پر شده آفاق هر هفت آسمان</p><p>خویشتن آراسته از بهر او</p><p>خود ورا پروای غیر دوست کو</p><p>آنچنان پر گشته از اجلال حق</p><p>که درو هم ره نیابد آل حق</p><p>لا یسع فینا نبی مرسل</p><p>والملک و الروح ایضا فاعقلوا</p><p>گفت ما زاغیم همچون زاغ نه</p><p>مست صباغیم مست باغ نه</p><p>چونک مخزنهای افلاک و عقول</p><p>چون خسی آمد بر چشم رسول</p><p>پس چه باشد مکه و شام و عراق</p><p>که نماید او نبرد و اشتیاق</p><p>آن گمان بر وی ضمیر بد کند</p><p>کو قیاس از جهل و حرص خود کند</p><p>آبگینهٔ زرد چون سازی نقاب</p><p>زرد بینی جمله نور آفتاب</p><p>بشکن آن شیشهٔ کبود و زرد را</p><p>تا شناسی گرد را و مرد را</p><p>گرد فارس گرد سر افراشته</p><p>گرد را تو مرد حق پنداشته</p><p>گرد دید ابلیس و گفت این فرع طین</p><p>چون فزاید بر من آتش‌جبین</p><p>تا تو می‌بینی عزیزان را بشر</p><p>دانک میراث بلیسست آن نظر</p><p>گر نه فرزندی بلیسی ای عنید</p><p>پس به تو میراث آن سگ چون رسید</p><p>من نیم سگ شیر حقم حق‌پرست</p><p>شیر حق آنست کز صورت برست</p><p>شیر دنیا جوید اشکاری و برگ</p><p>شیر مولی جوید آزادی و مرگ</p><p>چونک اندر مرگ بیند صد وجود</p><p>همچو پروانه بسوزاند وجود</p><p>شد هوای مرگ طوق صادقان</p><p>که جهودان را بد این دم امتحان</p><p>در نبی فرمود کای قوم یهود</p><p>صادقان را مرگ باشد گنج و سود</p><p>همچنانک آرزوی سود هست</p><p>آرزوی مرگ بردن زان بهست</p><p>ای جهودان بهر ناموس کسان</p><p>بگذرانید این تمنا بر زبان</p><p>یک جهودی این قدر زهره نداشت</p><p>چون محمد این علم را بر فراشت</p><p>گفت اگر رانید این را بر زبان</p><p>یک یهودی خود نماند در جهان</p><p>پس یهودان مال بردند و خراج</p><p>که مکن رسوا تو ما را ای سراج</p><p>این سخن را نیست پایانی پدید</p><p>دست با من ده چو چشمت دوست دید</p><h2><a id="poem-8064" href="https://ganjoor.net/moulavi/masnavi/daftar1/sh172">بخش ۱۷۲ - گفتن امیر المؤمنین علی کرم الله وجهه با قرین خود کی چون خدو انداختی در روی من نفس من جنبید و اخلاص عمل نماند مانع کشتن تو آن شد</a></h2>
<p>گفت امیر المؤمنین با آن جوان</p><p>که به هنگام نبرد ای پهلوان</p><p>چون خدو انداختی در روی من</p><p>نفس جنبید و تبه شد خوی من</p><p>نیم بهر حق شد و نیمی هوا</p><p>شرکت اندر کار حق نبود روا</p><p>تو نگاریدهٔ کف مولیستی</p><p>آن حقی کردهٔ من نیستی</p><p>نقش حق را هم به امر حق شکن</p><p>بر زجاجهٔ دوست سنگ دوست زن</p><p>گبر این بشنید و نوری شد پدید</p><p>در دل او تا که زناری برید</p><p>گفت من تخم جفا می‌کاشتم</p><p>من ترا نوعی دگر پنداشتم</p><p>تو ترازوی احدخو بوده‌ای</p><p>بل زبانهٔ هر ترازو بوده‌ای</p><p>تو تبار و اصل و خویشم بوده‌ای</p><p>تو فروغ شمع کیشم بوده‌ای</p><p>من غلام آن چراغ چشم‌جو</p><p>که چراغت روشنی پذرفت ازو</p><p>من غلام موج آن دریای نور</p><p>که چنین گوهر بر آرد در ظهور</p><p>عرضه کن بر من شهادت را که من</p><p>مر ترا دیدم سرافراز زمن</p><p>قرب پنجه کس ز خویش و قوم او</p><p>عاشقانه سوی دین کردند رو</p><p>او به تیغ حلم چندین حلق را</p><p>وا خرید از تیغ و چندین خلق را</p><p>تیغ حلم از تیغ آهن تیزتر</p><p>بل ز صد لشکر ظفر انگیزتر</p><p>ای دریغا لقمه‌ای دو خورده شد</p><p>جوشش فکرت از آن افسرده شد</p><p>گندمی خورشید آدم را کسوف</p><p>چون ذنب شعشاع بدری را خسوف</p><p>اینت لطف دل که از یک مشت گل</p><p>ماه او چون می‌شود پروین‌گسل</p><p>نان چو معنی بود خوردش سود بود</p><p>چونک صورت گشت انگیزد جحود</p><p>همچو خار سبز کاشتر می‌خورد</p><p>زان خورش صد نفع و لذت می‌برد</p><p>چونک آن سبزیش رفت و خشک گشت</p><p>چون همان را می‌خورد اشتر ز دشت</p><p>می‌دراند کام و لنجش ای دریغ</p><p>کانچنان ورد مربی گشت تیغ</p><p>نان چو معنی بود بود آن خار سبز</p><p>چونک صورت شد کنون خشکست و گبز</p><p>تو بدان عادت که او را پیش ازین</p><p>خورده بودی ای وجود نازنین</p><p>بر همان بو می‌خوری این خشک را</p><p>بعد از آن کامیخت معنی با ثری</p><p>گشت خاک‌آمیز و خشک و گوشت‌بر</p><p>زان گیاه اکنون بپرهیز ای شتر</p><p>سخت خاک‌آلود می‌آید سخن</p><p>آب تیره شد سر چه بند کن</p><p>تا خدایش باز صاف و خوش کند</p><p>او که تیره کرد هم صافش کند</p><p>صبر آرد آرزو را نه شتاب</p><p>صبر کن والله اعلم بالصواب</p>
</body></html>