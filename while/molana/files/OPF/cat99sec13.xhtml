<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3194" href="https://ganjoor.net/moulavi/shams/ghazalsh/sh570">غزل شمارهٔ ۵۷۰</a></h2>
<p>بهار آمد بهار آمد بهار خوش عذار آمد</p><p>خوش و سرسبز شد عالم اوان لاله زار آمد</p><p>ز سوسن بشنو ای ریحان که سوسن صد زبان دارد</p><p>به دشت آب و گل بنگر که پرنقش و نگار آمد</p><p>گل از نسرین همی‌پرسد که چون بودی در این غربت</p><p>همی‌گوید خوشم زیرا خوشی‌ها زان دیار آمد</p><p>سمن با سرو می‌گوید که مستانه همی‌رقصی</p><p>به گوشش سرو می‌گوید که یار بردبار آمد</p><p>بنفشه پیش نیلوفر درآمد که مبارک باد</p><p>که زردی رفت و خشکی رفت و عمر پایدار آمد</p><p>همی‌زد چشمک آن نرگس به سوی گل که خندانی</p><p>بدو گفتا که خندانم که یار اندر کنار آمد</p><p>صنوبر گفت راه سخت آسان شد به فضل حق</p><p>که هر برگی به ره بری چو تیغ آبدار آمد</p><p>ز ترکستان آن دنیا بنه ترکان زیبارو</p><p>به هندستان آب و گل به امر شهریار آمد</p><p>ببین کان لکلک گویا برآمد بر سر منبر</p><p>که ای یاران آن کاره صلا که وقت کار آمد</p><h2><a id="poem-3195" href="https://ganjoor.net/moulavi/shams/ghazalsh/sh571">غزل شمارهٔ ۵۷۱</a></h2>
<p>بیا کامشب به جان بخشی به زلف یار می‌ماند</p><p>جمال ماه نورافشان بدان رخسار می‌ماند</p><p>به گرد چرخ استاره چو مشتاقان آواره</p><p>که از سوز دل ایشان خرد از کار می‌ماند</p><p>سقای روح یک باده ز جام غیب درداده</p><p>ببین تا کیست افتاده و کی بیدار می‌ماند</p><p>به شب نالان و بیداران نیابی جز که بیماران</p><p>و من گر هم نمی‌نالم دلم بیمار می‌ماند</p><p>در این دریای بی‌مونس دلا می‌نال چون یونس</p><p>نهنگ شب در این دریا به مردم خوار می‌ماند</p><p>بدان سان می‌خورد ما را ز خاص و عام اندر شب</p><p>نه دکان و نه سودا و نه این بازار می‌ماند</p><p>چه شد ناصر عبادالله چه شد حافظ بلادالله</p><p>ببین جز مبدع جان‌ها اگر دیار می‌ماند</p><p>فلک بازار کیوانست در او استاره گردان است</p><p>شب ما روز ایشانست که بی‌اغیار می‌ماند</p><p>جز این چرخ و زمین در جان عجب چرخیست و بازاری</p><p>ولیک از غیرت آن بازار در اسرار می‌ماند</p><h2><a id="poem-3196" href="https://ganjoor.net/moulavi/shams/ghazalsh/sh572">غزل شمارهٔ ۵۷۲</a></h2>
<p>ورای پرده جانت دلا خلقان پنهانند</p><p>ز زخم تیغ فردیت همه جانند و بی‌جانند</p><p>تو از نقصان و از بیشی نگویی چند اندیشی</p><p>درآ در دین بی‌خویشی که بس بی‌خویش خویشانند</p><p>چه دریاها که می‌نوشند چو دریاها همی‌جوشند</p><p>اگر چه خود که خاموشند دانااند و می‌دانند</p><p>در آن دریای پرمرجان یکی قومند همچون جان</p><p>ورای گنبد گردان براق جان همی‌رانند</p><p>ایا درویش باتمکین سبک دل گرد زوتر هین</p><p>میان بزم مردان شین که ایشان جمله رندانند</p><p>ملوکانند درویشان ز مستی جمله بی‌خویشان</p><p>اگر چه خاکیند ایشان ولیکن شاه و سلطانند</p><p>ز گنج عشق زر ریزند غلام شمس تبریزند</p><p>و کان لعل و یاقوتند و در کان جان ارکانند</p><h2><a id="poem-3197" href="https://ganjoor.net/moulavi/shams/ghazalsh/sh573">غزل شمارهٔ ۵۷۳</a></h2>
<p>برآمد بر شجر طوطی که تا خطبه شکر گوید</p><p>به بلبل کرد اشارت گل که تا اشعار برگوید</p><p>به سرو سبز وحی آمد که تا جانش بود در تن</p><p>میان بندد به خدمت روز و شب‌ها این سمر گوید</p><p>همه تسبیح گویانند اگر ماهست اگر ماهی</p><p>ولیکن عقل استادست او مشروحتر گوید</p><p>درآید سنگ در گریه درآید چرخ در کدیه</p><p>ز عرش آید دو صد هدیه چو او درس نظر گوید</p><p>هزاران سیمبر بینی گشاییده بر او سینه</p><p>چو آن عنبرفشان قصه نسیم آن سحر گوید</p><p>که را ماند دل آن لحظه که آن جان شرح دل گوید</p><p>که را ماند خبر از خود در آن دم کو خبر گوید</p><p>حدیث عشق جان گوید حدیث ره روان گوید</p><p>حدیث سکر سر گوید حدیث خون جگر گوید</p><h2><a id="poem-3198" href="https://ganjoor.net/moulavi/shams/ghazalsh/sh574">غزل شمارهٔ ۵۷۴</a></h2>
<p>مرا عاشق چنان باید که هر باری که برخیزد</p><p>قیامت‌های پرآتش ز هر سویی برانگیزد</p><p>دلی خواهیم چون دوزخ که دوزخ را فروسوزد</p><p>دو صد دریا بشوراند ز موج بحر نگریزد</p><p>ملک‌ها را چه مندیلی به دست خویش درپیچد</p><p>چراغ لایزالی را چو قندیلی درآویزد</p><p>چو شیری سوی جنگ آید دل او چون نهنگ آید</p><p>بجز خود هیچ نگذارد و با خود نیز بستیزد</p><p>چو هفت صد پرده دل را به نور خود بدراند</p><p>ز عرشش این ندا آید بنامیزد بنامیزد</p><p>چو او از هفتمین دریا به کوه قاف رو آرد</p><p>از آن دریا چه گوهرها کنار خاک درریزد</p><h2><a id="poem-3199" href="https://ganjoor.net/moulavi/shams/ghazalsh/sh575">غزل شمارهٔ ۵۷۵</a></h2>
<p>ایا سر کرده از جانم تو را خانه کجا باشد</p><p>الا ای ماه تابانم تو را خانه کجا باشد</p><p>الا ای قادر قاهر ز تن پنهان به دل ظاهر</p><p>زهی پیدای پنهانم تو را خانه کجا باشد</p><p>تو گویی خانه خاقان بود دل‌های مشتاقان</p><p>مرا دل نیست ای جانم تو را خانه کجا باشد</p><p>بود مه سایه را دایه به مه چون می‌رسد سایه</p><p>بگو ای مه نمی‌دانم تو را خانه کجا باشد</p><p>نشان ماه می‌دیدم به صد خانه بگردیدم</p><p>از این تفتیش برهانم تو را خانه کجا باشد</p><h2><a id="poem-3200" href="https://ganjoor.net/moulavi/shams/ghazalsh/sh576">غزل شمارهٔ ۵۷۶</a></h2>
<p>دل من چون صدف باشد خیال دوست در باشد</p><p>کنون من هم نمی‌گنجم کز او این خانه پر باشد</p><p>ز شیرینی حدیثش شب شکافیدست جان را لب</p><p>عجب دارم که می‌گوید حدیث حق مر باشد</p><p>غذاها از برون آید غذای عاشق از باطن</p><p>برآرد از خود و خاید که عاق چون شتر باشد</p><p>سبک رو همچو پریان شو ز جسم خویش عریان شو</p><p>مسلم نیست عریانی مر آن کس را که عر باشد</p><p>صلاح الدین به صید آمد همه شیران بود صیدش</p><p>غلام او کسی باشد که از دو کون حر باشد</p><h2><a id="poem-3201" href="https://ganjoor.net/moulavi/shams/ghazalsh/sh577">غزل شمارهٔ ۵۷۷</a></h2>
<p>چو برقی می‌جهد چیزی عجب آن دلستان باشد</p><p>از آن گوشه چه می‌تابد عجب آن لعل کان باشد</p><p>چیست از دور آن گوهر عجب ماهست یا اختر</p><p>که چون قندیل نورانی معلق ز آسمان باشد</p><p>عجب قندیل جان باشد درفش کاویان باشد</p><p>عجب آن شمع جان باشد که نورش بی‌کران باشد</p><p>گر از وی درفشان گردی ز نورش بی‌نشان گردی</p><p>نگه دار این نشانی را میان ما نشان باشد</p><p>ایا ای دل برآور سر که چشم توست روشنتر</p><p>بمال آن چشم و خوش بنگر که بینی هر چه آن باشد</p><p>چو دیدی تاب و فر او فنا شو زیر پر او</p><p>ازیرا بیضه مقبل به زیر ماکیان باشد</p><p>چو ما اندر میان آییم او از ما کران گیرد</p><p>چو ما از خود کران گیریم او اندر میان باشد</p><p>نماید ساکن و جنبان نه جنبانست و نه ساکن</p><p>نماید در مکان لیکن حقیقت بی‌مکان باشد</p><p>چو آبی را بجنبانی میان نور عکس او</p><p>بجنبد از لگن بینی و آن از آسمان باشد</p><p>نه آن باشد نه این باشد صلاح الحق و دین باشد</p><p>اگر همدم امین باشد بگویم کان فلان باشد</p><h2><a id="poem-3202" href="https://ganjoor.net/moulavi/shams/ghazalsh/sh578">غزل شمارهٔ ۵۷۸</a></h2>
<p>مرا عهدیست با شادی که شادی آن من باشد</p><p>مرا قولیست با جانان که جانان جان من باشد</p><p>به خط خویشتن فرمان به دستم داد آن سلطان</p><p>که تا تختست و تا بختست او سلطان من باشد</p><p>اگر هشیار اگر مستم نگیرد غیر او دستم</p><p>وگر من دست خود خستم همو درمان من باشد</p><p>چه زَهره دارد اندیشه که گِرد شهر من گردد</p><p>که قصد مُلک من دارد چو او خاقان من باشد</p><p>نبیند روی من زردی به اقبال لب لعلش</p><p>بمیرد پیش من رُستم چو او دَستان من باشد</p><p>بِدَرَم زَهره زُهره خراشم ماه را چهره</p><p>بَرَم از آسمان مُهره چو او کیوان من باشد</p><p>بِدَرَم جُبه مَه را بریزم ساغر شَه را</p><p>وگر خواهند تاوانم همو تاوان من باشد</p><p>چراغ چرخ گردونم چو اِجری خوار خورشیدم</p><p>امیر گوی و چوگانم چو دل میدان من باشد</p><p>منم مصر و شکرخانه چو یوسف در بَرَم گیرم</p><p>چه جویم ملک کنعان را چو او کنعان من باشد</p><p>زهی حاضر زهی ناظر زهی حافظ زهی ناصر</p><p>زهی الزام هر منکر چو او برهان من باشد</p><p>یکی جانیست در عالم که ننگش آید از صورت</p><p>بپوشد صورت انسان ولی انسان من باشد</p><p>سر ما هست و من مجنون مجنبانید زنجیرم</p><p>مرا هر دم سر مه شد چو مه بر خوان من باشد</p><p>سخن بخش زبان من چو باشد شمس تبریزی</p><p>تو خامُش تا زبان‌ها خود چو دل جنبان من باشد</p><h2><a id="poem-3203" href="https://ganjoor.net/moulavi/shams/ghazalsh/sh579">غزل شمارهٔ ۵۷۹</a></h2>
<p>دگرباره سر مستان ز مستی در سجود آمد</p><p>مگر آن مطرب جان‌ها ز پرده در سرود آمد</p><p>سراندازان و جانبازان دگرباره بشوریدند</p><p>وجود اندر فنا رفت و فنا اندر وجود آمد</p><p>دگرباره جهان پر شد ز بانگ صور اسرافیل</p><p>امین غیب پیدا شد که جان را زاد و بود آمد</p><p>ببین اجزای خاکی را که جان تازه پذرفتند</p><p>همه خاکیش پاکی شد زیان‌ها جمله سود آمد</p><p>ندارد رنگ آن عالم ولیک از تابه دیده</p><p>چو نور از جان رنگ آمیز این سرخ و کبود آمد</p><p>نصیب تن از این رنگست نصیب جان از این لذت</p><p>ازیرا ز آتش مطبخ نصیب دیگ دود آمد</p><p>بسوز ای دل که تا خامی نیاید بوی دل از تو</p><p>کجا دیدی که بی‌آتش کسی را بوی عود آمد</p><p>همیشه بوی با عودست نه رفت از عود و نه آمد</p><p>یکی گوید که دیر آمد یکی گوید که زود آمد</p><p>ز صف نگریخت شاهنشه ولی خود و زره پرده‌ست</p><p>حجاب روی چون ماهش ز زخم خلق خود آمد</p><h2><a id="poem-3204" href="https://ganjoor.net/moulavi/shams/ghazalsh/sh580">غزل شمارهٔ ۵۸۰</a></h2>
<p>صلا یا ایها العشاق کان مه رو نگار آمد</p><p>میان بندید عشرت را که یار اندر کنار آمد</p><p>بشارت می پرستان را که کار افتاد مستان را</p><p>که بزم روح گستردند و باده بی‌خمار آمد</p><p>قیامت در قیامت بین نگار سروقامت بین</p><p>کز او عالم بهشتی شد هزاران نوبهار آمد</p><p>چو او آب حیات آمد چرا آتش برانگیزد</p><p>چو او باشد قرار جان چرا جان بی‌قرار آمد</p><p>درآ ساقی دگرباره بکن عشاق را چاره</p><p>که آهوچشم خون خواره چو شیر اندر شکار آمد</p><p>چو کار جان به جان آمد ندای الامان آمد</p><p>که لشکرهای عشق او به دروازه حصار آمد</p><p>رود جان بداندیشش به شمشیر و کفن پیشش</p><p>که هرک از عشق برگردد به آخر شرمسار آمد</p><p>نه اول ماند و نی آخر مرا در عشق آن فاخر</p><p>که عاشق همچو نی آمد و عشق او چو نار آمد</p><p>اگر چه لطف شمس الدین تبریزی گذر دارد</p><p>ز باد و آب و خاک و نار جان هر چهار آمد</p><h2><a id="poem-3205" href="https://ganjoor.net/moulavi/shams/ghazalsh/sh581">غزل شمارهٔ ۵۸۱</a></h2>
<p>مه دی رفت و بهمن هم بیا که نوبهار آمد</p><p>زمین سرسبز و خرم شد زمان لاله زار آمد</p><p>درختان بین که چون مستان همه گیجند و سرجنبان</p><p>صبا برخواند افسونی که گلشن بی‌قرار آمد</p><p>سمن را گفت نیلوفر که پیچاپیچ من بنگر</p><p>چمن را گفت اشکوفه که فضل کردگار آمد</p><p>بنفشه در رکوع آمد چو سنبل در خشوع آمد</p><p>چو نرگس چشمکش می‌زد که وقت اعتبار آمد</p><p>چه گفت آن بید سرجنبان که از مستی سبک سر شد</p><p>چه دید آن سرو خوش قامت که رفت و پایدار آمد</p><p>قلم بگرفته نقاشان که جانم مست کف‌هاشان</p><p>که تصویرات زیباشان جمال شاخسار آمد</p><p>هزاران مرغ شیرین پر نشسته بر سر منبر</p><p>ثنا و حمد می‌خواند که وقت انتشار آمد</p><p>چو گوید مرغ جان یاهو بگوید فاخته کوکو</p><p>بگوید چون نبردی بو نصیبت انتظار آمد</p><p>بفرمودند گل‌ها را که بنمایید دل‌ها را</p><p>نشاید دل نهان کردن چو جلوه یار غار آمد</p><p>به بلبل گفت گل بنگر به سوی سوسن اخضر</p><p>که گر چه صد زبان دارد صبور و رازدار آمد</p><p>جوابش داد بلبل رو به کشف راز من بگرو</p><p>که این عشقی که من دارم چو تو بی‌زینهار آمد</p><p>چنار آورد رو در رز که ای ساجد قیامی کن</p><p>جوابش داد کاین سجده مرا بی‌اختیار آمد</p><p>منم حامل از آن شربت که بر مستان زند ضربت</p><p>مرا باطن چو نار آمد تو را ظاهر چنان آمد</p><p>برآمد زعفران فرخ نشان عاشقان بر رخ</p><p>بر او بخشود و گل گفت اه که این مسکین چه زار آمد</p><p>رسید این ماجرای او به سیب لعل خندان رو</p><p>به گل گفت او نمی‌داند که دلبر بردبار آمد</p><p>چو سیب آورد این دعوی که نیکو ظنم از مولی</p><p>برای امتحان آن ز هر سو سنگسار آمد</p><p>کسی سنگ اندر او بندد چو صادق بود می‌خندد</p><p>چرا شیرین نخندد خوش کش از خسرو نثار آمد</p><p>کلوخ انداز خوبان را برای خواندن باشد</p><p>جفای دوستان با هم نه از بهر نفار آمد</p><p>زلیخا گر درید آن دم گریبان و زه یوسف</p><p>پی تجمیش و بازی دان که کشاف سرار آمد</p><p>خورد سنگ و فروناید که من آویخته شادم</p><p>که این تشریف آویزش مرا منصوروار آمد</p><p>که من منصورم آویزان ز شاخ دار الرحمان</p><p>مرا دور از لب زشتان چنین بوس و کنار آمد</p><p>هلا ختم است بر بوسه نهان کن دل چو سنبوسه</p><p>درون سینه زن پنهان دمی که بی‌شمار آمد</p><h2><a id="poem-3206" href="https://ganjoor.net/moulavi/shams/ghazalsh/sh582">غزل شمارهٔ ۵۸۲</a></h2>
<p>اگر خواب آیدم امشب سزای ریش خود بیند</p><p>به جای مفرش و بالی همه مشت و لگد بیند</p><p>ازیرا خواب کژ بیند که آیینه خیالست او</p><p>که معلوم‌ست تعبیرش اگر او نیک و بد بیند</p><p>خصوصا اندر این مجلس که امشب در نمی‌گنجد</p><p>دو چشم عقل پایان بین که صدساله رصد بیند</p><p>شب قدرست وصل او شب قبرست هجر او</p><p>شب قبر از شب قدرش کرامات و مدد بیند</p><p>خنک جانی که بر بامش همی چوبک زند امشب</p><p>شود همچون سحر خندان عطای بی‌عدد بیند</p><p>برو ای خواب خاری زن تو اندر چشم نامحرم</p><p>که حیفست آن که بیگانه در این شب قد و خد بیند</p><p>شرابش ده بخوابانش برون بر از گلستانش</p><p>که تا در گردن او فردا ز غم حبل مسد بیند</p><p>ببردی روز در گفتن چو آمد شب خمش باری</p><p>که هرک از گفت خامش شد عوض گفت ابد بیند</p><h2><a id="poem-3207" href="https://ganjoor.net/moulavi/shams/ghazalsh/sh583">غزل شمارهٔ ۵۸۳</a></h2>
<p>رسیدم در بیابانی که عشق از وی پدید آید</p><p>بیابد پاکی مطلق در او هر چه پلید آید</p><p>چه مقدارست مر جان را که گردد کفو مرجان را</p><p>ولی تو آفتابی بین که بر ذره پدید آید</p><p>هزاران قفل و هر قفلی به عرض آسمان باشد</p><p>دو سه حرف چو دندانه بر آن جمله کلید آید</p><p>یکی لوحیست دل لایح در آن دریای خون سایح</p><p>شود غازی ز بعد آنک صد باره شهید آید</p><p>غلام موج این بحرم که هم عیدست و هم نحرم</p><p>غلام ماهیم که او ز دریا مستفید آید</p><p>هر آن قطره کز این دریا به ظاهر صورتی یابد</p><p>یقین می‌دان که نام او جنید و بایزید آید</p><p>درآ ای جان و غسلی کن در این دریای بی‌پایان</p><p>که از یک قطره غسلت هزاران داد و دید آید</p><p>خطر دارند کشتی‌ها ز اوج و موج هر دریا</p><p>امان یابند از موجی کز این بحر سعید آید</p><p>چو عارف را و عاشق را به هر ساعت بود عیدی</p><p>نباشد منتظر سالی که تا ایام عید آید</p><h2><a id="poem-3208" href="https://ganjoor.net/moulavi/shams/ghazalsh/sh584">غزل شمارهٔ ۵۸۴</a></h2>
<p>یکی گولی همی‌خواهم که در دلبر نظر دارد</p><p>نمی‌خواهم هنرمندی که دیده در هنر دارد</p><p>دلی همچون صدف خواهم که در جان گیرد آن گوهر</p><p>دل سنگین نمی‌خواهم که پندار گهر دارد</p><p>ز خودبینی جدا گشته پر از عشق خدا گشته</p><p>ز مالش‌های غم غافل به مالنده عبر دارد</p><h2><a id="poem-3209" href="https://ganjoor.net/moulavi/shams/ghazalsh/sh585">غزل شمارهٔ ۵۸۵</a></h2>
<p>مرا دلبر چنان باید که جان فتراک او گیرد</p><p>مرا مطرب چنان باید که زهره پیش او میرد</p><p>یکی پیمانه‌ای دارم که بر دریا همی‌خندد</p><p>دل دیوانه‌ای دارم که بند و پند نپذیرد</p><p>خداوندا تو می‌دانی که جانم از تو نشکیبد</p><p>ازیرا هیچ ماهی را دمی از آب نگزیرد</p><p>زهی هستی که تو داری زهی مستی که من دارم</p><p>تو را هستی همی‌زیبد مرا مستی همی‌زیبد</p><p>هلا بس کن هلا بس کن که این عشقی که بگزیدی</p><p>نشاطی می‌دهد بی‌غم قبولی می‌کند بی‌رد</p><h2><a id="poem-3210" href="https://ganjoor.net/moulavi/shams/ghazalsh/sh586">غزل شمارهٔ ۵۸۶</a></h2>
<p>سعادت جو دگر باشد و عاشق خود دگر باشد</p><p>ندارد پای عشق او کسی کش عشق سر باشد</p><p>مراد دل کجا جوید بقای جان کجا خواهد</p><p>دو چشم عشق پرآتش که در خون جگر باشد</p><p>ز بدحالی نمی‌نالد دو چشم از غم نمی‌مالد</p><p>که او خواهد که هر لحظه ز حال بد بتر باشد</p><p>نه روز بخت می‌خواهد نه شب آرام می‌جوید</p><p>میان روز و شب پنهان دلش همچون سحر باشد</p><p>دو کاشانه‌ست در عالم یکی دولت یکی محنت</p><p>به ذات حق که آن عاشق از این هر دو به درباشد</p><p>ز دریا نیست جوش او که در بس یتیمست او</p><p>از این کان نیست روی او اگر چه همچو زر باشد</p><p>دل از سودای شاه جان شهنشاهی کجا جوید</p><p>قبا کی جوید آن جانی که کشته آن کمر باشد</p><p>اگر عالم هما گیرد نجوید سایه‌اش عاشق</p><p>که او سرمست عشق آن همای نام ور باشد</p><p>اگر عالم شکر گیرد دلش نالان چو نی باشد</p><p>وگر معشوق نی گوید گدازان چون شکر باشد</p><p>ز شمس الدین تبریزی مقیم عشق می‌گویم</p><p>خداوندا چرا چندین شهی اندر سفر باشد</p><h2><a id="poem-3211" href="https://ganjoor.net/moulavi/shams/ghazalsh/sh587">غزل شمارهٔ ۵۸۷</a></h2>
<p>صلا جان‌های مشتاقان که نک دلدار خوب آمد</p><p>چو زرکوبست آن دلبر رخ من سیم کوب آمد</p><p>از او کو حسن مه دارد هر آن کو دل نگه دارد</p><p>به خاک پای آن دلبر که آن کس سنگ و چوب آمد</p><p>هر آنک از عشق بگریزد حقیقت خون خود ریزد</p><p>کجا خورشید را هرگز ز مرغ شب غروب آمد</p><p>بروب از خویش این خانه ببین آن حس شاهانه</p><p>برو جاروب لا بستان که لا بس خانه روب آمد</p><p>تن تو همچو خاک آمد دم تو تخم پاک آمد</p><p>هوس‌ها چون ملخ‌ها شد نفس‌ها چون حبوب آمد</p><p>ز بینایی بگردیدی مگر خواب دگر دیدی</p><p>چه خوردی تو که قاروره پر از خلط رسوب آمد</p><p>تو چه شنیدی تو چه گفتی بگو تا شب کجا خفتی</p><p>حکایت می‌کند رنگت که جاسوس القلوب آمد</p><p>صلاح الدین یعقوبان جواهربخش زرکوبان</p><p>که او خورشید اسرارست و علام الغیوب آمد</p><h2><a id="poem-3212" href="https://ganjoor.net/moulavi/shams/ghazalsh/sh588">غزل شمارهٔ ۵۸۸</a></h2>
<p>صلا رندان دگرباره که آن شاه قمار آمد</p><p>اگر تلبیس نو دارد همانست او که پار آمد</p><p>ز رندان کیست این کاره که پیش شاه خون خواره</p><p>میان بندد دگرباره که اینک وقت کار آمد</p><p>بیا ساقی سبک دستم که من باری میان بستم</p><p>به جان تو که تا هستم مرا عشق اختیار آمد</p><p>چو گلزار تو را دیدم چو خار و گل بروییدم</p><p>چو خارم سوخت در عشقت گلم بر تو نثار آمد</p><p>پیاپی فتنه انگیزی ز فتنه بازنگریزی</p><p>ولیک این بار دانستم که یار من عیار آمد</p><p>اگر بر رو زند یارم رخی دیگر به پیش آرم</p><p>ازیرا رنگ رخسارم ز دستش آبدار آمد</p><p>تویی شاها و دیرینه مقام تست این سینه</p><p>نمی‌گویی کجا بودی که جان بی‌تو نزار آمد</p><p>شهم گوید در این دشتم تو پنداری که گم گشتم</p><p>نمی‌دانی که صبر من غلاف ذوالفقار آمد</p><p>مرا برید و خون آمد غزل پرخون برون آمد</p><p>برید از من صلاح الدین به سوی آن دیار آمد</p><h2><a id="poem-3213" href="https://ganjoor.net/moulavi/shams/ghazalsh/sh589">غزل شمارهٔ ۵۸۹</a></h2>
<p>شکایت‌ها همی‌کردی که بهمن برگ ریز آمد</p><p>کنون برخیز و گلشن بین که بهمن بر گریز آمد</p><p>ز رعد آسمان بشنو تو آواز دهل یعنی</p><p>عروسی دارد این عالم که بستان پرجهیز آمد</p><p>بیا و بزم سلطان بین ز جرعه خاک خندان بین</p><p>که یاغی رفت و از نصرت نسیم مشک بیز آمد</p><p>بیا ای پاک مغز من ببو گلزار نغز من</p><p>به رغم هر خری کاهل که مشک او کمیز آمد</p><p>زمین بشکافت و بیرون شد از آن رو خنجرش خواندم</p><p>به یک دم از عدم لشکر به اقلیم حجیز آمد</p><p>سپاه گلشن و ریحان بحمدالله مظفر شد</p><p>که تیغ و خنجر سوسن در این پیکار تیز آمد</p><p>چو حلواهای بی‌آتش رسید از دیگ چوبین خوش</p><p>سر هر شاخ پرحلوا به سان کفچلیز آمد</p><p>به گوش غنچه نیلوفر همی‌گوید که یا عبهر</p><p>باستیز عدو می خور که هنگام ستیز آمد</p><p>مفاعیلن مفاعیلن مفاعیلن مفاعیلن</p><p>مکن با او تو همراهی که او بس سست و حیز آمد</p><p>خمش باش و بجو عصمت سفر کن جانب حضرت</p><p>که نبود خواب را لذت چو بانگ خیز خیز آمد</p><h2><a id="poem-3214" href="https://ganjoor.net/moulavi/shams/ghazalsh/sh590">غزل شمارهٔ ۵۹۰</a></h2>
<p>سر از بهر هوس باید چو خالی گشت سر چه بود</p><p>چو جان بهر نظر باشد روان بی‌نظر چه بود</p><p>نظر در روی شه باید چو آن نبود چه را شاید</p><p>سفر از خویشتن باید چو با خویشی سفر چه بود</p><p>مرا پرسید صفرایی که گر مرد شکرخایی</p><p>کمر بندم چو نی پیشت اگر گویی شکر چه بود</p><p>بگفتم بهترین چیزی ولیکن پیش غیر تو</p><p>که تو ابله شکر بینی و گویی زین بتر چه بود</p><p>ازیرا اصل جسم تو ز زهر قاتل افتادست</p><p>سقر بودست اصل تو نداند جز سقر چه بود</p><p>جهان و عقل کلی را ز عقل جزو چون بینی</p><p>در آن دریای خون آشام عقل مختصر چه بود</p><p>دو سه سطرست که می‌خوانی ز سر تا پا و پا تا سر</p><p>دگر کاری نداری تو وگر نه پا و سر چه بود</p><p>چو کور افتاد چشم دل چو گوش از ثقل شد پرگل</p><p>به غیر خانه وسواس جای کور و کر چه بود</p><h2><a id="poem-3215" href="https://ganjoor.net/moulavi/shams/ghazalsh/sh591">غزل شمارهٔ ۵۹۱</a></h2>
<p>چه بویست این چه بویست این مگر آن یار می‌آید</p><p>مگر آن یار گل رخسار از آن گلزار می‌آید</p><p>شبی یا پرده عودی و یا مشک عبرسودی</p><p>و یا یوسف بدین زودی از آن بازار می‌آید</p><p>چه نورست این چه تابست این چه ماه و آفتابست این</p><p>مگر آن یار خلوت جو ز کوه و غار می‌آید</p><p>سبوی می چه می‌جویی دهانش را چه می‌بویی</p><p>تو پنداری که او چون تو از این خمار می‌آید</p><p>چه نقصان آفتابی را اگر تنها رود در ره</p><p>چه نقصان حشمت مه را که بی‌دستار می‌آید</p><p>چه خورد این دل در آن محفل که همچون مست اندر گل</p><p>از آن میخانه چون مستان چه ناهموار می‌آید</p><p>مخسب امشب مخسب امشب قوامش گیر و دریابش</p><p>که او در حلقه مستان چنین بسیار می‌آید</p><p>گلستان می‌شود عالم چو سروش می‌کند سیران</p><p>قیامت می‌شود ظاهر چو در اظهار می‌آید</p><p>همه چون نقش دیواریم و جنبان می‌شویم آن دم</p><p>که نور نقش بند ما بر این دیوار می‌آید</p><p>گهی در کوی بیماران چو جالینوس می‌گردد</p><p>گهی بر شکل بیماران به حیلت زار می‌آید</p><p>خمش کردم خمش کردم که این دیوان شعر من</p><p>ز شرم آن پری چهره به استغفار می‌آید</p><h2><a id="poem-3216" href="https://ganjoor.net/moulavi/shams/ghazalsh/sh592">غزل شمارهٔ ۵۹۲</a></h2>
<p>اگر چرخ وجود من از این گردش فروماند</p><p>بگرداند مرا آن کس که گردون را بگرداند</p><p>اگر این لشکر ما را ز چشم بد شکست افتد</p><p>به امر شاه لشکرها از آن بالا فروآید</p><p>اگر باد زمستانی کند باغ مرا ویران</p><p>بهار شهریار من ز دی انصاف بستاند</p><p>شمار برگ اگر باشد یکی فرعون جباری</p><p>کف موسی یکایک را به جای خویش بنشاند</p><p>مترسان دل مترسان دل ز سختی‌های این منزل</p><p>که آب چشمه حیوان بتا هرگز نمیراند</p><p>رایناکم رایناکم و اخرجنا خفایاکم</p><p>فان لم تنتهوا عنها فایانا و ایاکم</p><p>و ان طفتم حوالینا و انتم نور عینانا</p><p>فلا تستیاسوا منان فان العیش احیاکم</p><p>شکسته بسته تازی‌ها برای عشقبازی‌ها</p><p>بگویم هر چه من گویم شهی دارم که بستاند</p><p>چو من خود را نمی‌یابم سخن را از کجا یابم</p><p>همان شمعی که داد این را همو شمعم بگیراند</p><h2><a id="poem-3217" href="https://ganjoor.net/moulavi/shams/ghazalsh/sh593">غزل شمارهٔ ۵۹۳</a></h2>
<p>برون شو ای غم از سینه که لطف یار می‌آید</p><p>تو هم ای دل ز من گم شو که آن دلدار می‌آید</p><p>نگویم یار را شادی که از شادی گذشتست او</p><p>مرا از فرط عشق او ز شادی عار می‌آید</p><p>مسلمانان مسلمانان مسلمانی ز سر گیرید</p><p>که کفر از شرم یار من مسلمان وار می‌آید</p><p>برو ای شکر کاین نعمت ز حد شکر بیرون شد</p><p>نخواهم صبر گر چه او گهی هم کار می‌آید</p><p>روید ای جمله صورت‌ها که صورت‌های نو آمد</p><p>علم هاتان نگون گردد که آن بسیار می‌آید</p><p>در و دیوار این سینه همی‌درد ز انبوهی</p><p>که اندر در نمی‌گنجد پس از دیوار می‌آید</p><h2><a id="poem-3218" href="https://ganjoor.net/moulavi/shams/ghazalsh/sh594">غزل شمارهٔ ۵۹۴</a></h2>
<p>امروز جمال تو سیمای دگر دارد</p><p>امروز لب نوشت حلوای دگر دارد</p><p>امروز گل لعلت از شاخ دگر رستست</p><p>امروز قد سروت بالای دگر دارد</p><p>امروز خود آن ماهت در چرخ نمی‌گنجد</p><p>وان سکه چون چرخت پهنای دگر دارد</p><p>امروز نمی‌دانم فتنه ز چه پهلو خاست</p><p>دانم که از او عالم غوغای دگر دارد</p><p>آن آهوی شیرافکن پیداست در آن چشمش</p><p>کو از دو جهان بیرون صحرای دگر دارد</p><p>رفت این دل سودایی گم شد دل و هم سودا</p><p>کو برتر از این سودا سودای دگر دارد</p><p>گر پا نبود عاشق با پر ازل پرد</p><p>ور سر نبود عاشق سرهای دگر دارد</p><p>دریای دو چشم او را می‌جست و تهی می‌شد</p><p>آگاه نبد کان در دریای دگر دارد</p><p>در عشق دو عالم را من زیر و زبر کردم</p><p>این جاش چه می‌جستی کو جای دگر دارد</p><p>امروز دلم عشقست فردای دلم معشوق</p><p>امروز دلم در دل فردای دگر دارد</p><p>گر شاه صلاح الدین پنهانست عجب نبود</p><p>کز غیرت حق هر دم لالای دگر دارد</p><h2><a id="poem-3219" href="https://ganjoor.net/moulavi/shams/ghazalsh/sh595">غزل شمارهٔ ۵۹۵</a></h2>
<p>آن را که درون دل عشق و طلبی باشد</p><p>چون دل نگشاید در آن را سببی باشد</p><p>رو بر در دل بنشین کان دلبر پنهانی</p><p>وقت سحری آید یا نیم شبی باشد</p><p>جانی که جدا گردد جویای خدا گردد</p><p>او نادره‌ای باشد او بوالعجبی باشد</p><p>آن دیده کز این ایوان ایوان دگر بیند</p><p>صاحب نظری باشد شیرین لقبی باشد</p><p>آن کس که چنین باشد با روح قرین باشد</p><p>در ساعت جان دادن او را طربی باشد</p><p>پایش چو به سنگ آید دریش به چنگ آید</p><p>جانش چو به لب آید با قندلبی باشد</p><p>چون تاج ملوکاتش در چشم نمی‌آید</p><p>او بی‌پدر و مادر عالی نسبی باشد</p><p>خاموش کن و هر جا اسرار مکن پیدا</p><p>در جمع سبک روحان هم بولهبی باشد</p><h2><a id="poem-3220" href="https://ganjoor.net/moulavi/shams/ghazalsh/sh596">غزل شمارهٔ ۵۹۶</a></h2>
<p>آن مه که ز پیدایی در چشم نمی‌آید</p><p>جان از مزه عشقش بی‌گشن همی‌زاید</p><p>عقل از مزه بویش وز تابش آن رویش</p><p>هم خیره همی‌خندد هم دست همی‌خاید</p><p>هر صبح ز سیرانش می‌باشم حیرانش</p><p>تا جان نشود حیران او روی ننماید</p><p>هر چیز که می‌بینی در بی‌خبری بینی</p><p>تا باخبری والله او پرده بنگشاید</p><p>دم همدم او نبود جان محرم او نبود</p><p>و اندیشه که این داند او نیز نمی‌شاید</p><p>تن پرده بدوزیده جان برده بسوزیده</p><p>با این دو مخالف دل بر عشق بنبساید</p><p>دو لشکر بیگانه تا هست در این خانه</p><p>در چالش و در کوشش جز گرد بنفزاید</p><p>در زیر درخت او می‌ناز به بخت او</p><p>تا جان پر از رحمت تا حشر بیاساید</p><p>از شاه صلاح الدین چون دیده شود حق بین</p><p>دل رو به صلاح آرد جان مشعله برباید</p><h2><a id="poem-3221" href="https://ganjoor.net/moulavi/shams/ghazalsh/sh597">غزل شمارهٔ ۵۹۷</a></h2>
<p>امروز جمال تو بر دیده مبارک باد</p><p>بر ما هوس تازه پیچیده مبارک باد</p><p>گل‌ها چون میان بندد بر جمله جهان خندد</p><p>ای پرگل و صد چون گل خندیده مبارک باد</p><p>خوبان چو رخت دیده افتاده و لغزیده</p><p>دل بر در این خانه لغزیده مبارک باد</p><p>نوروز رخت دیدم خوش اشک بباریدم</p><p>نوروز و چنین باران باریده مبارک باد</p><p>بی گفت زبان تو بی‌حرف و بیان تو</p><p>از باطن تو گوشت بشنیده مبارک باد</p><h2><a id="poem-3222" href="https://ganjoor.net/moulavi/shams/ghazalsh/sh598">غزل شمارهٔ ۵۹۸</a></h2>
<p>یاران سحر خیزان تا صبح کی دریابد</p><p>تا ذره صفت ما را کی زیر و زبر یابد</p><p>آن بخت که را باشد کید به لب جویی</p><p>تا آب خورد از جو خود عکس قمر یابد</p><p>یعقوب صفت کی بود کز پیرهن یوسف</p><p>او بوی پسر جوید خود نور بصر یابد</p><p>یا تشنه چو اعرابی در چه فکند دلوی</p><p>در دلو نگارینی چون تنگ شکر یابد</p><p>یا موسی آتش جو کرد به درختی رو</p><p>آید که برد آتش صد صبح و سحر یابد</p><p>در خانه جهد عیسی تا وارهد از دشمن</p><p>از خانه سوی گردون ناگاه گذر یابد</p><p>یا همچو سلیمانی بشکافد ماهی را</p><p>اندر شکم ماهی آن خاتم زر یابد</p><p>شمشیر به کف عمر در قصد رسول آید</p><p>در دام خدا افتد وز بخت نظر یابد</p><p>یا چون پسر ادهم راند به سوی آهو</p><p>تا صید کند آهو خود صید دگر یابد</p><p>یا چون صدف تشنه بگشاده دهان آید</p><p>تا قطره به خود گیرد در خویش گهر یابد</p><p>یا مرد علف کش کو گردد سوی ویران‌ها</p><p>ناگاه به ویرانی از گنج خبر یابد</p><p>ره رو بهل افسانه تا محرم و بیگانه</p><p>از نور الم نشرح بی‌شرح تو دریابد</p><p>هر کو سوی شمس الدین از صدق نهد گامی</p><p>گر پاش فروماند از عشق دو پر یابد</p><h2><a id="poem-3223" href="https://ganjoor.net/moulavi/shams/ghazalsh/sh599">غزل شمارهٔ ۵۹۹</a></h2>
<p>امشب عجبست ای جان گر خواب رهی یابد</p><p>وان چشم کجا خسپد کو چون تو شهی یابد</p><p>ای عاشق خوش مذهب زنهار مخسب امشب</p><p>کان یار بهانه جو بر تو گنهی یابد</p><p>من بنده آن عاشق کو نر بود و صادق</p><p>کز چستی و شبخیزی از مه کلهی یابد</p><p>در خدمت شه باشد شب همره مه باشد</p><p>تا از ملاء اعلا چون مه سپهی یابد</p><p>بر زلف شب آن غازی چون دلو رسن بازی</p><p>آموخت که یوسف را در قعر چهی یابد</p><p>آن اشتر بیچاره نومید شدست از جو</p><p>می‌گردد در خرمن تا مشت کهی یابد</p><p>بالش چو نمی‌یابد از اطلس روی تو</p><p>باشد ز شب قدرت شال سیهی یابد</p><p>زان نعل تو در آتش کردند در این سودا</p><p>تا هر دل سودایی در خود شرهی یابد</p><p>امشب شب قدر آمد خامش شو و خدمت کن</p><p>تا هر دل اللهی ز الله ولهی یابد</p><p>اندر پی خورشیدش شب رو پی امیدش</p><p>تا ماه بلند تو با مه شبهی یابد</p><h2><a id="poem-3224" href="https://ganjoor.net/moulavi/shams/ghazalsh/sh600">غزل شمارهٔ ۶۰۰</a></h2>
<p>جامم بشکست ای جان پهلوش خلل دارد</p><p>در جمع چنین مستان جامی چه محل دارد</p><p>گر بشکند این جامم من غصه نیاشامم</p><p>جامی دگر آن ساقی در زیر بغل دارد</p><p>جامست تن خاکی جانست می پاکی</p><p>جامی دگرم بخشد کاین جام علل دارد</p><p>ساقی وفاداری کز مهر کله دارد</p><p>ساقی که قبای او از حلم تگل دارد</p><p>شادی و فرح بخشد دل را که دژم باشد</p><p>تیزی نظر بخشد گر چشم سبل دارد</p><p>عقلی که بر این روزن شد حارس این خانه</p><p>خاک در او گردد گر علم و عمل دارد</p><p>شهمات کجا گردد آن کو رخ شه بیند</p><p>کی تلخ شود آن کو دریای عسل دارد</p><p>از آب حیات او آن کس که کشد گردن</p><p>در عین حیات خود صد مرگ و اجل دارد</p><p>خورشید به هر برجی مسعود و بهی باشد</p><p>اما کر و فر خود در برج حمل دارد</p><p>جز صورت عشق حق هر چیز که من دیدم</p><p>نیمیش دروغ آمد نیمیش دغل دارد</p><p>چندان لقبش گفتم از کامل و از ناقص</p><p>از غایت بی‌مثلی صد گونه مثل دارد</p><h2><a id="poem-3225" href="https://ganjoor.net/moulavi/shams/ghazalsh/sh601">غزل شمارهٔ ۶۰۱</a></h2>
<p>آن عشق که از پاکی از روح حشم دارد</p><p>بشنو که چه می‌گوید بنگر که چه دم دارد</p><p>گر جسم تنک دارد جان تو سبک دارد</p><p>هر چند که صد لشکر در کتم عدم دارد</p><p>گر مانده‌ای در گل روی آر به صاحب دل</p><p>کو ملک ابد بخشد کو تاج قدم دارد</p><p>ای دل که جهان دیدی بسیار بگردیدی</p><p>بنمای که را دیدی کز عشق رقم دارد</p><p>ای مرکب خود کشته وی گرد جهان گشته</p><p>بازآی به خورشیدی کز سینه کرم دارد</p><p>آن سینه و چون سینه صیقل ده آیینه</p><p>آن سینه که اندر خود صد باغ ارم دارد</p><p>این عشق همی‌گوید کان کس که مرا جوید</p><p>شرطیست که همچون زر در کوره قدم دارد</p><p>من سیمتنی خواهم من همچو منی خواهم</p><p>بیزارم از آن زشتی کو سیم و درم دارد</p><p>القاب صلاح الدین بر لوح چو پیدا شد</p><p>انصاف بسی منت بر لوح و قلم دارد</p><h2><a id="poem-3226" href="https://ganjoor.net/moulavi/shams/ghazalsh/sh602">غزل شمارهٔ ۶۰۲</a></h2>
<p>آن کس که تو را دارد از عیش چه کم دارد</p><p>وان کس که تو را بیند ای ماه چه غم دارد</p><p>از رنگ بلور تو شیرین شده جور تو</p><p>هر چند که جور تو بس تند قدم دارد</p><p>ای نازش حور از تو وی تابش نور از تو</p><p>ای آنک دو صد چون مه شاگرد و حشم دارد</p><p>ور خود حشمش نبود خورشید بود تنها</p><p>آخر حشم حسنش صد طبل و علم دارد</p><p>بس عاشق آشفته آسوده و خوش خفته</p><p>در سایه آن زلفی کو حلقه و خم دارد</p><p>گفتم به نگار من کز جور مرا مشکن</p><p>گفتا به صدف مانی کو در به شکم دارد</p><p>تا نشکنی ای شیدا آن در نشود پیدا</p><p>آن در بت من باشد یا شکل بتم دارد</p><p>شمس الحق تبریزی بر لوح چو پیدا شد</p><p>والله که بسی منت بر لوح و قلم دارد</p><h2><a id="poem-3227" href="https://ganjoor.net/moulavi/shams/ghazalsh/sh603">غزل شمارهٔ ۶۰۳</a></h2>
<p>گویند به بلا ساقون ترکی دو کمان دارد</p><p>ور زان دو یکی کم شد ما را چه زیان دارد</p><p>ای در غم بیهوده از بوده و نابوده</p><p>کاین کیسه زر دارد وان کاسه و خوان دارد</p><p>در شام اگر میری زینی به کسی بخشد</p><p>جانت ز حسد این جا رنج خفقان دارد</p><p>جز غمزه چشم شه جز غصه خشم شه</p><p>والله که نیندیشد هر زنده که جان دارد</p><p>دیوانه کنم خود را تا هرزه نیندیشم</p><p>دیوانه من از اصلم ای آنک عیان دارد</p><p>چون عقل ندارم من پیش آ که تویی عقلم</p><p>تو عقل بسی آن را کو چون تو شبان دارد</p><p>گر طاعت کم دارم تو طاعت و خیر من</p><p>آن را که تویی طاعت از خوف امان دارد</p><p>ای کوزه گر صورت مفروش مرا کوزه</p><p>کوزه چه کند آن کس کو جوی روان دارد</p><p>تو وقف کنی خود را بر وقف یکی مرده</p><p>من وقف کسی باشم کو جان و جهان دارد</p><p>تو نیز بیا یارا تا یار شوی ما را</p><p>زیرا که ز جان ما جان تو نشان دارد</p><p>شمس الحق تبریزی خورشید وجود آمد</p><p>کان چرخ چه چرخست آن کان جا سیران دارد</p><h2><a id="poem-3228" href="https://ganjoor.net/moulavi/shams/ghazalsh/sh604">غزل شمارهٔ ۶۰۴</a></h2>
<p>هرک آتش من دارد او خرقه ز من دارد</p><p>زخمی چو حسینستش جامی چو حسن دارد</p><p>غم نیست اگر ماهش افتاد در این چاهش</p><p>زیرا رسن زلفش در دست رسن دارد</p><p>نفس ار چه که زاهد شد او راست نخواهد شد</p><p>گر راستیی خواهی آن سرو چمن دارد</p><p>صد مه اگر افزاید در چشم خوشش ناید</p><p>با تنگی چشم او کان خوب ختن دارد</p><p>از عکس ویست ای جان گر چرخ ضیا دارد</p><p>یا باغ گل خندان یا سرو و سمن دارد</p><p>گر صورت شمع او اندر لگن غیرست</p><p>بر سقف زند نورش گر شمع لگن دارد</p><p>گر با دگرانی تو در ما نگرانی تو</p><p>ما روح صفا داریم گر غیر بدن دارد</p><p>بس مست شدست این دل وز دست شدست این دل</p><p>گر خرد شدست این دل زان زلف شکن دارد</p><p>شمس الحق تبریزی شاه همه شیرانست</p><p>در بیشه جان ما آن شیر وطن دارد</p><h2><a id="poem-3229" href="https://ganjoor.net/moulavi/shams/ghazalsh/sh605">غزل شمارهٔ ۶۰۵</a></h2>
<p>ای دوست شکر خوشتر یا آنک شکر سازد</p><p>ای دوست قمر خوشتر یا آنک قمر سازد</p><p>بگذار شکرها را بگذار قمرها را</p><p>او چیز دگر داند او چیز دگر سازد</p><p>در بحر عجایب‌ها باشد به جز از گوهر</p><p>اما نه چو سلطانی کو بحر و درر سازد</p><p>جز آب دگر آبی از نادره دولابی</p><p>بی شبهه و بی‌خوابی او قوت جگر سازد</p><p>بی عقل نتان کردن یک صورت گرمابه</p><p>چون باشد آن علمی کو عقل و خبر سازد</p><p>بی علم نمی‌تانی کز پیه کشی روغن</p><p>بنگر تو در آن علمی کز پیه نظر سازد</p><p>جان‌ها است برآشفته ناخورده و ناخفته</p><p>از بهر عجب بزمی کو وقت سحر سازد</p><p>ای شاد سحرگاهی کان حسرت هر ماهی</p><p>بر گرد میان من دو دست کمر سازد</p><p>می‌خندد این گردون بر سبلت آن مفتون</p><p>خود را پی دو سه خر آن مسخره خر سازد</p><p>آن خر به مثال جو در زر فکند خود را</p><p>غافل بود از شاهی کز سنگ گهر سازد</p><p>بس کردم و بس کردم من ترک نفس کردم</p><p>خود گوید جانانی کز گوش بصر سازد</p><h2><a id="poem-3230" href="https://ganjoor.net/moulavi/shams/ghazalsh/sh606">غزل شمارهٔ ۶۰۶</a></h2>
<p>با تلخی معزولی میری بنمی ارزد</p><p>یک روز همی‌خندد صد سال همی‌لرزد</p><p>خربندگی و آنگه از بهر خر مرده</p><p>بهر گل پژمرده با خار همی‌سازد</p><p>زنهار نخندی تو تا اوت نخنداند</p><p>زیرا که همه خنده زین خنده همی‌خیزد</p><p>ای روی ترش بنگر آن را که ترش کردت</p><p>تا او شکری شیرین در سرکه درآمیزد</p><p>ای خسته افتاده بنگر که که افکندت</p><p>چون درنگری او را هم اوت برانگیزد</p><p>گر زانک سگی خسبد بر خاک سر کویش</p><p>شیر از حذر آن سگ بگدازد و بگریزد</p><h2><a id="poem-3231" href="https://ganjoor.net/moulavi/shams/ghazalsh/sh607">غزل شمارهٔ ۶۰۷</a></h2>
<p>ای دل به غمش ده جان یعنی بنمی ارزد</p><p>بی سر شو و بی‌سامان یعنی بنمی ارزد</p><p>چون لعل لبش دیدی یک بوسه بدزدیدی</p><p>برخیز ز لعل و کان یعنی بنمی ارزد</p><p>در عشق چنان چوگان می‌باش به سر گردان</p><p>چون گوی در این میدان یعنی بنمی ارزد</p><p>بی پا شد و بی‌سر شد تا مرد قلندر شد</p><p>شاباش زهی ارزان یعنی بنمی ارزد</p><p>چون آتش نو کردی عقلم به گرو کردی</p><p>خاک توم ای سلطان یعنی بنمی ارزد</p><p>بر عشق گذشتم من قربان تو گشتم من</p><p>آن عید بدین قربان یعنی بنمی ارزد</p><p>چون مردم دیوانه ویران کنم این خانه</p><p>آن وصل بدین هجران یعنی بنمی ارزد</p><p>تا دل به قمر دادم از گردش او شادم</p><p>چون چرخ شدم گردان یعنی بنمی ارزد</p><h2><a id="poem-3232" href="https://ganjoor.net/moulavi/shams/ghazalsh/sh608">غزل شمارهٔ ۶۰۸</a></h2>
<p>ایمان بر کفر تو ای شاه چه کس باشد</p><p>سیمرغ فلک پیما پیش تو مگس باشد</p><p>آب حیوان ایمان خاک سیهی کفران</p><p>بر آتش تو هر دو ماننده خس باشد</p><p>جان را صفت ایمان شد وین جان به نفس جان شد</p><p>دل غرقه عمان شد چه جای نفس باشد</p><p>شب کفر و چراغ ایمان خورشید چو شد رخشان</p><p>با کفر بگفت ایمان رفتیم که بس باشد</p><p>ایمان فرسی دین را مر نفس چو فرزین را</p><p>وان شاه نوآیین را چه جای فرس باشد</p><p>ایمان گودت پیش آ وان کفر گود پس رو</p><p>چون شمع تنت جان شد نی پیش و نی پس باشد</p><p>شمس الحق تبریزی رانی تو چنان بالا</p><p>تا جز من پابرجا خود دست مرس باشد</p><h2><a id="poem-3233" href="https://ganjoor.net/moulavi/shams/ghazalsh/sh609">غزل شمارهٔ ۶۰۹</a></h2>
<p>در خانه غم بودن از همت دون باشد</p><p>و اندر دل دون همت اسرار تو چون باشد</p><p>بر هر چه همی‌لرزی می‌دان که همان ارزی</p><p>زین روی دل عاشق از عرش فزون باشد</p><p>آن را که شفا دانی درد تو از آن باشد</p><p>وان را که وفا خوانی آن مکر و فسون باشد</p><p>آن جای که عشق آمد جان را چه محل باشد</p><p>هر عقل کجا پرد آن جا که جنون باشد</p><p>سیمرغ دل عاشق در دام کجا گنجد</p><p>پرواز چنین مرغی از کون برون باشد</p><p>بر گرد خسان گردد چون چرخ دل تاری</p><p>آن دل که چنین گردد او را چه سکون باشد</p><p>جام می موسی کش شمس الحق تبریزی</p><p>تا آب شود پیشت هر نیل که خون باشد</p><h2><a id="poem-3234" href="https://ganjoor.net/moulavi/shams/ghazalsh/sh610">غزل شمارهٔ ۶۱۰</a></h2>
<p>نان پاره ز من بستان جان پاره نخواهد شد</p><p>آواره عشق ما آواره نخواهد شد</p><p>آن را که منم خرقه عریان نشود هرگز</p><p>وان را که منم چاره بیچاره نخواهد شد</p><p>آن را که منم منصب معزول کجا گردد</p><p>آن خاره که شد گوهر او خاره نخواهد شد</p><p>آن قبله مشتاقان ویران نشود هرگز</p><p>وان مصحف خاموشان سی پاره نخواهد شد</p><p>از اشک شود ساقی این دیده من لیکن</p><p>بی نرگس مخمورش خماره نخواهد شد</p><p>بیمار شود عاشق اما بنمی میرد</p><p>ماه ار چه که لاغر شد استاره نخواهد شد</p><p>خاموش کن و چندین غمخواره مشو آخر</p><p>آن نفس که شد عاشق اماره نخواهد شد</p><h2><a id="poem-3235" href="https://ganjoor.net/moulavi/shams/ghazalsh/sh611">غزل شمارهٔ ۶۱۱</a></h2>
<p>ای خفته شب تیره هنگام دعا آمد</p><p>وی نفس جفاپیشه هنگام وفا آمد</p><p>بنگر به سوی روزن بگشای در توبه</p><p>پرداخته کن خانه هین نوبت ما آمد</p><p>از جرم و جفاجویی چون دست نمی‌شویی</p><p>بر روی بزن آبی میقات صلا آمد</p><p>زین قبله به یاد آری چون رو به لحد آری</p><p>سودت نکند حسرت آنگه که قضا آمد</p><p>زین قبله بجو نوری تا شمع لحد باشد</p><p>آن نور شود گلشن چون نور خدا آمد</p><h2><a id="poem-3236" href="https://ganjoor.net/moulavi/shams/ghazalsh/sh612">غزل شمارهٔ ۶۱۲</a></h2>
<p>بگذشت مه روزه عید آمد و عید آمد</p><p>بگذشت شب هجران معشوق پدید آمد</p><p>آن صبح چو صادق شد عذرای تو وامق شد</p><p>معشوق تو عاشق شد شیخ تو مرید آمد</p><p>شد جنگ و نظر آمد شد زهر و شکر آمد</p><p>شد سنگ و گهر آمد شد قفل و کلید آمد</p><p>جان از تن آلوده هم پاک به پاکی رفت</p><p>هر چند چو خورشیدی بر پاک و پلید آمد</p><p>از لذت جام تو دل ماند به دام تو</p><p>جان نیز چو واقف شد او نیز دوید آمد</p><p>بس توبه شایسته بر سنگ تو بشکسته</p><p>بس زاهد و بس عابد کو خرقه درید آمد</p><p>باغ از دی نامحرم سه ماه نمی‌زد دم</p><p>بر بوی بهار تو از غیب دمید آمد</p><h2><a id="poem-3237" href="https://ganjoor.net/moulavi/shams/ghazalsh/sh613">غزل شمارهٔ ۶۱۳</a></h2>
<p>ای خواجه بازرگان از مصر شکر آمد</p><p>وان یوسف چون شکر ناگه ز سفر آمد</p><p>روح آمد و راح آمد معجون نجاح آمد</p><p>ور چیز دگر خواهی آن چیز دگر آمد</p><p>آن میوه یعقوبی وان چشمه ایوبی</p><p>از منظره پیدا شد هنگام نظر آمد</p><p>خضر از کرم ایزد بر آب حیاتی زد</p><p>نک زهره غزل گویان در برج قمر آمد</p><p>آمد شه معراجی شب رست ز محتاجی</p><p>گردون به نثار او با دامن زر آمد</p><p>موسی نهان آمد صد چشمه روان آمد</p><p>جان همچو عصا آمد تن همچو حجر آمد</p><p>زین مردم کارافزا زین خانه پرغوغا</p><p>عیسی نخورد حلوا کاین آخر خر آمد</p><p>چون بسته نبود آن دم در شش جهت عالم</p><p>در جستن او گردون بس زیر و زبر آمد</p><p>آن کو مثل هدهد بی‌تاج نبد هرگز</p><p>چون مور ز مادر او بربسته کمر آمد</p><p>در عشق بود بالغ از تاج و کمر فارغ</p><p>کز کرسی و از عرشش منشور ظفر آمد</p><p>باقیش ز سلطان جو سلطان سخاوت خو</p><p>زو پرس خبرها را کو کان خبر آمد</p><h2><a id="poem-3238" href="https://ganjoor.net/moulavi/shams/ghazalsh/sh614">غزل شمارهٔ ۶۱۴</a></h2>
<p>آن بنده آواره بازآمد و بازآمد</p><p>چون شمع به پیش تو در سوز و گداز آمد</p><p>چون عبهر و قند ای جان در روش بخند ای جان</p><p>در را بمبند ای جان زیرا به نیاز آمد</p><p>ور زانک ببندی در بر حکم تو بنهد سر</p><p>بر بنده نیاز آمد شه را همه ناز آمد</p><p>هر شمع گدازیده شد روشنی دیده</p><p>کان را که گداز آمد او محرم راز آمد</p><p>زهراب ز دست وی گر فرق کنم از می</p><p>پس در ره جان جانم والله به مجاز آمد</p><p>آب حیوانش را حیوان ز کجا نوشد</p><p>کی بیند رویش را چشمی که فرازآمد</p><p>من ترک سفر کردم با یار شدم ساکن</p><p>وز مرگ شدم ایمن کان عمر دراز آمد</p><p>ای دل چو در این جویی پس آب چه می‌جویی</p><p>تا چند صلا گویی هنگام نماز آمد</p><h2><a id="poem-3239" href="https://ganjoor.net/moulavi/shams/ghazalsh/sh615">غزل شمارهٔ ۶۱۵</a></h2>
<p>خواب از پی آن آید تا عقل تو بستاند</p><p>دیوانه کجا خسبد دیوانه چه شب داند</p><p>نی روز بود نی شب در مذهب دیوانه</p><p>آن چیز که او دارد او داند او داند</p><p>از گردش گردون شد روز و شب این عالم</p><p>دیوانه آن جا را گردون بنگر داند</p><p>گر چشم سرش خسپد بی‌سر همه چشمست او</p><p>کز دیده جان خود لوح ازلی خواند</p><p>دیوانگی ار خواهی چون مرغ شو و ماهی</p><p>با خواب چو همراهی آن با تو کجا ماند</p><p>شب رو شو و عیاری در عشق چنان یاری</p><p>تا باز شود کاری زان طره که بفشاند</p><p>دیوانه دگر سانست او حامله جانست</p><p>چشمش چو به جانانست حملش نه بدو ماند</p><p>زین شرح اگر خواهی از شمس حق و شاهی</p><p>تبریز همه عالم زو نور نو افشاند</p><h2><a id="poem-3240" href="https://ganjoor.net/moulavi/shams/ghazalsh/sh616">غزل شمارهٔ ۶۱۶</a></h2>
<p>چونی و چه باشد چون تا قدر تو را داند</p><p>جز پادشه بی‌چون قدر تو کجا داند</p><p>عالم ز تو پرنورست ای دلبر دور از تو</p><p>حق تو زمین داند یا چرخ سما داند</p><p>این پرده نیلی را بادیست که جنباند</p><p>این باد هوایی نی بادی که خدا داند</p><p>خرقه غم و شادی را دانی که که می‌دوزد</p><p>وین خرقه ز دوزنده خود را چه جدا داند</p><p>اندر دل آیینه دانی که چه می‌تابد</p><p>داند چه خیالست آن آن کس که صفا داند</p><p>شقه علم عالم هر چند که می‌رقصد</p><p>چشم تو علم بیند جان تو هوا داند</p><p>وان کس که هوا را هم داند که چه بیچارست</p><p>جز حضرت الاالله باقی همه لا داند</p><p>شمس الحق تبریزی این مکر که حق دارد</p><p>بی مهره تو جانم کی نرد دغا داند</p><h2><a id="poem-3241" href="https://ganjoor.net/moulavi/shams/ghazalsh/sh617">غزل شمارهٔ ۶۱۷</a></h2>
<p>چشم از پی آن باید تا چیز عجب بیند</p><p>جان از پی آن باید تا عیش و طرب بیند</p><p>سر از پی آن باید تا مست بتی باشد</p><p>پا از پی آن باید کز یار تعب بیند</p><p>عشق از پی آن باید تا سوی فلک پرد</p><p>عقل از پی آن باید تا علم و ادب بیند</p><p>بیرون سبب باشد اسرار و عجایب‌ها</p><p>محجوب بود چشمی کو جمله سبب بیند</p><p>عاشق که به صد تهمت بدنام شود این سو</p><p>چون نوبت وصل آید صد نام و لقب بیند</p><p>ارزد که برای حج در ریگ و بیابان‌ها</p><p>با شیر شتر سازد یغمای عرب بیند</p><p>بر سنگ سیه حاجی زان بوسه زند از دل</p><p>کز لعل لب یاری او لذت لب بیند</p><p>بر نقد سخن جانا هین سکه مزن دیگر</p><p>کان کس که طلب دارد او کان ذهب بیند</p><h2><a id="poem-3242" href="https://ganjoor.net/moulavi/shams/ghazalsh/sh618">غزل شمارهٔ ۶۱۸</a></h2>
<p>چون جغد بود اصلش کی صورت باز آید</p><p>چون سیر خورد مردم کی بوی پیاز آید</p><p>چون افتد شیر نر از حمله حیز و غر</p><p>وز زخمه کون خر کی بانگ نماز آید</p><p>پای تو شده کوچک از تنگی پاپوچک</p><p>پا برکش ای کوچک تا پهن و دراز آید</p><p>بگشای به امیدی تو دیده جاویدی</p><p>تا تابش خورشیدش از عرش فرازآید</p><p>چنگا تو سری برکن در حلقه سر اندر کن</p><p>تو خویش تهیتر کن تا چنگ به ساز آید</p><h2><a id="poem-3243" href="https://ganjoor.net/moulavi/shams/ghazalsh/sh619">غزل شمارهٔ ۶۱۹</a></h2>
<p>آن صبح سعادت‌ها چون نورفشان آید</p><p>آن گاه خروس جان در بانگ و فغان آید</p><p>خور نور درخشاند پس نور برافشاند</p><p>تن گرد چو بنشاند جانان بر جان آید</p><p>مسکین دل آواره آن گمشده یک باره</p><p>چون بشنود این چاره خوش رقص کنان آید</p><p>جان به قدم رفته در کتم عدم رفته</p><p>با قد به خم رفته در حین به میان آید</p><p>دل مریم آبستن یک شیوه کند با من</p><p>عیسی دوروزه تن درگفت زبان آید</p><p>دل نور جهان باشد جان در لمعان باشد</p><p>این رقص کنان باشد آن دست زنان آید</p><p>شمس الحق تبریزی هر جا که کنی مقدم</p><p>آن جا و مکان در دم بی‌جان و مکان باشد</p><h2><a id="poem-3244" href="https://ganjoor.net/moulavi/shams/ghazalsh/sh620">غزل شمارهٔ ۶۲۰</a></h2>
<p>از سرو مرا بوی بالای تو می‌آید</p><p>وز ماه مرا رنگ و سیمای تو می‌آید</p><p>هر نی کمر خدمت در پیش تو می‌بندد</p><p>شکر به غلامی حلوای تو می‌آید</p><p>هر نور که آید او از نور تو زاید او</p><p>می مژده دهد یعنی فردای تو می‌آید</p><p>گل خواجه سوسن شد آرایش گلشن شد</p><p>زیرا که از آن خنده رعنای تو می‌آید</p><p>هر گه ز تو بگریزم با عشق تو بستیزم</p><p>اندر سرم از شش سو سودای تو می‌آید</p><p>چون برروم از پستی بیرون شوم از هستی</p><p>در گوش من آن جا هم هیهای تو می‌آید</p><p>اندر دل آوازی پرشورش و غمازی</p><p>آن ناله چنین دانم کز نای تو می‌آید</p><p>روزست شبم از تو خشکست لبم از تو</p><p>غم نیست اگر خشکست دریای تو می‌آید</p><p>زیر فلک اطلس هشیار نماند کس</p><p>زیرا که ز بیش و پس می‌های تو می‌آید</p><p>از جور تو اندیشم جور آید در پیشم</p><p>بینم که چنان تلخی از رای تو می‌آید</p><p>شمس الحق تبریزی اندیشه چو باد خوش</p><p>جان تازه کند زیرا صحرای تو می‌آید</p><h2><a id="poem-3245" href="https://ganjoor.net/moulavi/shams/ghazalsh/sh621">غزل شمارهٔ ۶۲۱</a></h2>
<p>در تابش خورشیدش رقصم به چه می‌باید</p><p>تا ذره چو رقص آید از منش به یاد آید</p><p>شد حامله هر ذره از تابش روی او</p><p>هر ذره از آن لذت صد ذره همی‌زاید</p><p>در هاون تن بنگر کز عشق سبک روحی</p><p>تا ذره شود خود را می‌کوبد و می‌ساید</p><p>گر گوهر و مرجانی جز خرد مشو این جا</p><p>زیرا که در این حضرت جز ذره نمی‌شاید</p><p>در گوهر جان بنگر اندر صدف این تن</p><p>کز دست گران جانی انگشت همی‌خاید</p><p>چون جان بپرد از تو این گوهر زندانی</p><p>چون ذره به اصلش شد خوانیش ولی ناید</p><p>ور سخت شود بندش در خون بزند نقبی</p><p>عمری برود در خون موییش نیالاید</p><p>جز تا به چه بابل او را نبود منزل</p><p>تا جان نشود جادو جایی بنیاساید</p><p>تبریز ز برج تو گر تابد شمس الدین</p><p>هم ابر شود چون مه هم ماه درافزاید</p><h2><a id="poem-3246" href="https://ganjoor.net/moulavi/shams/ghazalsh/sh622">غزل شمارهٔ ۶۲۲</a></h2>
<p>جان پیش تو هر ساعت می‌ریزد و می‌روید</p><p>از بهر یکی جان کس چون با تو سخن گوید</p><p>هر جا که نهی پایی از خاک بروید سر</p><p>وز بهر یکی سر کس دست از تو کجا شوید</p><p>روزی که بپرد جان از لذت بوی تو</p><p>جان داند و جان داند کز دوست چه می‌بوید</p><p>یک دم که خمار تو از مغز شود کمتر</p><p>صد نوحه برآرد سر هر موی همی‌موید</p><p>من خانه تهی کردم کز رخت تو پر دارم</p><p>می‌کاهم تا عشقت افزاید و افزوید</p><p>جانم ز پی عشق شمس الحق تبریزی</p><p>بی پای چو کشتی‌ها در بحر همی‌پوید</p><h2><a id="poem-3247" href="https://ganjoor.net/moulavi/shams/ghazalsh/sh623">غزل شمارهٔ ۶۲۳</a></h2>
<p>عاشق شده ای ای دل سودات مبارک باد</p><p>از جا و مکان رستی آن جات مبارک باد</p><p>از هر دو جهان بگذر تنها زن و تنها خور</p><p>تا ملک ملک گویند تنهات مبارک باد</p><p>ای پیش رو مردی امروز تو برخوردی</p><p>ای زاهد فردایی فردات مبارک باد</p><p>کفرت همگی دین شد تلخت همه شیرین شد</p><p>حلوا شده‌ای کلی حلوات مبارک باد</p><p>در خانقه سینه غوغاست فقیران را</p><p>ای سینه بی‌کینه غوغات مبارک باد</p><p>این دیده دل دیده اشکی بد و دریا شد</p><p>دریاش همی‌گوید دریات مبارک باد</p><p>ای عاشق پنهانی آن یار قرینت باد</p><p>ای طالب بالایی بالات مبارک باد</p><p>ای جان پسندیده جوییده و کوشیده</p><p>پرهات بروییده پرهات مبارک باد</p><p>خامش کن و پنهان کن بازار نکو کردی</p><p>کالای عجب بردی کالات مبارک باد</p><h2><a id="poem-3248" href="https://ganjoor.net/moulavi/shams/ghazalsh/sh624">غزل شمارهٔ ۶۲۴</a></h2>
<p>هر ذره که بر بالا می‌نوشد و پا کوبد</p><p>خورشید ازل بیند وز عشق خدا کوبد</p><p>آن را که بخنداند خوش دست برافشاند</p><p>وان را که بترساند دندان به دعا کوبد</p><p>مستست از آن باده با قامت خم داده</p><p>این چرخ بر این بالا ناقوس صلا کوبد</p><p>این عشق که مست آمد در باغ الست آمد</p><p>کانگور وجودم را در جهد و عنا کوبد</p><p>گر عشق نی مستستی یا باده پرستستی</p><p>در باغ چرا آید انگور چرا کوبد</p><p>تو پای همی‌کوبی و انگور نمی‌بینی</p><p>کاین صوفی جان تو در معصره‌ها کوبد</p><p>گویی همه رنج و غم بر من نهد آن همدم</p><p>چون باغ تو را باشد انگور که را کوبد</p><p>همخرقه ایوبی زان پای همی‌کوبی</p><p>هر کو شنود ارکض او پای وفا کوبد</p><p>از زمزمه یوسف یعقوب به رقص آمد</p><p>وان یوسف شیرین لب پا کوبد پا کوبد</p><p>ای طایفه پا کوبید چون حاضر آن جویید</p><p>باشد که سعادت پا در پای شما کوبد</p><p>این عشق چو بارانست ما برگ و گیا ای جان</p><p>باشد که دمی باران بر برگ و گیا کوبد</p><p>پا کوفت خلیل الله در آتش نمرودی</p><p>تا حلق ذبیح الله بر تیغ بلا کوبد</p><p>پا کوفته روح الله در بحر چو مرغابی</p><p>با طایر معراجی تا فوق هوا کوبد</p><p>خاموش کن و بی‌لب خوش طال بقا می‌زن</p><p>می‌ترس که چشم بد بر طال بقا کوبد</p><h2><a id="poem-3249" href="https://ganjoor.net/moulavi/shams/ghazalsh/sh625">غزل شمارهٔ ۶۲۵</a></h2>
<p>گر ماه شب افروزان روپوش روا دارد</p><p>گیرم که بپوشد رو بو را چه دوا دارد</p><p>گر نیز بپوشد رو ور نیز ببرد بو</p><p>از خنبش روحانی صد گونه گوا دارد</p><p>آن مه چو گریزانه آید سپس خانه</p><p>لیکن دل دیوانه صد گونه دغا دارد</p><p>غم گر چه بود دشمن گوید سر او با من</p><p>با مرغ دلم گوید کو دام کجا دارد</p><h2><a id="poem-3250" href="https://ganjoor.net/moulavi/shams/ghazalsh/sh626">غزل شمارهٔ ۶۲۶</a></h2>
<p>هر کآتش من دارد او خرقه ز من دارد</p><p>زخمی چو حسینستش جامی چو حسن دارد</p><p>نفس ار چه که زاهد شد او راست نخواهد شد</p><p>ور راستیی خواهی آن سرو چمن دارد</p><p>جانیست تو را ساده نقش تو از آن زاده</p><p>در ساده جان بنگر کان ساده چه تن دارد</p><p>آیینه جان را بین هم ساده و هم نقشین</p><p>هر دم بت نو سازد گویی که شمن دارد</p><p>گه جانب دل باشد گه در غم گل باشد</p><p>ماننده آن مردی کز حرص دو زن دارد</p><p>کی شاد شود آن شه کز جان نبود آگه</p><p>کی ناز کند مرده کز شعر کفن دارد</p><p>می‌خاید چون اشتر یعنی که دهانم پر</p><p>خاییدن بی‌لقمه تصدیق ذقن دارد</p><p>مردانه تو مجنون شو و اندر لگن خون شو</p><p>گه ماده و گه نر نی کان شیوه زغن دارد</p><p>چون موسی رخ زردش توبه مکن از دردش</p><p>تا یار نعم گوید کر گفتن لن دارد</p><p>چون مست نعم گشتی بی‌غصه و غم گشتی</p><p>پس مست کجا داند کاین چرخ سخن دارد</p><p>گر چشمه بود دلکش دارد دهنت را خوش</p><p>لیکن همه گوهرها دریای عدن دارد</p><h2><a id="poem-3251" href="https://ganjoor.net/moulavi/shams/ghazalsh/sh627">غزل شمارهٔ ۶۲۷</a></h2>
<p>عاشق به سوی عاشق زنجیر همی‌درد</p><p>دیوانه همی‌گردد تدبیر همی‌درد</p><p>تقصیر کجا گنجد در گرم روی عاشق</p><p>کز آتش عشق او تقصیر همی‌درد</p><p>تا حال جوان چه بود کان آتش بی‌علت</p><p>دراعه تقوا را بر پیر همی‌درد</p><p>صد پرده در پرده گر باشد در چشمی</p><p>ابروی کمان شکلش از تیر همی‌درد</p><p>مرغ دل هر عاشق کز بیضه برون آید</p><p>از چنگل تعجیلش تأخیر همی‌درد</p><p>این عالم چون قیرست پای همه بگرفته</p><p>چون آتش عشق آید این قیر همی‌درد</p><p>شمس الحق تبریزی هم خسرو و هم میرست</p><p>پیراهن هر صبری زان میر همی‌درد</p><h2><a id="poem-3252" href="https://ganjoor.net/moulavi/shams/ghazalsh/sh628">غزل شمارهٔ ۶۲۸</a></h2>
<p>ای دوست شکر بهتر یا آنک شکر سازد</p><p>خوبی قمر بهتر یا آنک قمر سازد</p><p>ای باغ توی خوشتر یا گلشن گل در تو</p><p>یا آنک برآرد گل صد نرگس تر سازد</p><p>ای عقل تو به باشی در دانش و در بینش</p><p>یا آنک به هر لحظه صد عقل و نظر سازد</p><p>ای عشق اگر چه تو آشفته و پرتابی</p><p>چیزیست که از آتش بر عشق کمر سازد</p><p>بیخود شده آنم سرگشته و حیرانم</p><p>گاهیم بسوزد پر گاهی سر و پر سازد</p><p>دریای دل از لطفش پرخسرو و پرشیرین</p><p>وز قطره اندیشه صد گونه گهر سازد</p><p>آن جمله گهرها را اندرشکند در عشق</p><p>وان عشق عجایب را هم چیز دگر سازد</p><p>شمس الحق تبریزی چون شمس دل ما را</p><p>در فعل کند تیغی در ذات سپر سازد</p>
</body></html>