<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر دوم - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8088" href="https://ganjoor.net/moulavi/masnavi/daftar2/sh24">بخش ۲۴ - حسد کردن حشم بر غلام خاص</a></h2>
<p>پادشاهی بنده‌ای را از کرم</p><p>بر گزیده بود بر جملهٔ حشم</p><p>جامگی او وظیفهٔ چل امیر</p><p>ده یک قدرش ندیدی صد وزیر</p><p>از کمال طالع و اقبال و بخت</p><p>او ایازی بود و شه محمود وقت</p><p>روح او با روح شه در اصل خویش</p><p>پیش ازین تن بوده هم پیوند و خویش</p><p>کار آن دارد که پیش از تن بدست</p><p>بگذر از اینها که نو حادث شدست</p><p>کار عارف‌راست کو نه احولست</p><p>چشم او بر کشتهای اولست</p><p>آنچ گندم کاشتندش و آنچ جو</p><p>چشم او آنجاست روز و شب گرو</p><p>آنچ آبستست شب جز آن نزاد</p><p>حیله‌ها و مکرها بادست باد</p><p>کی کند دل خوش به حیلتهای گش</p><p>آنک بیند حیلهٔ حق بر سرش</p><p>او درون دام و دامی می‌نهد</p><p>جان تو نی آن جهد نی این جهد</p><p>گر بروید ور بریزد صد گیاه</p><p>عاقبت بر روید آن کشتهٔ اله</p><p>کشت نو کارند بر کشت نخست</p><p>این دوم فانیست و آن اول درست</p><p>تخم اول کامل و بگزیده است</p><p>تخم ثانی فاسد و پوسیده است</p><p>افکن این تدبیر خود را پیش دوست</p><p>گرچه تدبیرت هم از تدبیر اوست</p><p>کار آن دارد که حق افراشتست</p><p>آخر آن روید که اول کاشتست</p><p>هرچه کاری از برای او بکار</p><p>چون اسیر دوستی ای دوستدار</p><p>گرد نفس دزد و کار او مپیچ</p><p>هرچه آن نه کار حق هیچست هیچ</p><p>پیش از آنک روز دین پیدا شود</p><p>نزد مالک دزد شب رسوا شود</p><p>رخت دزدیده بتدبیر و فنش</p><p>مانده روز داوری بر گردنش</p><p>صد هزاران عقل با هم بر جهند</p><p>تا بغیر دام او دامی نهند</p><p>دام خود را سخت‌تر یابند و بس</p><p>کی نماید قوتی با باد خس</p><p>گر تو گویی فایدهٔ هستی چه بود</p><p>در سؤالت فایده هست ای عنود</p><p>گر ندارد این سؤالت فایده</p><p>چه شنویم این را عبث بی عایده</p><p>ور سؤالت را بسی فایده‌هاست</p><p>پس جهان بی فایده آخر چراست</p><p>ور جهان از یک جهت بی فایده‌ست</p><p>از جهتهای دگر پر عایده‌ست</p><p>فایدهٔ تو گر مرا فایده نیست</p><p>مر ترا چون فایده‌ست از وی مه‌ایست</p><p>حسن یوسف عالمی را فایده</p><p>گرچه بر اخوان عبث بد زایده</p><p>لحن داوودی چنان محبوب بود</p><p>لیک بر محروم بانگ چوب بود</p><p>آب نیل از آب حیوان بد فزون</p><p>لیک بر محروم و منکر بود خون</p><p>هست بر مؤمن شهیدی زندگی</p><p>بر منافق مردنست و ژندگی</p><p>چیست در عالم بگو یک نعمتی</p><p>که نه محرومند از وی امتی</p><p>گاو و خر را فایده چه در شکر</p><p>هست هر جان را یکی قوتی دگر</p><p>لیک گر آن قوت بر وی عارضیست</p><p>پس نصیحت کردن او را رایضیست</p><p>چون کسی کو از مرض گل داشت دوست</p><p>گرچه پندارد که آن خود قوت اوست</p><p>قوت اصلی را فرامش کرده است</p><p>روی در قوت مرض آورده است</p><p>نوش را بگذاشته سم خورده است</p><p>قوت علت را چو چربش کرده است</p><p>قوت اصلی بشر نور خداست</p><p>قوت حیوانی مرورا ناسزاست</p><p>لیک از علت درین افتاد دل</p><p>که خورد او روز و شب زین آب و گل</p><p>روی زرد و پای سست و دل سبک</p><p>کو غذای والسما ذات الحبک</p><p>آن غذای خاصگان دولتست</p><p>خوردن آن بی گلو و آلتست</p><p>شد غذای آفتاب از نور عرش</p><p>مر حسود و دیو را از دود فرش</p><p>در شهیدان یرزقون فرمود حق</p><p>آن غذا را نی دهان بد نی طبق</p><p>دل ز هر یاری غذایی می‌خورد</p><p>دل ز هر علمی صفایی می‌برد</p><p>صورت هر آدمی چون کاسه ایست</p><p>چشم از معنی او حساسه ایست</p><p>از لقای هر کسی چیزی خوری</p><p>وز قران هر قرین چیزی بری</p><p>چون ستاره با ستاره شد قرین</p><p>لایق هر دو اثر زاید یقین</p><p>چون قران مرد و زن زاید بشر</p><p>وز قران سنگ و آهن شد شرر</p><p>وز قران خاک با بارانها</p><p>میوه‌ها و سبزه و ریحانها</p><p>وز قران سبزه‌ها با آدمی</p><p>دلخوشی و بی‌غمی و خرمی</p><p>وز قران خرمی با جان ما</p><p>می‌بزاید خوبی و احسان ما</p><p>قابل خوردن شود اجسام ما</p><p>چون بر آید از تفرج کام ما</p><p>سرخ رویی از قران خون بود</p><p>خون ز خورشید خوش گلگون بود</p><p>بهترین رنگها سرخی بود</p><p>وان ز خورشیدست و از وی می‌رسد</p><p>هر زمینی کان قرین شد با زحل</p><p>شوره گشت و کشت را نبود محل</p><p>قوت اندر فعل آید ز اتفاق</p><p>چون قران دیو با اهل نفاق</p><p>این معانی راست از چرخ نهم</p><p>بی همه طاق و طرم طاق و طرم</p><p>خلق را طاق و طرم عاریتست</p><p>امر را طاق و طرم ماهیتست</p><p>از پی طاق و طرم خواری کشند</p><p>بر امید عز در خواری خوشند</p><p>بر امید عز ده‌روزهٔ خدوک</p><p>گردن خود کرده‌اند از غم چو دوک</p><p>چون نمی‌آیند اینجا که منم</p><p>کاندرین عز آفتاب روشنم</p><p>مشرق خورشید برج قیرگون</p><p>آفتاب ما ز مشرقها برون</p><p>مشرق او نسبت ذرات او</p><p>نه بر آمد نه فرو شد ذات او</p><p>ما که واپس ماند ذرات وییم</p><p>در دو عالم آفتاب بی فییم</p><p>باز گرد شمس می‌گردم عجب</p><p>هم ز فر شمس باشد این سبب</p><p>شمس باشد بر سببها مطلع</p><p>هم ازو حبل سببها منقطع</p><p>صد هزاران بار ببریدم امید</p><p>از کی از شمس این شما باور کنید</p><p>تو مرا باور مکن کز آفتاب</p><p>صبر دارم من و یا ماهی ز آب</p><p>ور شوم نومید نومیدی من</p><p>عین صنع آفتابست ای حسن</p><p>عین صنع از نفس صانع چون برد</p><p>هیچ هست از غیر هستی چون چرد</p><p>جمله هستیها ازین روضه چرند</p><p>گر براق و تازیان ور خود خرند</p><p>وانک گردشها از آن دریا ندید</p><p>هر دم آرد رو به محرابی جدید</p><p>او ز بحر عذب آب شور خورد</p><p>تا که آب شور او را کور کرد</p><p>بحر می‌گوید به دست راست خور</p><p>ز آب من ای کور تا یابی بصر</p><p>هست دست راست اینجا ظن راست</p><p>کو بداند نیک و بد را کز کجاست</p><p>نیزه‌گردانیست ای نیزه که تو</p><p>راست می‌گردی گهی گاهی دوتو</p><p>ما ز عشق شمس دین بی ناخنیم</p><p>ورنه ما آن کور را بینا کنیم</p><p>هان ضیاء الحق حسام الدین تو زود</p><p>داروش کن کوری چشم حسود</p><p>توتیای کبریای تیزفعل</p><p>داروی ظلمت‌کش استیزفعل</p><p>آنک گر بر چشم اعمی بر زند</p><p>ظلمت صد ساله را زو بر کند</p><p>جمله کوران را دواکن جز حسود</p><p>کز حسودی بر تو می‌آرد جحود</p><p>مر حسودت را اگر چه آن منم</p><p>جان مده تا همچنین جان می‌کنم</p><p>آنک او باشد حسود آفتاب</p><p>وانک می‌رنجد ز بود آفتاب</p><p>اینت درد بی‌دوا کوراست آه</p><p>اینت افتاده ابد در قعر چاه</p><p>نفی خورشید ازل بایست او</p><p>کی برآید این مراد او بگو</p><p>باز آن باشد که باز آید به شاه</p><p>باز کورست آنک شد گم‌کرده راه</p><p>راه را گم کرد و در ویران فتاد</p><p>باز در ویران بر جغدان فتاد</p><p>او همه نورست از نور رضا</p><p>لیک کورش کرد سرهنگ قضا</p><p>خاک در چشمش زد و از راه برد</p><p>در میان جغد و ویرانش سپرد</p><p>بر سری جغدانش بر سر می‌زنند</p><p>پر و بال نازنینش می‌کنند</p><p>ولوله افتاد در جغدان که ها</p><p>باز آمد تا بگیرد جای ما</p><p>چون سگان کوی پر خشم و مهیب</p><p>اندر افتادند در دلق غریب</p><p>باز گوید من چه در خوردم به جغد</p><p>صد چنین ویران فدا کردم به جغد</p><p>من نخواهم بود اینجا می‌روم</p><p>سوی شاهنشاه راجع می‌شوم</p><p>خویشتن مکشید ای جغدان که من</p><p>نه مقیمم می‌روم سوی وطن</p><p>این خراب آباد در چشم شماست</p><p>ورنه ما را ساعد شه ناز جاست</p><p>جغد گفتا باز حیلت می‌کند</p><p>تا ز خان و مان شما را بر کند</p><p>خانه‌های ما بگیرد او بمکر</p><p>برکند ما را به سالوسی ز وکر</p><p>می‌نماید سیری این حیلت‌پرست</p><p>والله از جمله حریصان بترست</p><p>او خورد از حرص طین را همچو دبس</p><p>دنبه مسپارید ای یاران به خرس</p><p>لاف از شه می‌زند وز دست شه</p><p>تا برد او ما سلیمان را ز ره</p><p>خود چه جنس شاه باشد مرغکی</p><p>مشنوش گر عقل داری اندکی</p><p>جنس شاهست او و یا جنس وزیر</p><p>هیچ باشد لایق گوزینه سیر</p><p>آنچ می‌گوید ز مکر و فعل و فن</p><p>هست سلطان با حشم جویای من</p><p>اینت مالیخولیای ناپذیر</p><p>اینت لاف خام و دام گول‌گیر</p><p>هر که این باور کند از ابلهیست</p><p>مرغک لاغر چه درخورد شهیست</p><p>کمترین جغد ار زند بر مغز او</p><p>مر ورا یاری‌گری از شاه کو</p><p>گفت باز ار یک پر من بشکند</p><p>بیخ جغدستان شهنشه بر کند</p><p>جغد چه بود خود اگر بازی مرا</p><p>دل برنجاند کند با من جفا</p><p>شه کند توده به هر شیب و فراز</p><p>صد هزاران خرمن از سرهای باز</p><p>پاسبان من عنایات ویست</p><p>هر کجا که من روم شه در پیست</p><p>در دل سلطان خیال من مقیم</p><p>بی خیال من دل سلطان سقیم</p><p>چون بپراند مرا شه در روش</p><p>می‌پرم بر اوج دل چون پرتوش</p><p>همچو ماه و آفتابی می‌پرم</p><p>پرده‌های آسمانها می‌درم</p><p>روشنی عقلها از فکرتم</p><p>انفطار آسمان از فطرتم</p><p>بازم و حیران شود در من هما</p><p>جغد کی بود تا بداند سر ما</p><p>شه برای من ز زندان یاد کرد</p><p>صد هزاران بسته را آزاد کرد</p><p>یک دمم با جغدها دمساز کرد</p><p>از دم من جغدها را باز کرد</p><p>ای خنک جغدی که در پرواز من</p><p>فهم کرد از نیکبختی راز من</p><p>در من آویزید تا نازان شوید</p><p>گرچه جغدانید شهبازان شوید</p><p>آنک باشد با چنان شاهی حبیب</p><p>هر کجا افتد چرا باشد غریب</p><p>هر که باشد شاه دردش را دوا</p><p>گر چو نی نالد نباشد بی نوا</p><p>مالک ملک نیم من طبل‌خوار</p><p>طبل بازم می‌زند شه از کنار</p><p>طبل باز من ندای ارجعی</p><p>حق گواه من به رغم مدعی</p><p>من نیم جنس شهنشه دور ازو</p><p>لیک دارم در تجلی نور ازو</p><p>نیست جنسیت ز روی شکل و ذات</p><p>آب جنس خاک آمد در نبات</p><p>باد جنس آتش آمد در قوام</p><p>طبع را جنس آمدست آخر مدام</p><p>جنس ما چون نیست جنس شاه ما</p><p>مای ما شد بهر مای او فنا</p><p>چون فنا شد مای ما او ماند فرد</p><p>پیش پای اسپ او گردم چو گرد</p><p>خاک شد جان و نشانیهای او</p><p>هست بر خاکش نشان پای او</p><p>خاک پایش شو برای این نشان</p><p>تا شوی تاج سر گردن‌کشان</p><p>تا که نفریبد شما را شکل من</p><p>نقل من نوشید پیش از نقل من</p><p>ای بسا کس را که صورت راه زد</p><p>قصد صورت کرد و بر الله زد</p><p>آخر این جان با بدن پیوسته است</p><p>هیچ این جان با بدن مانند هست</p><p>تاب نور چشم با پیهست جفت</p><p>نور دل در قطرهٔ خونی نهفت</p><p>شادی اندر گرده و غم در جگر</p><p>عقل چون شمعی درون مغز سر</p><p>این تعلقها نه بی کیفست و چون</p><p>عقلها در دانش چونی زبون</p><p>جان کل با جان جزو آسیب کرد</p><p>جان ازو دری ستد در جیب کرد</p><p>همچو مریم جان از آن آسیب جیب</p><p>حامله شد از مسیح دلفریب</p><p>آن مسیحی نه که بر خشک و ترست</p><p>آن مسیحی کز مساحت برترست</p><p>پس ز جان جان چو حامل گشت جان</p><p>از چنین جانی شود حامل جهان</p><p>پس جهان زاید جهانی دیگری</p><p>این حشر را وا نماید محشری</p><p>تا قیامت گر بگویم بشمرم</p><p>من ز شرح این قیامت قاصرم</p><p>این سخنها خود بمعنی یا ربیست</p><p>حرفها دام دم شیرین‌لبیست</p><p>چون کند تقصیر پس چون تن زند</p><p>چونک لبیکش به یارب می‌رسد</p><p>هست لبیکی که نتوانی شنید</p><p>لیک سر تا پای بتوانی چشید</p><h2><a id="poem-8089" href="https://ganjoor.net/moulavi/masnavi/daftar2/sh25">بخش ۲۵ - کلوخ انداختن تشنه از سر دیوار در جوی آب</a></h2>
<p>بر لب جو بوده دیواری بلند</p><p>بر سر دیوار تشنهٔ دردمند</p><p>مانعش از آب آن دیوار بود</p><p>از پی آب او چو ماهی زار بود</p><p>ناگهان انداخت او خشتی در آب</p><p>بانگ آب آمد به گوشش چون خطاب</p><p>چون خطاب یار شیرین لذیذ</p><p>مست کرد آن بانگ آبش چون نبیذ</p><p>از صفای بانگ آب آن ممتحن</p><p>گشت خشت‌انداز از آنجا خشت‌کن</p><p>آب می‌زد بانگ یعنی هی ترا</p><p>فایده چه زین زدن خشتی مرا</p><p>تشنه گفت آبا مرا دو فایده‌ست</p><p>من ازین صنعت ندارم هیچ دست</p><p>فایدهٔ اول سماع بانگ آب</p><p>کو بود مر تشنگان را چون رباب</p><p>بانگ او چون بانگ اسرافیل شد</p><p>مرده را زین زندگی تحویل شد</p><p>یا چو بانگ رعد ایام بهار</p><p>باغ می‌یابد ازو چندین نگار</p><p>یا چو بر درویش ایام زکات</p><p>یا چو بر محبوس پیغام نجات</p><p>چون دم رحمان بود کان از یمن</p><p>می‌رسد سوی محمد بی دهن</p><p>یا چو بوی احمد مرسل بود</p><p>کان به عاصی در شفاعت می‌رسد</p><p>یا چو بوی یوسف خوب لطیف</p><p>می‌زند بر جان یعقوب نحیف</p><p>فایدهٔ دیگر که هر خشتی کزین</p><p>بر کنم آیم سوی ماء معین</p><p>کز کمی خشت دیوار بلند</p><p>پست‌تر گردد بهر دفعه که کند</p><p>پستی دیوار قربی می‌شود</p><p>فصل او درمان وصلی می‌بود</p><p>سجده آمد کندن خشت لزب</p><p>موجب قربی که واسجد واقترب</p><p>تا که این دیوار عالی‌گردنست</p><p>مانع این سر فرود آوردنست</p><p>سجده نتوان کرد بر آب حیات</p><p>تا نیابم زین تن خاکی نجات</p><p>بر سر دیوار هر کو تشنه‌تر</p><p>زودتر بر می‌کند خشت و مدر</p><p>هر که عاشقتر بود بر بانگ آب</p><p>او کلوخ زفت‌تر کند از حجاب</p><p>او ز بانگ آب پر می تا عنق</p><p>نشنود بیگانه جز بانگ بلق</p><p>ای خنک آن را که او ایام پیش</p><p>مغتنم دارد گزارد وام خویش</p><p>اندر آن ایام کش قدرت بود</p><p>صحت و زور دل و قوت بود</p><p>وان جوانی همچو باغ سبز و تر</p><p>می‌رساند بی دریغی بار و بر</p><p>چشمه‌های قوت و شهوت روان</p><p>سبز می‌گردد زمین تن بدان</p><p>خانهٔ معمور و سقفش بس بلند</p><p>معتدل ارکان و بی تخلیط و بند</p><p>پیش از آن کایام پیری در رسد</p><p>گردنت بندد به حبل من مسد</p><p>خاک شوره گردد و ریزان و سست</p><p>هرگز از شوره نبات خوش نرست</p><p>آب زور و آب شهوت منقطع</p><p>او ز خویش و دیگران نا منتفع</p><p>ابروان چون پالدم زیر آمده</p><p>چشم را نم آمده تاری شده</p><p>از تشنج رو چو پشت سوسمار</p><p>رفته نطق و طعم و دندانها ز کار</p><p>روز بیگه لاشه لنگ و ره دراز</p><p>کارگه ویران عمل رفته ز ساز</p><p>بیخهای خوی بد محکم شده</p><p>قوت بر کندن آن کم شده</p><h2><a id="poem-8090" href="https://ganjoor.net/moulavi/masnavi/daftar2/sh26">بخش ۲۶ - فرمودن والی آن مرد را کی این خاربن را کی نشانده‌ای بر سر راه بر کن</a></h2>
<p>همچو آن شخص درشت خوش‌سخن</p><p>در میان ره نشاند او خاربن</p><p>ره گذریانش ملامت‌گر شدند</p><p>پس بگفتندش بکن این را نکند</p><p>هر دمی آن خاربن افزون شدی</p><p>پای خلق از زخم آن پر خون شدی</p><p>جامه‌های خلق بدریدی ز خار</p><p>پای درویشان بخستی زار زار</p><p>چون بجد حاکم بدو گفت این بکن</p><p>گفت آری بر کنم روزیش من</p><p>مدتی فردا و فردا وعده داد</p><p>شد درخت خار او محکم نهاد</p><p>گفت روزی حاکمش ای وعده کژ</p><p>پیش آ در کار ما واپس مغژ</p><p>گفت الایام یا عم بیننا</p><p>گفت عجل لا تماطل دیننا</p><p>تو که می‌گویی که فردا این بدان</p><p>که بهر روزی که می‌آید زمان</p><p>آن درخت بد جوان‌تر می‌شود</p><p>وین کننده پیر و مضطر می‌شود</p><p>خاربن در قوت و برخاستن</p><p>خارکن در پیری و در کاستن</p><p>خاربن هر روز و هر دم سبز و تر</p><p>خارکن هر روز زار و خشک تر</p><p>او جوان‌تر می‌شود تو پیرتر</p><p>زود باش و روزگار خود مبر</p><p>خاربن دان هر یکی خوی بدت</p><p>بارها در پای خار آخر زدت</p><p>بارها از خوی خود خسته شدی</p><p>حس نداری سخت بی‌حس آمدی</p><p>گر ز خسته گشتن دیگر کسان</p><p>که ز خلق زشت تو هست آن رسان</p><p>غافلی باری ز زخم خود نه‌ای</p><p>تو عذاب خویش و هر بیگانه‌ای</p><p>یا تبر بر گیر و مردانه بزن</p><p>تو علی‌وار این در خیبر بکن</p><p>یا به گلبن وصل کن این خار را</p><p>وصل کن با نار نور یار را</p><p>تا که نور او کشد نار ترا</p><p>وصل او گلشن کند خار ترا</p><p>تو مثال دوزخی او مؤمنست</p><p>کشتن آتش به مؤمن ممکنست</p><p>مصطفی فرمود از گفت جحیم</p><p>کو به مؤمن لابه‌گر گردد ز بیم</p><p>گویدش بگذر ز من ای شاه زود</p><p>هین که نورت سوز نارم را ربود</p><p>پس هلاک نار نور مؤمنست</p><p>زانک بی ضد دفع ضد لا یمکنست</p><p>نار ضد نور باشد روز عدل</p><p>کان ز قهر انگیخته شد این ز فضل</p><p>گر همی خواهی تو دفع شر نار</p><p>آب رحمت بر دل آتش گمار</p><p>چشمهٔ آن آب رحمت مؤمنست</p><p>آب حیوان روح پاک محسنست</p><p>بس گریزانست نفس تو ازو</p><p>زانک تو از آتشی او آب خو</p><p>ز آب آتش زان گریزان می‌شود</p><p>کآتشش از آب ویران می‌شود</p><p>حس و فکر تو همه از آتشست</p><p>حس شیخ و فکر او نور خوشست</p><p>آب نور او چو بر آتش چکد</p><p>چک چک از آتش بر آید برجهد</p><p>چون کند چک‌چک تو گویش مرگ و درد</p><p>تا شود این دوزخ نفس تو سرد</p><p>تا نسوزد او گلستان ترا</p><p>تا نسوزد عدل و احسان ترا</p><p>بعد از آن چیزی که کاری بر دهد</p><p>لاله و نسرین و سیسنبر دهد</p><p>باز پهنا می‌رویم از راه راست</p><p>باز گرد ای خواجه راه ما کجاست</p><p>اندر آن تقریر بودیم ای حسود</p><p>که خرت لنگست و منزل دور زود</p><p>سال بیگه گشت وقت کشت نی</p><p>جز سیه‌رویی و فعل زشت نی</p><p>کرم در بیخ درخت تن فتاد</p><p>بایدش بر کند و در آتش نهاد</p><p>هین و هین ای راه‌رو بیگاه شد</p><p>آفتاب عمر سوی چاه شد</p><p>این دو روزک را که زورت هست زود</p><p>پیر افشانی بکن از راه جود</p><p>این قدر تخمی که ماندستت بباز</p><p>تا بروید زین دو دم عمر دراز</p><p>تا نمردست این چراغ با گهر</p><p>هین فتیلش ساز و روغن زودتر</p><p>هین مگو فردا که فرداها گذشت</p><p>تا بکلی نگذرد ایام کشت</p><p>پند من بشنو که تن بند قویست</p><p>کهنه بیرون کن گرت میل نویست</p><p>لب ببند و کف پر زر بر گشا</p><p>بخل تن بگذار و پیش آور سخا</p><p>ترک شهوتها و لذتها سخاست</p><p>هر که در شهوت فرو شد برنخاست</p><p>این سخا شاخیست از سرو بهشت</p><p>وای او کز کف چنین شاخی بهشت</p><p>عروة الوثقاست این ترک هوا</p><p>برکشد این شاخ جان را بر سما</p><p>تا برد شاخ سخا ای خوب‌کیش</p><p>مر ترا بالاکشان تا اصل خویش</p><p>یوسف حسنی و این عالم چو چاه</p><p>وین رسن صبرست بر امر اله</p><p>یوسفا آمد رسن در زن دو دست</p><p>از رسن غافل مشو بیگه شدست</p><p>حمد لله کین رسن آویختند</p><p>فضل و رحمت را بهم آمیختند</p><p>تا ببینی عالم جان جدید</p><p>عالم بس آشکار ناپدید</p><p>این جهان نیست چون هستان شده</p><p>وان جهان هست بس پنهان شده</p><p>خاک بر بادست و بازی می‌کند</p><p>کژنمایی پرده‌سازی می‌کند</p><p>اینک بر کارست بی‌کارست و پوست</p><p>وانک پنهانست مغز و اصل اوست</p><p>خاک همچون آلتی در دست باد</p><p>باد را دان عالی و عالی‌نژاد</p><p>چشم خاکی را به خاک افتد نظر</p><p>بادبین چشمی بود نوعی دگر</p><p>اسپ داند اسپ را کو هست یار</p><p>هم سواری داند احوال سوار</p><p>چشم حس اسپست و نور حق سوار</p><p>بی‌سواره اسپ خود ناید به کار</p><p>پس ادب کن اسپ را از خوی بد</p><p>ورنه پیش شاه باشد اسپ رد</p><p>چشم اسپ از چشم شه رهبر بود</p><p>چشم او بی‌چشم شه مضطر بود</p><p>چشم اسپان جز گیاه و جز چرا</p><p>هر کجا خوانی بگوید نی چرا</p><p>نور حق بر نور حس راکب شود</p><p>آنگهی جان سوی حق راغب شود</p><p>اسپ بی راکب چه داند رسم راه</p><p>شاه باید تا بداند شاه‌راه</p><p>سوی حسی رو که نورش راکبست</p><p>حس را آن نور نیکو صاحبست</p><p>نور حس را نور حق تزیین بود</p><p>معنی نور علی نور این بود</p><p>نور حسی می‌کشد سوی ثری</p><p>نور حقش می‌برد سوی علی</p><p>زانک محسوسات دونتر عالمیست</p><p>نور حق دریا و حس چون شب‌نمیست</p><p>لیک پیدا نیست آن راکب برو</p><p>جز به آثار و به گفتار نکو</p><p>نور حسی کو غلیظست و گران</p><p>هست پنهان در سواد دیدگان</p><p>چونک نور حس نمی‌بینی ز چشم</p><p>چون ببینی نور آن دینی ز چشم</p><p>نور حس با این غلیظی مختفیست</p><p>چون خفی نبود ضیائی کان صفیست</p><p>این جهان چون خس به دست باد غیب</p><p>عاجزی پیش گرفت و داد غیب</p><p>گه بلندش می‌کند گاهیش پست</p><p>گه درستش می‌کند گاهی شکست</p><p>گه یمینش می‌برد گاهی یسار</p><p>گه گلستانش کند گاهیش خار</p><p>دست پنهان و قلم بین خط‌گزار</p><p>اسپ در جولان و ناپیدا سوار</p><p>تیر پران بین و ناپیدا کمان</p><p>جانها پیدا و پنهان جان جان</p><p>تیر را مشکن که این تیر شهیست</p><p>نیست پرتاوی ز شصت آگهیست</p><p>ما رمیت اذ رمیت گفت حق</p><p>کار حق بر کارها دارد سبق</p><p>خشم خود بشکن تو مشکن تیر را</p><p>چشم خشمت خون شمارد شیر را</p><p>بوسه ده بر تیر و پیش شاه بر</p><p>تیر خون‌آلود از خون تو تر</p><p>آنچ پیدا عاجز و بسته و زبون</p><p>وآنچ ناپیدا چنان تند و حرون</p><p>ما شکاریم این چنین دامی کراست</p><p>گوی چوگانیم چوگانی کجاست</p><p>می‌درد می‌دوزد این خیاط کو</p><p>می‌دمد می‌سوزد این نفاط کو</p><p>ساعتی کافر کند صدیق را</p><p>ساعتی زاهد کند زندیق را</p><p>زانک مخلص در خطر باشد ز دام</p><p>تا ز خود خالص نگردد او تمام</p><p>زانک در راهست و ره‌زن بی‌حدست</p><p>آن رهد کو در امان ایزدست</p><p>آینه خالص نگشت او مخلص است</p><p>مرغ را نگرفته است او مقنص است</p><p>چونک مخلص گشت مخلص باز رست</p><p>در مقام امن رفت و برد دست</p><p>هیچ آیینه دگر آهن نشد</p><p>هیچ نانی گندم خرمن نشد</p><p>هیچ انگوری دگر غوره نشد</p><p>هیچ میوهٔ پخته با کوره نشد</p><p>پخته گرد و از تغیر دور شو</p><p>رو چو برهان محقق نور شو</p><p>چون ز خود رستی همه برهان شدی</p><p>چونک بنده نیست شد سلطان شدی</p><p>ور عیان خواهی صلاح الدین نمود</p><p>دیده‌ها را کرد بینا و گشود</p><p>فقر را از چشم و از سیمای او</p><p>دید هر چشمی که دارد نور هو</p><p>شیخ فعالست بی‌آلت چو حق</p><p>با مریدان داده بی گفتی سبق</p><p>دل به دست او چو موم نرم رام</p><p>مهر او گه ننگ سازد گاه نام</p><p>مهر مومش حاکی انگشتریست</p><p>باز آن نقش نگین حاکی کیست</p><p>حاکی اندیشهٔ آن زرگرست</p><p>سلسلهٔ هر حلقه اندر دیگرست</p><p>این صدا در کوه دلها بانگ کیست</p><p>گه پرست از بانگ این که گه تهیست</p><p>هر کجا هست او حکیمست اوستاد</p><p>بانگ او زین کوه دل خالی مباد</p><p>هست که کوا مثنا می‌کند</p><p>هست که کآواز صدتا می‌کند</p><p>می‌زهاند کوه از آن آواز و قال</p><p>صد هزاران چشمهٔ آب زلال</p><p>چون ز که آن لطف بیرون می‌شود</p><p>آبها در چشمه‌ها خون می‌شود</p><p>زان شهنشاه همایون‌نعل بود</p><p>که سراسر طور سینا لعل بود</p><p>جان پذیرفت و خرد اجزای کوه</p><p>ما کم از سنگیم آخر ای گروه</p><p>نه ز جان یک چشمه جوشان می‌شود</p><p>نه بدن از سبزپوشان می‌شود</p><p>نی صدای بانگ مشتاقی درو</p><p>نی صفای جرعهٔ ساقی درو</p><p>کو حمیت تا ز تیشه وز کلند</p><p>این چنین که را بکلی بر کنند</p><p>بوک بر اجزای او تابد مهی</p><p>بوک در وی تاب مه یابد رهی</p><p>چون قیامت کوهها را برکند</p><p>بر سر ما سایه کی می‌افکند</p><p>این قیامت زان قیامت کی کمست</p><p>آن قیامت زخم و این چون مرهمست</p><p>هر که دید این مرهم از زخم ایمنست</p><p>هر بدی کین حسن دید او محسنست</p><p>ای خنک زشتی که خوبش شد حریف</p><p>وای گل‌رویی که جفتش شد خریف</p><p>نان مرده چون حریف جان شود</p><p>زنده گردد نان و عین آن شود</p><p>هیزم تیره حریف نار شد</p><p>تیرگی رفت و همه انوار شد</p><p>در نمکلان چون خر مرده فتاد</p><p>آن خری و مردگی یکسو نهاد</p><p>صبغة الله هست خم رنگ هو</p><p>پیسها یک رنگ گردد اندرو</p><p>چون در آن خم افتد و گوییش قم</p><p>از طرب گوید منم خم لا تلم</p><p>آن منم خم خود انا الحق گفتنست</p><p>رنگ آتش دارد الا آهنست</p><p>رنگ آهن محو رنگ آتشست</p><p>ز آتشی می‌لافد و خامش وشست</p><p>چون بسرخی گشت همچون زر کان</p><p>پس انا النارست لافش بی زبان</p><p>شد ز رنگ و طبع آتش محتشم</p><p>گوید او من آتشم من آتشم</p><p>آتشم من گر ترا شکیست و ظن</p><p>آزمون کن دست را بر من بزن</p><p>آتشم من بر تو گر شد مشتبه</p><p>روی خود بر روی من یک‌دم بنه</p><p>آدمی چون نور گیرد از خدا</p><p>هست مسجود ملایک ز اجتبا</p><p>نیز مسجود کسی کو چون ملک</p><p>رسته باشد جانش از طغیان و شک</p><p>آتش چه آهن چه لب ببند</p><p>ریش تشبیه مشبه را مخند</p><p>پای در دریا منه کم‌گوی از آن</p><p>بر لب دریا خمش کن لب گزان</p><p>گرچه صد چون من ندارد تاب بحر</p><p>لیک می‌نشکیبم از غرقاب بحر</p><p>جان و عقل من فدای بحر باد</p><p>خونبهای عقل و جان این بحر داد</p><p>تا که پایم می‌رود رانم درو</p><p>چون نماند پا چو بطانم درو</p><p>بی‌ادب حاضر ز غایب خوشترست</p><p>حلقه گرچه کژ بود نی بر درست</p><p>ای تن‌آلوده بگرد حوض گرد</p><p>پاک کی گردد برون حوض مرد</p><p>پاک کو از حوض مهجور اوفتاد</p><p>او ز پاکی خویش هم دور اوفتاد</p><p>پاکی این حوض بی‌پایان بود</p><p>پاکی اجسام کم میزان بود</p><p>زانک دل حوضست لیکن در کمین</p><p>سوی دریا راه پنهان دارد این</p><p>پاکی محدود تو خواهد مدد</p><p>ورنه اندر خرج کم گردد عدد</p><p>آب گفت آلوده را در من شتاب</p><p>گفت آلوده که دارم شرم از آب</p><p>گفت آب این شرم بی من کی رود</p><p>بی من این آلوده زایل کی شود</p><p>ز آب هر آلوده کو پنهان شود</p><p>الحیاء یمنع الایمان بود</p><p>دل ز پایهٔ حوض تن گلناک شد</p><p>تن ز آب حوض دلها پاک شد</p><p>گرد پایهٔ حوض دل گرد ای پسر</p><p>هان ز پایهٔ حوض تن می‌کن حذر</p><p>بحر تن بر بحر دل بر هم زنان</p><p>در میانشان برزخ لا یبغیان</p><p>گر تو باشی راست ور باشی تو کژ</p><p>پیشتر می‌غژ بدو واپس مغژ</p><p>پیش شاهان گر خطر باشد بجان</p><p>لیک نشکیبند ازو با همتان</p><p>شاه چون شیرین‌تر از شکر بود</p><p>جان به شیرینی رود خوشتر بود</p><p>ای ملامت‌گر سلامت مر ترا</p><p>ای سلامت‌جو رها کن تو مرا</p><p>جان من کوره‌ست با آتش خوشست</p><p>کوره را این بس که خانهٔ آتشست</p><p>همچو کوره عشق را سوزیدنیست</p><p>هر که او زین کور باشد کوره نیست</p><p>برگ بی برگی ترا چون برگ شد</p><p>جان باقی یافتی و مرگ شد</p><p>چون ترا غم شادی افزودن گرفت</p><p>روضهٔ جانت گل و سوسن گرفت</p><p>آنچ خوف دیگران آن امن تست</p><p>بط قوی از بحر و مرغ خانه سست</p><p>باز دیوانه شدم من ای طبیب</p><p>باز سودایی شدم من ای حبیب</p><p>حلقه‌های سلسلهٔ تو ذو فنون</p><p>هر یکی حلقه دهد دیگر جنون</p><p>داد هر حلقه فنونی دیگرست</p><p>پس مرا هر دم جنونی دیگرست</p><p>پس فنون باشد جنون این شد مثل</p><p>خاصه در زنجیر این میر اجل</p><p>آنچنان دیوانگی بگسست بند</p><p>که همه دیوانگان پندم دهند</p><h2><a id="poem-8091" href="https://ganjoor.net/moulavi/masnavi/daftar2/sh27">بخش ۲۷ - آمدن دوستان به بیمارستان جهت پرسش ذاالنون مصری رحمة الله علیه</a></h2>
<p>این چنین ذالنون مصری را فتاد</p><p>کاندرو شور و جنونی نو بزاد</p><p>شور چندان شد که تا فوق فلک</p><p>می‌رسید از وی جگرها را نمک</p><p>هین منه تو شور خود ای شوره‌خاک</p><p>پهلوی شور خداوندان پاک</p><p>خلق را تاب جنون او نبود</p><p>آتش او ریشهاشان می‌ربود</p><p>چونک در ریش عوام آتش فتاد</p><p>بند کردندش به زندانی نهاد</p><p>نیست امکان واکشیدن این لگام</p><p>گرچه زین ره تنگ می‌آیند عام</p><p>دیده این شاهان ز عامه خوف جان</p><p>کین گره کورند و شاهان بی‌نشان</p><p>چونک حکم اندر کف رندان بود</p><p>لاجرم ذاالنون در زندان بود</p><p>یکسواره می‌رود شاه عظیم</p><p>در کف طفلان چنین در یتیم</p><p>در چه دریا نهان در قطره‌ای</p><p>آفتابی مخفی اندر ذره‌ای</p><p>آفتابی خویش را ذره نمود</p><p>واندک اندک روی خود را بر گشود</p><p>جملهٔ ذرات در وی محو شد</p><p>عالم از وی مست گشت و صحو شد</p><p>چون قلم در دست غداری بود</p><p>بی گمان منصور بر داری بود</p><p>چون سفیهان‌راست این کار و کیا</p><p>لازم آمد یقتلون الانبیا</p><p>انبیا را گفته قومی راه گم</p><p>از سفه انا تطیرنا بکم</p><p>جهل ترسا بین امان انگیخته</p><p>زان خداوندی که گشت آویخته</p><p>چون بقول اوست مصلوب جهود</p><p>پس مرورا امن کی تاند نمود</p><p>چون دل آن شاه زیشان خون بود</p><p>عصمت و انت فیهم چون بود</p><p>زر خالص را و زرگر را خطر</p><p>باشد از قلاب خاین بیشتر</p><p>یوسفان از رشک زشتان مخفی‌اند</p><p>کز عدو خوبان در آتش می‌زیند</p><p>یوسفان از مکر اخوان در چهند</p><p>کز حسد یوسف به گرگان می‌دهند</p><p>از حسد بر یوسف مصری چه رفت</p><p>این حسد اندر کمین گرگیست زفت</p><p>لاجرم زین گرگ یعقوب حلیم</p><p>داشت بر یوسف همیشه خوف و بیم</p><p>گرگ ظاهر گرد یوسف خود نگشت</p><p>این حسد در فعل از گرگان گذشت</p><p>رحم کرد این گرگ وز عذر لبق</p><p>آمده که انا ذهبنا نستبق</p><p>صد هزاران گرگ را این مکر نیست</p><p>عاقبت رسوا شود این گرگ بیست</p><p>زانک حشر حاسدان روز گزند</p><p>بی گمان بر صورت گرگان کنند</p><p>حشر پر حرص خس مردارخوار</p><p>صورت خوکی بود روز شمار</p><p>زانیان را گند اندام نهان</p><p>خمرخواران را بود گند دهان</p><p>گند مخفی کان به دلها می‌رسید</p><p>گشت اندر حشر محسوس و پدید</p><p>بیشه‌ای آمد وجود آدمی</p><p>بر حذر شو زین وجود ار زان دمی</p><p>در وجود ما هزاران گرگ و خوک</p><p>صالح و ناصالح و خوب و خشوک</p><p>حکم آن خوراست کان غالبترست</p><p>چونک زر بیش از مس آمد آن زرست</p><p>سیرتی کان بر وجودت غالبست</p><p>هم بر آن تصویر حشرت واجبست</p><p>ساعتی گرگی در آید در بشر</p><p>ساعتی یوسف‌رخی همچون قمر</p><p>می‌رود از سینه‌ها در سینه‌ها</p><p>از ره پنهان صلاح و کینه‌ها</p><p>بلک خود از آدمی در گاو و خر</p><p>می‌رود دانایی و علم و هنر</p><p>اسپ سکسک می‌شود رهوار و رام</p><p>خرس بازی می‌کند بز هم سلام</p><p>رفت اندر سگ ز آدمیان هوس</p><p>تا شبان شد یا شکاری یا حرس</p><p>در سگ اصحاب خویی زان وفود</p><p>رفت تا جویای الله گشته بود</p><p>هر زمان در سینه نوعی سر کند</p><p>گاه دیو و گه ملک گه دام و دد</p><p>زان عجب بیشه که هر شیر آگهست</p><p>تا به دام سینه‌ها پنهان رهست</p><p>دزدیی کن از درون مرجان جان</p><p>ای کم از سگ از درون عارفان</p><p>چونک دزدی باری آن در لطیف</p><p>چونک حامل می‌شوی باری شریف</p><h2><a id="poem-8092" href="https://ganjoor.net/moulavi/masnavi/daftar2/sh28">بخش ۲۸ - فهم کردن مریدان کی ذاالنون دیوانه نشد قاصد کرده است</a></h2>
<p>دوستان در قصهٔ ذاالنون شدند</p><p>سوی زندان و در آن رایی زدند</p><p>کین مگر قاصد کند یا حکمتیست</p><p>او درین دین قبله‌ای و آیتیست</p><p>دور دور از عقل چون دریای او</p><p>تا جنون باشد سفه‌فرمای او</p><p>حاش لله از کمال جاه او</p><p>کابر بیماری بپوشد ماه او</p><p>او ز شر عامه اندر خانه شد</p><p>او ز ننگ عاقلان دیوانه شد</p><p>او ز عار عقل کند تن‌پرست</p><p>قاصدا رفتست و دیوانه شدست</p><p>که ببندیدم قوی وز ساز گاو</p><p>بر سر و پشتم بزن وین را مکاو</p><p>تا ز زخم لخت یابم من حیات</p><p>چون قتیل از گاو موسی ای ثقات</p><p>تا ز زخم لخت گاوی خوش شوم</p><p>همچو کشته و گاو موسی گش شوم</p><p>زنده شد کشته ز زخم دم گاو</p><p>همچو مس از کیمیا شد زر ساو</p><p>کشته بر جست و بگفت اسرار را</p><p>وا نمود آن زمرهٔ خون‌خوار را</p><p>گفت روشن کین جماعت کشته‌اند</p><p>کین زمان در خصمیم آشفته‌اند</p><p>چونک کشته گردد این جسم گران</p><p>زنده گردد هستی اسراردان</p><p>جان او بیند بهشت و نار را</p><p>باز داند جملهٔ اسرار را</p><p>وا نماید خونیان دیو را</p><p>وا نماید دام خدعه و ریو را</p><p>گاو کشتن هست از شرط طریق</p><p>تا شود از زخم دمش جان مفیق</p><p>گاو نفس خویش را زوتر بکش</p><p>تا شود روح خفی زنده و بهش</p><h2><a id="poem-8093" href="https://ganjoor.net/moulavi/masnavi/daftar2/sh29">بخش ۲۹ - رجوع به حکایت ذاالنون رحمة الله علیه</a></h2>
<p>چون رسیدند آن نفر نزدیک او</p><p>بانگ بر زد هی کیانید اتقو</p><p>با ادب گفتند ما از دوستان</p><p>بهر پرسش آمدیم اینجا بجان</p><p>چونی ای دریای عقل ذو فنون</p><p>این چه بهتانست بر عقلت جنون</p><p>دود گلخن کی رسد در آفتاب</p><p>چون شود عنقا شکسته از غراب</p><p>وا مگیر از ما بیان کن این سخن</p><p>ما محبانیم با ما این مکن</p><p>مر محبان را نشاید دور کرد</p><p>یا بروپوش و دغل مغرور کرد</p><p>راز را اندر میان آور شها</p><p>رو مکن در ابر پنهانی مها</p><p>ما محب و صادق و دل خسته‌ایم</p><p>در دو عالم دل به تو در بسته‌ایم</p><p>فحش آغازید و دشنام از گزاف</p><p>گفت او دیوانگانه زی و قاف</p><p>بر جهید و سنگ پران کرد و چوب</p><p>جملگی بگریختند از بیم کوب</p><p>قهقهه خندید و جنبانید سر</p><p>گفت باد ریش این یاران نگر</p><p>دوستان بین کو نشان دوستان</p><p>دوستان را رنج باشد همچو جان</p><p>کی کران گیرد ز رنج دوست دوست</p><p>رنج مغز و دوستی آن را چو پوست</p><p>نی نشان دوستی شد سرخوشی</p><p>در بلا و آفت و محنت‌کشی</p><p>دوست همچون زر بلا چون آتشست</p><p>زر خالص در دل آتش خوشست</p><h2><a id="poem-8094" href="https://ganjoor.net/moulavi/masnavi/daftar2/sh30">بخش ۳۰ - امتحان کردن خواجهٔ لقمان زیرکی لقمان را</a></h2>
<p>نی که لقمان را که بندهٔ پاک بود</p><p>روز و شب در بندگی چالاک بود</p><p>خواجه‌اش می‌داشتی در کار پیش</p><p>بهترش دیدی ز فرزندان خویش</p><p>زانک لقمان گرچه بنده‌زاد بود</p><p>خواجه بود و از هوا آزاد بود</p><p>گفت شاهی شیخ را اندر سخن</p><p>چیزی از بخشش ز من درخواست کن</p><p>گفت ای شه شرم ناید مر ترا</p><p>که چنین گویی مرا زین برتر آ</p><p>من دو بنده دارم و ایشان حقیر</p><p>وآن دو بر تو حاکمانند و امیر</p><p>گفت شه آن دو چه‌اند این زلتست</p><p>گفت آن یک خشم و دیگر شهوتست</p><p>شاه آن دان کو ز شاهی فارغست</p><p>بی مه و خورشید نورش بازغست</p><p>مخزن آن دارد که مخزن ذات اوست</p><p>هستی او دارد که با هستی عدوست</p><p>خواجهٔ لقمان بظاهر خواجه‌وش</p><p>در حقیقت بنده لقمان خواجه‌اش</p><p>در جهان بازگونه زین بسیست</p><p>در نظرشان گوهری کم از خسیست</p><p>مر بیابان را مفازه نام شد</p><p>نام و رنگی عقلشان را دام شد</p><p>یک گره را خود معرف جامه است</p><p>در قبا گویند کو از عامه است</p><p>یک گره را ظاهر سالوس زهد</p><p>نور باید تا بود جاسوس زهد</p><p>نور باید پاک از تقلید و غول</p><p>تا شناسد مرد را بی فعل و قول</p><p>در رود در قلب او از راه عقل</p><p>نقد او بیند نباشد بند نقل</p><p>بندگان خاص علام الغیوب</p><p>در جهان جان جواسیس القلوب</p><p>در درون دل در آید چون خیال</p><p>پیش او مکشوف باشد سر حال</p><p>در تن گنجشک چیست از برگ و ساز</p><p>که شود پوشیده آن بر عقل باز</p><p>آنک واقف گشت بر اسرار هو</p><p>سر مخلوقات چه بود پیش او</p><p>آنک بر افلاک رفتارش بود</p><p>بر زمین رفتن چه دشوارش بود</p><p>در کف داود کاهن گشت موم</p><p>موم چه بود در کف او ای ظلوم</p><p>بود لقمان بنده‌شکلی خواجه‌ای</p><p>بندگی بر ظاهرش دیباجه‌ای</p><p>چون رود خواجه به جای ناشناس</p><p>در غلام خویش پوشاند لباس</p><p>او بپوشد جامه‌های آن غلام</p><p>مر غلام خویش را سازد امام</p><p>در پیش چون بندگان در ره شود</p><p>تا نباید زو کسی آگه شود</p><p>گوید ای بنده تو رو بر صدر شین</p><p>من بگیرم کفش چون بندهٔ کهین</p><p>تو درشتی کن مرا دشنام ده</p><p>مر مرا تو هیچ توقیری منه</p><p>ترک خدمت خدمت تو داشتم</p><p>تا به غربت تخم حیلت کاشتم</p><p>خواجگان این بندگیها کرده‌اند</p><p>تا گمان آید که ایشان بنده‌اند</p><p>چشم‌پر بودند و سیر از خواجگی</p><p>کارها را کرده‌اند آمادگی</p><p>وین غلامان هوا بر عکس آن</p><p>خویشتن بنموده خواجهٔ عقل و جان</p><p>آید از خواجه ره افکندگی</p><p>ناید از بنده به غیر بندگی</p><p>پس از آن عالم بدین عالم چنان</p><p>تعبیتها هست بر عکس این بدان</p><p>خواجهٔ لقمان ازین حال نهان</p><p>بود واقف دیده بود از وی نشان</p><p>راز می‌دانست و خوش می‌راند خر</p><p>از برای مصلحت آن راه‌بر</p><p>مر ورا آزاد کردی از نخست</p><p>لیک خشنودی لقمان را بجست</p><p>زانک لقمان را مراد این بود تا</p><p>کس نداند سر آن شیر و فتی</p><p>چه عجب گر سر ز بد پنهان کنی</p><p>این عجب که سر ز خود پنهان کنی</p><p>کار پنهان کن تو از چشمان خود</p><p>تا بود کارت سلیم از چشم بد</p><p>خویش را تسلیم کن بر دام مزد</p><p>وانگه از خود بی ز خود چیزی بدزد</p><p>می‌دهند افیون به مرد زخم‌مند</p><p>تا که پیکان از تنش بیرون کنند</p><p>وقت مرگ از رنج او را می‌درند</p><p>او بدان مشغول شد جان می‌برند</p><p>چون به هر فکری که دل خواهی سپرد</p><p>از تو چیزی در نهان خواهند برد</p><p>پس بدان مشغول شو کان بهترست</p><p>تا ز تو چیزی برد کان کهترست</p><p>هرچه تحصیلی کنی ای معتنی</p><p>می در آید دزد از آن سو کایمنی</p><p>بار بازرگان چو در آب اوفتد</p><p>دست اندر کالهٔ بهتر زند</p><p>چونک چیزی فوت خواهد شد در آب</p><p>ترک کمتر گوی و بهتر را بیاب</p><h2><a id="poem-8095" href="https://ganjoor.net/moulavi/masnavi/daftar2/sh31">بخش ۳۱ - ظاهر شدن فضل و زیرکی لقمان پیش امتحان کنندگان</a></h2>
<p>هر طعامی کآوریدندی بوی</p><p>کس سوی لقمان فرستادی ز پی</p><p>تا که لقمان دست سوی آن برد</p><p>قاصدا تا خواجه پس‌خوردش خورد</p><p>سؤر او خوردی و شور انگیختی</p><p>هر طعامی کو نخوردی ریختی</p><p>ور بخوردی بی دل و بی اشتها</p><p>این بود پیوندی بی انتها</p><p>خربزه آورده بودند ارمغان</p><p>گفت رو فرزند لقمان را بخوان</p><p>چون برید و داد او را یک برین</p><p>همچو شکر خوردش و چون انگبین</p><p>از خوشی که خورد داد او را دوم</p><p>تا رسید آن گرچها تا هفدهم</p><p>ماند گرچی گفت این را من خورم</p><p>تا چه شیرین خربزه‌ست این بنگرم</p><p>او چنین خوش می‌خورد کز ذوق او</p><p>طبعها شد مشتهی و لقمه‌جو</p><p>چون بخورد از تلخیش آتش فروخت</p><p>هم زبان کرد آبله هم حلق سوخت</p><p>ساعتی بی‌خود شد از تلخی آن</p><p>بعد از آن گفتش که ای جان و جهان</p><p>نوش چون کردی تو چندین زهر را</p><p>لطف چون انگاشتی این قهر را</p><p>این چه صبرست این صبوری ازچه روست</p><p>یا مگر پیش تو این جانت عدوست</p><p>چون نیاوردی به حیلت حجتی</p><p>که مرا عذریست بس کن ساعتی</p><p>گفت من از دست نعمت‌بخش تو</p><p>خورده‌ام چندان که از شرمم دوتو</p><p>شرمم آمد که یکی تلخ از کفت</p><p>من ننوشم ای تو صاحب‌معرفت</p><p>چون همه اجزام از انعام تو</p><p>رسته‌اند و غرق دانه و دام تو</p><p>گر ز یک تلخی کنم فریاد و داد</p><p>خاک صد ره بر سر اجزام باد</p><p>لذت دست شکربخشت بداشت</p><p>اندرین بطیخ تلخی کی گذاشت</p><p>از محبت تلخها شیرین شود</p><p>از محبت مسها زرین شود</p><p>از محبت دردها صافی شود</p><p>از محبت دردها شافی شود</p><p>از محبت مرده زنده می‌کنند</p><p>از محبت شاه بنده می‌کنند</p><p>این محبت هم نتیجهٔ دانشست</p><p>کی گزافه بر چنین تختی نشست</p><p>دانش ناقص کجا این عشق زاد</p><p>عشق زاید ناقص اما بر جماد</p><p>بر جمادی رنگ مطلوبی چو دید</p><p>از صفیری بانگ محبوبی شنید</p><p>دانش ناقص نداند فرق را</p><p>لاجرم خورشید داند برق را</p><p>چونک ملعون خواند ناقص را رسول</p><p>بود در تاویل نقصان عقول</p><p>زانک ناقص‌تن بود مرحوم رحم</p><p>نیست بر مرحوم لایق لعن و زخم</p><p>نقص عقلست آن که بد رنجوریست</p><p>موجب لعنت سزای دوریست</p><p>زانک تکمیل خردها دور نیست</p><p>لیک تکمیل بدن مقدور نیست</p><p>کفر و فرعونی هر گبر بعید</p><p>جمله از نقصان عقل آمد پدید</p><p>بهر نقصان بدن آمد فرج</p><p>در نبی که ما علی الاعمی حرج</p><p>برق آفل باشد و بس بی وفا</p><p>آفل از باقی ندانی بی صفا</p><p>برق خندد بر کی می‌خندد بگو</p><p>بر کسی که دل نهد بر نور او</p><p>نورهای چرخ ببریده‌پیست</p><p>آن چو لا شرقی و لا غربی کیست</p><p>برق را خو یخطف الابصار دان</p><p>نور باقی را همه انصار دان</p><p>بر کف دریا فرس را راندن</p><p>نامه‌ای در نور برقی خواندن</p><p>از حریصی عاقبت نادیدنست</p><p>بر دل و بر عقل خود خندیدنست</p><p>عاقبت بینست عقل از خاصیت</p><p>نفس باشد کو نبیند عاقبت</p><p>عقل کو مغلوب نفس او نفس شد</p><p>مشتری مات زحل شد نحس شد</p><p>هم درین نحسی بگردان این نظر</p><p>در کسی که کرد نحست در نگر</p><p>آن نظر که بنگرد این جر و مد</p><p>او ز نحسی سوی سعدی نقب زد</p><p>زان همی‌گرداندت حالی به حال</p><p>ضد به ضد پیداکنان در انتقال</p><p>تا که خوفت زاید از ذات الشمال</p><p>لذت ذات الیمین یرجی الرجال</p><p>تا دو پر باشی که مرغ یک پره</p><p>عاجز آید از پریدن ای سره</p><p>یا رها کن تا نیایم در کلام</p><p>یا بده دستور تا گویم تمام</p><p>ورنه این خواهی نه آن فرمان تراست</p><p>کس چه داند مر ترا مقصد کجاست</p><p>جان ابراهیم باید تا به نور</p><p>بیند اندر نار فردوس و قصور</p><p>پایه پایه بر رود بر ماه و خور</p><p>تا نماند همچو حلقه بند در</p><p>چون خلیل از آسمان هفتمین</p><p>بگذرد که لا احب الافلین</p><p>این جهان تن غلط‌انداز شد</p><p>جز مر آن را کو ز شهوت باز شد</p>
</body></html>