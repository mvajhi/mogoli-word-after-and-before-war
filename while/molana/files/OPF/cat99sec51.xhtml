<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5007" href="https://ganjoor.net/moulavi/shams/ghazalsh/sh2383">غزل شمارهٔ ۲۳۸۳</a></h2>
<p>عشق تو از بس کشش جان آمده</p><p>کشتگانت شاد و خندان آمده</p><p>جان شکرخای است لیکن از توش</p><p>شکری دیگر به دندان آمده</p><p>دوش دیدم صورت دل را چنانک</p><p>باز خوش بر دست سلطان آمده</p><p>صید کرده جان هر مشتاق را</p><p>پر پرخون سوی جانان آمده</p><p>جمله جان‌ها سوی تو آید بود</p><p>یک جوی زر جانب کان آمده</p><p>گفتمش از عاشقان این خون ز چیست</p><p>ای تو از عشاق و رندان آمده</p><p>گفت خون باشد زبان عاشقی</p><p>عشق را خون است برهان آمده</p><p>بوی مشک و بوی ریحان لطف ماست</p><p>راست گویم نور یزدان آمده</p><p>درد درد شمس تبریزی مرا</p><p>لحظه لحظه گنج درمان آمده</p><h2><a id="poem-5008" href="https://ganjoor.net/moulavi/shams/ghazalsh/sh2384">غزل شمارهٔ ۲۳۸۴</a></h2>
<p>جسته‌اند دیوانگان از سلسله</p><p>ز آنک برزد بوی جان از سلسله</p><p>نعره‌ها از عاشقان برخاسته</p><p>الامان و الامان از سلسله</p><p>جان مشتاقان نمی‌گنجد همی</p><p>در زمین و آسمان از سلسله</p><p>پیش لیلی می‌برم من هر دمی</p><p>جان مجنون ارمغان از سلسله</p><p>حلقه‌های عشق تو در گوش ماست</p><p>هوش ما را تو مران از سلسله</p><p>فتنه بین کز سلسله انگیختی</p><p>فتنه را هم می‌نشان از سلسله</p><p>صد نشان بر پای جان از بند توست</p><p>گر چه جان شد بی‌نشان از سلسله</p><p>شمس تبریزی مرادم زلف توست</p><p>گر چه کردم من بیان از سلسله</p><h2><a id="poem-5009" href="https://ganjoor.net/moulavi/shams/ghazalsh/sh2385">غزل شمارهٔ ۲۳۸۵</a></h2>
<p>روز ما را دیگران را شب شده</p><p>ز آفتابی اختران را شب شده</p><p>تیر دولت‌های ما پیروز شد</p><p>تیر جست و مر کمان را شب شده</p><p>روز خندان در رخ عین الیقین</p><p>کافرستان گمان را شب شده</p><p>برپریده مرغ ایمانت کنون</p><p>بی‌امان خواهی امان را شب شده</p><p>هر دمی روز است اندر کان جان</p><p>روز نقد توست کان را شب شده</p><p>عاشقان را روزهای بی‌نشان</p><p>عاقل رسم و نشان را شب شده</p><h2><a id="poem-5010" href="https://ganjoor.net/moulavi/shams/ghazalsh/sh2386">غزل شمارهٔ ۲۳۸۶</a></h2>
<p>قرابه باز دانا هش دار آبگینه</p><p>تا در میان نیفتد سودای کبر و کینه</p><p>چون شیشه بشکنی جان بسیار پای یاران</p><p>مجروح و خسته گردد این خود بود کمینه</p><p>وآنگه که مرهم آری سر را به عذر خاری</p><p>بر موزه محبت افتد هزار پینه</p><p>بفزا شراب و خوش شو بیرون ز پنج و شش شو</p><p>مگذار ناخوشی را گرد سرای سینه</p><p>نی زان شراب خاکی بل کز جهان پاکی</p><p>از دست حق رسیده بی‌واسطه قنینه</p><p>در بزمگاه وحدت یابی هر آنچ خواهی</p><p>در رزمگاه محنت که آن نه و که این نه</p><p>جانی که غم فزودی از شمس حق تبریز</p><p>نو نو طرب فزاید بی‌کهنه‌های دینه</p><h2><a id="poem-5011" href="https://ganjoor.net/moulavi/shams/ghazalsh/sh2387">غزل شمارهٔ ۲۳۸۷</a></h2>
<p>پیغام زاهدان را کآمد بلای توبه</p><p>با آن جمال و خوبی آخر چه جای توبه</p><p>هم زهد برشکسته هم توبه توبه کرده</p><p>چون هست عاشقان را کاری ورای توبه</p><p>چون از جهان رمیدی در نور جان رسیدی</p><p>چون شمع سر بریدی بشکن تو پای توبه</p><p>شرط است بی‌قراری با آهوی تتاری</p><p>ترک خطا چو آمد ای بس خطای توبه</p><p>در صید چون درآید بس جان که او رباید</p><p>یک تیر غمزه او صد خونبهای توبه</p><p>چون هر سحر خیالش بر عاشقان بتازد</p><p>گرد غبار اسبش صد توتیای توبه</p><p>از باده لب او مخمور گشته جان‌ها</p><p>و آن چشم پرخمارش داده سزای توبه</p><p>تا باغ عاشقان را سرسبز و تازه کردی</p><p>حسنت خراب کرده بام و سرای توبه</p><p>ای توبه برگشاده بی‌شمس حق تبریز</p><p>روزی که ره نماید ای وای وای توبه</p><h2><a id="poem-5012" href="https://ganjoor.net/moulavi/shams/ghazalsh/sh2388">غزل شمارهٔ ۲۳۸۸</a></h2>
<p>این جا کسی است پنهان دامان من گرفته</p><p>خود را سپس کشیده پیشان من گرفته</p><p>این جا کسی است پنهان چون جان و خوشتر از جان</p><p>باغی به من نموده ایوان من گرفته</p><p>این جا کسی است پنهان همچون خیال در دل</p><p>اما فروغ رویش ارکان من گرفته</p><p>این جا کسی است پنهان مانند قند در نی</p><p>شیرین شکرفروشی دکان من گرفته</p><p>جادو و چشم بندی چشم کسش نبیند</p><p>سوداگری است موزون میزان من گرفته</p><p>چون گلشکر من و او در همدگر سرشته</p><p>من خوی او گرفته او آن من گرفته</p><p>در چشم من نیاید خوبان جمله عالم</p><p>بنگر خیال خوبش مژگان من گرفته</p><p>من خسته گرد عالم درمان ز کس ندیدم</p><p>تا درد عشق دیدم درمان من گرفته</p><p>تو نیز دل کبابی درمان ز درد یابی</p><p>گر گرد درد گردی فرمان من گرفته</p><p>در بحر ناامیدی از خود طمع بریدی</p><p>زین بحر سر برآری مرجان من گرفته</p><p>بشکن طلسم صورت بگشای چشم سیرت</p><p>تا شرق و غرب بینی سلطان من گرفته</p><p>ساقی غیب بینی پیدا سلام کرده</p><p>پیمانه جام کرده پیمان من گرفته</p><p>من دامنش کشیده کای نوح روح دیده</p><p>از گریه عالمی بین طوفان من گرفته</p><p>تو تاج ما وآنگه سرهای ما شکسته</p><p>تو یار غار وآنگه یاران من گرفته</p><p>گوید ز گریه بگذر زان سوی گریه بنگر</p><p>عشاق روح گشته ریحان من گرفته</p><p>یاران دل شکسته بر صدر دل نشسته</p><p>مستان و می‌پرستان میدان من گرفته</p><p>همچو سگان تازی می‌کن شکار خامش</p><p>نی چون سگان عوعو کهدان من گرفته</p><p>تبریز شمس دین را بر چرخ جان ببینی</p><p>اشراق نور رویش کیهان من گرفته</p><h2><a id="poem-5013" href="https://ganjoor.net/moulavi/shams/ghazalsh/sh2389">غزل شمارهٔ ۲۳۸۹</a></h2>
<p>در خانه دل ای جان آن کیست ایستاده</p><p>بر تخت شه کی باشد جز شاه و شاه زاده</p><p>کرده به دست اشارت کز من بگو چه خواهی</p><p>مخمور می چه خواهد جز نقل و جام و باده</p><p>نقلی ز دل معلق جامی ز نور مطلق</p><p>در خلوت هوالحق بزم ابد نهاده</p><p>ای بس دغل فروشان در بزم باده نوشان</p><p>هش دار تا نیفتی ای مرد نرم و ساده</p><p>در حلقه قلاشی زنهار تا نباشی</p><p>چون غنچه چشم بسته چون گل دهان گشاده</p><p>چون آینه است عالم نقش کمال عشق است</p><p>ای مردمان کی دیده است جزوی ز کل زیاده</p><p>چون سبزه شو پیاده زیرا در این گلستان</p><p>دلبر چو گل سوار است باقی همه پیاده</p><p>هم تیغ و هم کشنده هم کشته هم کشنده</p><p>هم جمله عقل گشته هم عقل باده داده</p><p>آن شه صلاح دین است کو پایدار بادا</p><p>دست عطاش دایم در گردنم قلاده</p><h2><a id="poem-5014" href="https://ganjoor.net/moulavi/shams/ghazalsh/sh2390">غزل شمارهٔ ۲۳۹۰</a></h2>
<p>آن آتشی که داری در عشق صاف و ساده</p><p>فردا از او ببینی صد حور رو گشاده</p><p>بنگر به شهوت خود ساده‌ست و صاف بی‌رنگ</p><p>یک عالمی صنم بین از ساده ای بزاده</p><p>زنبور شهد جانت هر چند ناپدید است</p><p>شش خانه‌های او بین از شهد پر نهاده</p><p>اندازه تن تو خود سه گز است و کمتر</p><p>در خان خود تو بنگر از نه فلک زیاده</p><p>تا چند کاسه لیسی این کوزه بر زمین زن</p><p>برگیر کاه گل را از روی خنب باده</p><p>سجاده آتشین کن تا سجده صاف گردد</p><p>آتش رخی برآید از زیر این سجاده</p><p>آید سوارگشته بر عشق شمس تبریز</p><p>اندر رکاب آن شه خورشید و مه پیاده</p><h2><a id="poem-5015" href="https://ganjoor.net/moulavi/shams/ghazalsh/sh2391">غزل شمارهٔ ۲۳۹۱</a></h2>
<p>بازآمد آن مغنی با چنگ سازکرده</p><p>دروازه بلا را بر عشق باز کرده</p><p>بازار یوسفان را از حسن برشکسته</p><p>دکان شکران را یک یک فراز کرده</p><p>شمشیر درنهاده سرهای سروران را</p><p>و آن گاهشان ز معنی بس سرفراز کرده</p><p>خود کشته عاشقان را در خونشان نشسته</p><p>و آن گاه بر جنازه هر یک نماز کرده</p><p>آن حلقه‌های زلفت حلق که راست روزی</p><p>ای ما برون حلقه گردن دراز کرده</p><p>از بس که نوح عشقت چون نوح نوحه دارد</p><p>کشتی جان ما را دریای راز کرده</p><p>ای یک ختن شکسته ای صد ختن نموده</p><p>وز نیم غمزه ترکی سیصد طراز کرده</p><p>بخت ابد نهاده پای تو را به رخ بر</p><p>کت بنده کمینم وآنگه تو ناز کرده</p><p>ای خاک پای نازت سرهای نازنینان</p><p>وز بهر ناز تو حق شکل نیاز کرده</p><p>ای زرگر حقایق ای شمس حق تبریز</p><p>گاهم چو زر بریده گاهم چو گاز کرده</p><h2><a id="poem-5016" href="https://ganjoor.net/moulavi/shams/ghazalsh/sh2392">غزل شمارهٔ ۲۳۹۲</a></h2>
<p>ای کهربای عشقت دل را به خود کشیده</p><p>دل رفته ما پی دل چون بی‌دلان دویده</p><p>دزدیده دل ز حسنت از عشق جامه واری</p><p>تا شحنه فراقت دستان دل بریده</p><p>از بس شکر که جانم از مصر عشق خورده</p><p>نی را ز ناله من در جان شکر دمیده</p><p>در سایه‌های عشقت ای خوش همای عرشی</p><p>هر لحظه باز جان‌ها تا عرش برپریده</p><p>ای شاد مرغزاری کان جاست ورد و نسرین</p><p>از آب عشق رسته وین آهوان چریده</p><p>دیده ندیده خود را و اکنون ز آینه تو</p><p>هر دیده خویشتن را در آینه بدیده</p><p>سرنای دولت تو ای شمس حق تبریز</p><p>گوش رباب جانی برتافته شنیده</p><h2><a id="poem-5017" href="https://ganjoor.net/moulavi/shams/ghazalsh/sh2393">غزل شمارهٔ ۲۳۹۳</a></h2>
<p>برجه ز خواب و بنگر صبحی دگر دمیده</p><p>جویان و پای کوبان از آسمان رسیده</p><p>ای جان چرا نشستی وقت می است و مستی</p><p>آخر در این کشاکش کس نیست پاکشیده</p><p>بهر رضای مستی برجه بکوب دستی</p><p>دستی قدح پرستی پرراوق گزیده</p><p>ما را مبین چو مستان هر چه خورم می است آن</p><p>افیون شود مرا نان مخموری دو دیده</p><p>نگذاشت آن قیامت تا من کنم ریاضت</p><p>آن دیده‌اش ندیده گوشیش ناشنیده</p><p>او آب زندگانی می‌داد رایگانی</p><p>از قطره قطره او فردوس بردمیده</p><p>از دوست هر چه گفتم بیرون پوست گفتم</p><p>زان سر چه دارد آن جان گفتار دم بریده</p><p>با این همه دهانم گر رشک او نبستی</p><p>صد جای آسمان را تو دیدیی دریده</p><p>یخدان چه داند ای جان خورشید و تابشش را</p><p>کی داند آفرین را این جان آفریده</p><p>با این که می‌نداند چون جرعه‌ای ستاند</p><p>مستی خراب گردد از خویش وارهیده</p><p>تبریز تو چه دانی اسرار شمس دین را</p><p>بیرون نجسته‌ای تو زین چرخه خمیده</p><h2><a id="poem-5018" href="https://ganjoor.net/moulavi/shams/ghazalsh/sh2394">غزل شمارهٔ ۲۳۹۴</a></h2>
<p>از بس که مطرب دل از عشق کرد ناله</p><p>آن دلبرم درآمد در کف یکی پیاله</p><p>افکند در سر من آنچ از سرم برآرد</p><p>نو کرد عشق ما را باده هزارساله</p><p>می‌گشت دین و کیشم من مست وقت خویشم</p><p>نی نسیه را شناسم نی بر کسم حواله</p><p>من باغ جان بدادم چرخشت را خریدم</p><p>بر جام می‌نبشتم این بیع را قباله</p><p>ای سخره زمانه برهم بزن تو خانه</p><p>کاین کاله بیش ارزد وآنگه چگونه کاله</p><p>بربند این دهان را بگشا دهان جان را</p><p>بینی که هر دو عالم گردد یکی نواله</p><p>نپذیرد آن نواله جانت چو مست باشد</p><p>سرمست خد و خالش کی بنگرد به خاله</p><p>جان‌های آسمانی سرمست شمس تبریز</p><p>بگشای چشم و بنگر پران شده چو ژاله</p><h2><a id="poem-5019" href="https://ganjoor.net/moulavi/shams/ghazalsh/sh2395">غزل شمارهٔ ۲۳۹۵</a></h2>
<p>دیدم نگار خود را می‌گشت گرد خانه</p><p>برداشته ربابی می‌زد یکی ترانه</p><p>با زخمه چو آتش می‌زد ترانه خوش</p><p>مست و خراب و دلکش از باده مغانه</p><p>در پرده عراقی می‌زد به نام ساقی</p><p>مقصود باده بودش ساقی بدش بهانه</p><p>ساقی ماه رویی در دست او سبویی</p><p>از گوشه‌ای درآمد بنهاد در میانه</p><p>پر کرد جام اول زان باده مشعل</p><p>در آب هیچ دیدی کآتش زند زبانه</p><p>بر کف نهاده آن را از بهر دلستان را</p><p>آنگه بکرد سجده بوسید آستانه</p><p>بستد نگار از وی اندرکشید آن می</p><p>شد شعله‌ها از آن می بر روی او دوانه</p><p>می‌دید حسن خود را می‌گفت چشم بد را</p><p>نی بود و نی بیاید چون من در این زمانه</p><h2><a id="poem-5020" href="https://ganjoor.net/moulavi/shams/ghazalsh/sh2396">غزل شمارهٔ ۲۳۹۶</a></h2>
<p>ای پاک از آب و از گل پایی در این گلم نه</p><p>بی‌دست و دل شدستم دستی بر این دلم نه</p><p>من آب تیره گشته در راه خیره گشته</p><p>از ره مرا برون بر در صدر منزلم نه</p><p>کارم ز پیچ زلفت شوریده گشت و مشکل</p><p>شوریده زلف خود را بر کار مشکلم نه</p><p>هر حاصلی که دارم بی‌حاصلی است بی‌تو</p><p>سیلاب عشق خود را بر کار و حاصلم نه</p><p>خواهی که گرد شمعم پروانه روح باشد</p><p>زان آتشی که داری بر شمع قابلم نه</p><p>چون رشته تبم من با صد گره ز زلفت</p><p>همچون گره زمانی بر زلف سلسلم نه</p><p>از چشم توست جانا پرسحر چاه بابل</p><p>سحری بکن حلالی در چاه بابلم نه</p><p>گفتی الست زان دم حاصل شده‌ست جانم</p><p>تعویذ کن بلی را بر جان حاملم نه</p><p>کی باشد آن زمانی کان ابر را برانی</p><p>گویی بیا و رخ را بر ماه کاملم نه</p><p>ای شمس حق تبریز ار مقبل است جانم</p><p>اقبال وصل خود را بر جان مقبلم نه</p><h2><a id="poem-5021" href="https://ganjoor.net/moulavi/shams/ghazalsh/sh2397">غزل شمارهٔ ۲۳۹۷</a></h2>
<p>ای گرد عاشقانت از رشک تخته بسته</p><p>وی جمله عاشقانت از تخت و تخته رسته</p><p>صد مطرقه کشیده در یک قدح بکرده</p><p>صد زین قدح کشیده چون عاقلان نشسته</p><p>یک ریسمان فکندی بردیم بر بلندی</p><p>من در هوا معلق و آن ریسمان گسسته</p><p>از آهوان چشمت ای بس که شیر عشقت</p><p>هم پوست بردریده هم استخوان شکسته</p><p>دیدن به خواب در شب ماه تو را مبارک</p><p>وز بامداد رویت دیدن زهی خجسته</p><p>ای بنده کمینت گشته چو آبگینه</p><p>بشکسته آبگینه صد دست و پا بخسته</p><p>در حسن شمس تبریز دزدیده بنگریدم</p><p>زه گفتم و ز غیرت تیر از کمان بجسته</p><h2><a id="poem-5022" href="https://ganjoor.net/moulavi/shams/ghazalsh/sh2398">غزل شمارهٔ ۲۳۹۸</a></h2>
<p>آن دم که در رباید باد از رخ تو پرده</p><p>زنده شود بجنبد هر جا که هست مرده</p><p>از جنگ سوی ساز آ وز ناز و خشم بازآ</p><p>ای رخت‌های خود را از رخت ما نورده</p><p>ای بخت و بامرادی کاندر صبوح شادی</p><p>آن جام کیقبادی تو داده ما بخورده</p><p>اندیشه کرد سیران در هجر و گشت سکران</p><p>صافت چگونه باشد چون جان فزاست درده</p><p>تو آفتاب مایی از کوه اگر برآیی</p><p>چه جوش‌ها برآرد این عالم فسرده</p><p>ای دوش لب گشاده داد نبات داده</p><p>خوش وعده‌ای نهاده ما روزها شمرده</p><p>بر باده و بر افیون عشق تو برفزوده</p><p>و از آفتاب و از مه رویت گرو ببرده</p><p>ای شیر هر شکاری آخر روا نداری</p><p>دل را به خرده گیری سوزیش همچو خرده</p><p>گر چه در این جهانم فتوی نداد جانم</p><p>گرد و دراز گشتن بر طمع نیم گرده</p><p>ای دوست چند گویی که از چه زرد رویی</p><p>صفراییم برآرم در شور خویش زرده</p><p>کی رغم چشم بد را آری تو جعد خود را</p><p>کاین را به تو سپردم ای دل به ما سپرده</p><p>نی با تو اتفاقم نی صبر در فراقم</p><p>ز آسیب این دو حالت جان می‌شود فشرده</p><p>هم تو بگو که گفتت کالنقش فی الحجر شد</p><p>گفتار ما ز دل‌ها زو می‌شود سترده</p><h2><a id="poem-5023" href="https://ganjoor.net/moulavi/shams/ghazalsh/sh2399">غزل شمارهٔ ۲۳۹۹</a></h2>
<p>ای از تو من برسته ای هم توام بخورده</p><p>هم در تو می‌گدازم چون از توام فسرده</p><p>گه در کفم فشاری گه زیر پا به هر غم</p><p>زیرا که می‌نگردد انگور نافشرده</p><p>چون نور آفتابی بر خاک ما فکندی</p><p>و آن گاه اندک اندک باز آن طرف ببرده</p><p>از روزن تن خود چون نور بازگردیم</p><p>در قرص آفتابی پاک از گناه و خرده</p><p>آن کس که قرص بیند گوید که گشت زنده</p><p>و آن کو به روزن آید گوید فلان بمرده</p><p>در جام رنج و شادی پوشیده اصل ما را</p><p>در مغز اصل صافیم باقی بمانده درده</p><p>ای اصل اصل دل‌ها ای شمس حق تبریز</p><p>ای صد جگر کبابت تا چیست قدر گرده</p><h2><a id="poem-5024" href="https://ganjoor.net/moulavi/shams/ghazalsh/sh2400">غزل شمارهٔ ۲۴۰۰</a></h2>
<p>گل را نگر ز لطف سوی خار آمده</p><p>دل ناز و باز کرده و دلدار آمده</p><p>مه را نگر برآمده مهمان شب شده</p><p>دامن کشان ز عالم انوار آمده</p><p>خورشید را نگر که شهنشاه اختر است</p><p>از بهر عذر گازر غمخوار آمده</p><p>منگر به نقطه خوار تو آن را نگر که دوست</p><p>اندر طواف نقطه چو پرگار آمده</p><p>آن دلبری که دل ز همه دلبران ربود</p><p>اندر وثاق این دل بیمار آمده</p><p>این عشق همچو روح در این خاکدان غریب</p><p>مانند مصطفاست به کفار آمده</p><p>همچون بهار سوی درختان خشک ما</p><p>آن نوبهار حسن به ایثار آمده</p><p>پنهان بود بهار ولی در اثر نگر</p><p>زو باغ زنده گشته و در کار آمده</p><p>جان را اگر نبینی در دلبران نگر</p><p>با قد سرو و روی چو گلنار آمده</p><p>گر عشق را نبینی در عاشقان نگر</p><p>منصوروار شاد سوی دار آمده</p><p>در عین مرگ چشمه آب حیات دید</p><p>آن چشمه ای که مایه دیدار آمده</p><p>آمد بهار عشق به بستان جان درآ</p><p>بنگر به شاخ و برگ به اقرار آمده</p><p>اقرار می‌کنند که حشر و قیامت است</p><p>آن مردگان باغ دگربار آمده</p><p>ای دل ز خود چو باخبری رو خموش کن</p><p>چون بی‌خبر مباش به اخبار آمده</p><h2><a id="poem-5025" href="https://ganjoor.net/moulavi/shams/ghazalsh/sh2401">غزل شمارهٔ ۲۴۰۱</a></h2>
<p>ای صد هزار خرمن‌ها را بسوخته</p><p>زین پس مدار خرمن ما را بسوخته</p><p>از عشق سنگ خارا بر آهنی زده</p><p>برقی بجسته ز آهن و خارا بسوخته</p><p>از سر قدم بساختم ای آفتاب حسن</p><p>هم سر به جوش آمده هم پا بسوخته</p><p>سرنای این دلم ز تو بنواخت پرده‌ای</p><p>هم پرده‌اش دریده و سرنا بسوخته</p><p>در اصل زمهریر گر افتد ز آتشت</p><p>تا روز حشر بینی سرما بسوخته</p><p>از عالم نه جای ندا کرد عشق تو</p><p>هر جان که گوش داشته برجا بسوخته</p><p>ای لطف سوزشی که شرار جمال تو</p><p>جان را کشیده پیش و به عمدا بسوخته</p><p>آن روی سرخ را می احمر دمی بدید</p><p>صفرای عشق او می حمرا بسوخته</p><p>آن خد احمر ار بنمایی دمی دگر</p><p>سودای تو برآید و صفرا بسوخته</p><p>طبعی که لاف زلف مطرا همی‌زدی</p><p>از جعد طره تو مطرا بسوخته</p><p>در وا شدم به جستن تو جانب فلک</p><p>در وا نگشت ماندم دروا بسوخته</p><p>کی بینم از شعاع وصال تو آتشی</p><p>راه دراز هجر ز پهنا بسوخته</p><p>من چون سپند رقص کنان اندر او شده</p><p>شعر تر و قصیده غرا بسوخته</p><p>اندرفتاده برق به دکان عاشقان</p><p>بازار و نقد و ناقد و کالا بسوخته</p><p>زر گشته مس جسم ز اکسیر جان چنانک</p><p>ز اکسیر مس‌ها را استا بسوخته</p><p>ایمان و مؤمنان همه حیران شده ز عشق</p><p>زنار پیر راهب ترسا بسوخته</p><p>برقی ز شمس دین و ز تبریز آمده</p><p>ابری که پرده گشت ز بالا بسوخته</p><h2><a id="poem-5026" href="https://ganjoor.net/moulavi/shams/ghazalsh/sh2402">غزل شمارهٔ ۲۴۰۲</a></h2>
<p>باده بده ساقیا عشوه و بادم مده</p><p>وز غم فردا و دی هیچ به یادم مده</p><p>باده از آن خم مِه پر کن و پیشم بنه</p><p>گر نگشایم گره هیچ گشادم مده</p><p>چون گذرد می ز سر گویم ای خوش پسر</p><p>باده نخواهم دگر مست فتادم مده</p><p>چاکر خنده توام کشته زنده توام</p><p>گر نه که بنده توام باده شادم مده</p><p>فتنه به شهر توام کشته قهر توام</p><p>گر نه که بهر توام هیچ مرادم مده</p><p>صدقه از آن لعل کان بخش بر این پرزیان</p><p>ور ز برای تو جان صدقه ندادم مده</p><p>از سر کین درگذر بوسه ده ای لب شکر</p><p>بر سر هر خاک سر گر ننهادم مده</p><p>هر که دوم بار زاد عشق بدو داد داد</p><p>صد ره از صدق و داد گر بنزادم مده</p><p>شمس حق نیک نام شد تبریزت مقام</p><p>گر نشکستم تمام هیچ تو دادم مده</p><h2><a id="poem-5027" href="https://ganjoor.net/moulavi/shams/ghazalsh/sh2403">غزل شمارهٔ ۲۴۰۳</a></h2>
<p>ساقی جان غیر آن رطل گرانم مده</p><p>ز آنک بدادی نخست هیچ جز آنم مده</p><p>شهره نگارم ز تو عیش و قرارم ز تو</p><p>جان بهارم ز تو رسم خزانم مده</p><p>جان چو تویی بی‌شکی پیش تو جان جانکی</p><p>باش مرا ای یکی هر دو جهانم مده</p><p>پردگی و فاش تو آفت او باش تو</p><p>جان رهی باش تو جان و روانم مده</p><p>دوش بدادی مرا از کف خود باده را</p><p>چون که چنینم درآ جز که چنانم مده</p><p>غیر شرابی چو زر ای صنم سیمبر</p><p>هیچ ندانم دگر ز آنک ندانم مده</p><p>نیست شدم در چمن قفل بر آن در بزن</p><p>هر کی بپرسد ز من هیچ نشانم مده</p><p>شیر پراکنده‌ام زخم تو را بنده‌ام</p><p>بی‌تو اگر زنده‌ام جز به سگانم مده</p><p>زان مه چون اخترم زان گل تازه و ترم</p><p>بی‌همگان خوشترم با همگانم مده</p><p>خسرو تبریزیان شمس حق روحیان</p><p>پر شده از تو دهان زخم زبانم مده</p><h2><a id="poem-5028" href="https://ganjoor.net/moulavi/shams/ghazalsh/sh2404">غزل شمارهٔ ۲۴۰۴</a></h2>
<p>ای مه و ای آفتاب پیش رخت مسخره</p><p>تا چه زند زهره از آینه و جندره</p><p>پیش تو افتاده ماه بر ره سودای عشق</p><p>ریخته گلگونه‌اش یاوه شده قنجره</p><p>پنجره‌ای شد سماع سوی گلستان تو</p><p>گوش و دل عاشقان بر سر این پنجره</p><p>آه که این پنجره هست حجابی عظیم</p><p>رو که حجابی خوش است هیچ مگو ای سره</p><p>از شکرینی که هست بهر بخاییدنش</p><p>لب همه دندان شده‌ست بر مثل دستره</p><p>دست دل خویش را دیدم در خمره‌ای</p><p>گفتم خواجه حکیم چیست در این خنبره</p><p>گفت شراب کسی کو همگی چرخ را</p><p>با همه دولاب جان می نخرد یک تره</p><p>کره گردون تند پیشش پالانیی</p><p>بر سر میدان او جان خر باتوبره</p><p>ای شه فارغ از آن باشد در لشکرت</p><p>نصرت بر میمنه دولت بر میسره</p><p>ای که ز تبریز تو عید جهان شمس دین</p><p>هین که رسید آفتاب جانب برج بره</p><h2><a id="poem-5029" href="https://ganjoor.net/moulavi/shams/ghazalsh/sh2405">غزل شمارهٔ ۲۴۰۵</a></h2>
<p>ای همه منزل شده از تو ره بی‌رهه</p><p>بی‌قدمی رقص بین بی‌دهنی قهقهه</p><p>از سر پستان عشق چونک دمی شیر یافت</p><p>قامت سروی گرفت کودکک یک مهه</p><p>روی ببینید روی بهر خدا عاشقان</p><p>گر چه زنخ زد بسی کوردلی ابلهه</p><p>والله کو یوسف است بشنو از من از آنک</p><p>بودم با یوسفی هم نمک و هم چهه</p><p>چونک نماید جمال گوش سوی غیب دار</p><p>عرش پر از نعره‌هاست فرش پر از وه وهه</p><p>عاشق باشد کمان خاص بتی همچو تیر</p><p>هیچ نپرد کمان گر بشود ده زهه</p><p>آنک ز تبریز دید یک نظر شمس دین</p><p>طعنه زند بر چله سخره کند بر دهه</p><h2><a id="poem-5030" href="https://ganjoor.net/moulavi/shams/ghazalsh/sh2406">غزل شمارهٔ ۲۴۰۶</a></h2>
<p>ایا دلی چو صبا ذوق صبح‌ها دیده</p><p>ز دیده مست شدی یا ز ذوق نادیده</p><p>گهی به بحر تحیر گهی به دامن کوه</p><p>کمر ببسته و در کوه کهربا دیده</p><p>ورای دیده و دل صد دریچه بگشاده</p><p>برون ز چرخ و زمین رفته صد سما دیده</p><p>چو جوششی و بخاری فتاد در دریا</p><p>ز لذت نظرش رست در قفا دیده</p><p>چو موج موج درآمیخت چشم با دریا</p><p>عجب عجب که همه بحر گشت یا دیده</p><p>به پیش دیده دو عالم چو دانه پیش خروس</p><p>چنین بود نظر پاک کبریادیده</p><p>نه طالب است و نه مطلوب آن که در توحید</p><p>صفات طالب و مطلوب را جدا دیده</p><p>اله را کی شناسد کسی که رست ز لا</p><p>ز لا کی رست بگو عاشق بلادیده</p><p>رموز لیس و فی جبتی بدانسته</p><p>هزار بار من این جبه را قبا دیده</p><p>دهان گشاد ضمیر و صلاح دین را گفت</p><p>تویی حیات من ای دیده خدادیده</p><h2><a id="poem-5031" href="https://ganjoor.net/moulavi/shams/ghazalsh/sh2407">غزل شمارهٔ ۲۴۰۷</a></h2>
<p>زهی لواء و علم لا اله الا الله</p><p>که زد بر اوج قدم لا اله الا الله</p><p>چگونه گرد برآورد شاه موسی وار</p><p>ز بحر هست و عدم لا اله الا الله</p><p>ستاده‌اند صفات صفا ز خجلت او</p><p>به پیش او به قدم لا اله الا الله</p><p>یکی ستم ز وی از صد هزار عدل به است</p><p>زهی خوشی ستم لا اله الا الله</p><p>ز هر طرف که نظر کرد می برویاند</p><p>هزار باغ ارم لا اله الا الله</p><p>ز بحر غم به کناری رسم عجب روزی</p><p>ز موج لطف و کرم لا اله الا الله</p><p>ندارد از شه من هیچ بوی جان آن کس</p><p>که ببینیش تو به غم لا اله الا الله</p><p>چو دیده کحل نپذرفت از شه تبریز</p><p>زهی دریغ و ندم لا اله الا الله</p><p>برآید از دل و از جان الست شه شنود</p><p>هزار بانگ نعم لا اله الا الله</p><p>بهشت لطف و بلندی خدیو شمس الدین</p><p>زهی شفای سقم لا اله الا الله</p><p>دلم طواف به تبریز می‌کند محرم</p><p>در آن حریم حرم لا اله الا الله</p><p>زهی خوشی که بگویم که کیست هان بر در</p><p>بگوید او که منم لا اله الا الله</p><h2><a id="poem-5032" href="https://ganjoor.net/moulavi/shams/ghazalsh/sh2408">غزل شمارهٔ ۲۴۰۸</a></h2>
<p>چو آفتاب برآمد ز قعر آب سیاه</p><p>ز ذره ذره شنو لا اله الا الله</p><p>چه جای ذره که چون آفتاب جان آمد</p><p>ز آفتاب ربودند خود قبا و کلاه</p><p>ز آب و گل چو برآمد مه دل آدم وار</p><p>صد آفتاب چو یوسف فروشود در چاه</p><p>سری ز خاک برآور که کم ز مور نه‌ای</p><p>خبر ببر بر موران ز دشت و خرمنگاه</p><p>از آن به دانه پوسیده مور قانع شد</p><p>که او ز سنبل سرسبز ما نبود آگاه</p><p>بگو به مور بهار است و دست و پا داری</p><p>چرا ز گور نسازی به سوی صحرا راه</p><p>چه جای مور سلیمان درید جامه شوق</p><p>مرا مگیر خدا زین مثال‌های تباه</p><p>ولی به قد خریدار می‌برند قبا</p><p>اگر چه جامه دراز است هست قد کوتاه</p><p>بیار قد درازی که تا فروبریم</p><p>قبا که پیش درازیش بسکلد زه ماه</p><p>خموش کردم از این پس که از خموشی من</p><p>جدا شود حق و باطل چنانک دانه ز کاه</p><h2><a id="poem-5033" href="https://ganjoor.net/moulavi/shams/ghazalsh/sh2409">غزل شمارهٔ ۲۴۰۹</a></h2>
<p>که بوده است تو را دوش یار و همخوابه</p><p>که از خوی تو پر از مشک گشت گرمابه</p><p>چو شانه سنگ ز عشق تو شاخ شاخ شده‌ست</p><p>پریت خوانده به حمام و کرده‌ات لابه</p><p>چو شانه زلف تو را دید شد هر انگشتش</p><p>دلیل و آلت تهلیل همچو سبابه</p><p>ز نور روی تو پر گشت خلوت حمام</p><p>که جمله قبه زجاجی شده‌ست چون تابه</p><p>خمش که گل مثل آب از تو یافت صفا</p><p>که هر کی نسبت تو یافت گشت نسابه</p><h2><a id="poem-5034" href="https://ganjoor.net/moulavi/shams/ghazalsh/sh2410">غزل شمارهٔ ۲۴۱۰</a></h2>
<p>مقام خلوت و یار و سماع و تو خفته</p><p>که شرم بادت از آن زلف‌های آشفته</p><p>از این سپس منم و شب روی و حلقه یار</p><p>شب دراز و تب و رازهای ناگفته</p><p>برون پرده درند آن بتان و سوزانند</p><p>که لطف‌های بتان در شب است بنهفته</p><p>به خواب کن همه را طاق شو از این جفتان</p><p>به سوی طاق و رواقش مرو به شب جفته</p><p>بدانک خلوت شب بر مثال دریایی است</p><p>به قعر بحر بود درهای ناسفته</p><p>رخ چو کعبه نما شاه شمس تبریزی</p><p>که باشدت عوض حج‌های پذرفته</p><h2><a id="poem-5035" href="https://ganjoor.net/moulavi/shams/ghazalsh/sh2411">غزل شمارهٔ ۲۴۱۱</a></h2>
<p>دلم چو دیده و تو چون خیال در دیده</p><p>زهی مبارک و زیبا به فال در دیده</p><p>به بوی وصل دو دیده خراب و مست شده‌ست</p><p>چگونه باشد یا رب وصال در دیده</p><p>چو دیده بیشه آن شیرمست من باشد</p><p>چه زهره دارد گرگ و شکال در دیده</p><p>دو دیده را بگشا نور ذوالجلال ببین</p><p>ز فر دولت آن خوش خصال در دیده</p><p>چو چتر و سنجق آن رشک صد سلیمان دید</p><p>گشاد هدهد جان پر و بال در دیده</p><p>چو آفتاب جمالش بدیده‌ها درتافت</p><p>چه شعله‌هاست ز نور جلال در دیده</p><p>چو عقل عقل قنق شد درون خرگه جسم</p><p>عقول هیچ ندارد مجال در دیده</p><p>دو دیده مست شد از جان صدر شمس الدین</p><p>چه باده‌هاست از او مال مال در دیده</p><h2><a id="poem-5036" href="https://ganjoor.net/moulavi/shams/ghazalsh/sh2412">غزل شمارهٔ ۲۴۱۲</a></h2>
<p>چو مست روی توام ای حکیم فرزانه</p><p>به من نگر تو بدان چشم‌های مستانه</p><p>ز چشم مست تو پیچد دلم که دیوانه است</p><p>که جنس همدگر افتاد مست و دیوانه</p><p>دل خراب مرا بین خوشی به من بنگر</p><p>که آفتاب نظر خوش کند به ویرانه</p><p>بکن نظر که بدان یک نظر که درنگری</p><p>درخت‌های عجب سر کند ز یک دانه</p><p>دو چشم تو عجمی ترک و مست و خون ریزند</p><p>که می‌زند عجمی تیرهای ترکانه</p><p>مرا و خانه دل را چنان به یغما برد</p><p>که می‌دود حسنک پابرهنه در خانه</p><p>به باغ روی تو آییم و خانه برشکنیم</p><p>هزار خانه چو صحرا کنیم مردانه</p><p>صلاح دین تو چو ماهی و فارغی زین شرح</p><p>که فارغ است سر زلف حور از شانه</p><h2><a id="poem-5037" href="https://ganjoor.net/moulavi/shams/ghazalsh/sh2413">غزل شمارهٔ ۲۴۱۳</a></h2>
<p>عجب دلی که به عشق بت است پیوسته</p><p>عجبتر این که بتش پیش او است بنشسته</p><p>بمال چشم دلا بهترک از این بنگر</p><p>مدو به هر طرف ای دل تو نیز آهسته</p><p>دو کف به سوی دعا سوی بحر می‌رانی</p><p>نه گوهر تو به جیب تو است پیوسته</p><p>خنک کسی که ورا دست گرد جیب بود</p><p>که او لطیف و سبک روح گشت و برجسته</p><p>اگر چه هر طرفی بازگشت در طلبش</p><p>از آن طلب چو به خود وانگشت شد خسته</p><p>میان گلبن دل جان بخسته از خاری</p><p>ببین دلا تو ز خاری هزار گلدسته</p><p>میان دل چو برآید غبار و طبل و علم</p><p>هزار سنجق هستی ببین تو بشکسته</p><p>بیا به شهر عدم درنگر در آن مستان</p><p>ببین ز خویش و هزاران چو خویش وارسته</p><p>نهاده هر دو قدم شاد در سرای بقا</p><p>و زین بساط فنا هر دو دست خود شسته</p><h2><a id="poem-5038" href="https://ganjoor.net/moulavi/shams/ghazalsh/sh2414">غزل شمارهٔ ۲۴۱۴</a></h2>
<p>ز لقمه‌ای که بشد دیده تو را پرده</p><p>مخور تو بیش که ضایع کنی سراپرده</p><p>حیات خویش در آن لقمه گر چه پنداری</p><p>ضمیر را سبل است آن و دیده را پرده</p><p>چرا مکن تو در این جا مگو چرا نکنم</p><p>که چشم جان را گشته است این چرا پرده</p><p>طلسم تن که ز هر زهر شهد بنموده‌ست</p><p>عروس پرده نموده‌ست مر تو را پرده</p><p>چو لقمه را ببریدی خیال پیش آید</p><p>خیال‌هاست شده بر در صفا پرده</p><p>خیال طبع به روی خیال روح آید</p><p>ز عقل نعره برآید که جان فزا پرده</p><p>دلا جدا شو از این پرده‌های گوناگون</p><p>هلا که تا نکند مر تو را جدا پرده</p><h2><a id="poem-5039" href="https://ganjoor.net/moulavi/shams/ghazalsh/sh2415">غزل شمارهٔ ۲۴۱۵</a></h2>
<p>تو دیده گشته و ما را بکرده نادیده</p><p>بدیده گریه ما را بدین بخندیده</p><p>بخند جان و جهان چون مقام خنده تو راست</p><p>بکن که هر چه کنی هست بس پسندیده</p><p>ز درد و حسرت تو جان لاله‌ها سیه است</p><p>گل از جمال رخ توست جامه بدریده</p><p>ز خلق عالم جان‌های پاک بگزیدند</p><p>و آنگهان ز میانشان تو بوده بگزیده</p><p>بدانک عشق نبات و درخت او خشک است</p><p>به گرد گرد درخت من است پیچیده</p><p>چو خشک گشت درختم بسی بلندی یافت</p><p>چو زرد گشت رخم شد چو زر بنازیده</p><p>خزینه‌های جواهر که این دلم را بود</p><p>قمارخانه درون جمله را ببازیده</p><p>هزار ساغر هستی شکسته این دل من</p><p>خمار نرگس مخمور تو نسازیده</p><p>ز خام و پخته تهی گشت جان من باری</p><p>مدد مدد تو چنین آتشی فروزیده</p><p>مرا چو نی بنوازید شمس تبریزی</p><p>بهانه بر نی و مطرب ز غم خروشیده</p><h2><a id="poem-5040" href="https://ganjoor.net/moulavi/shams/ghazalsh/sh2416">غزل شمارهٔ ۲۴۱۶</a></h2>
<p>برو برو که به بز لایق است بزغاله</p><p>برو که هست ز گاوان حیات گوساله</p><p>برو برو که خران گله گله جمع شدند</p><p>خر جوان و خر پیر و خر دو یک ساله</p><p>ز ناله تو مرا بوی خر همی‌آید</p><p>که خر کند به علف زار و ماده خر ناله</p><p>دماغ پاک بباید برای مشک و عبیر</p><p>گلوله‌های پلیدی برای جلاله</p><p>در آن زمان که خران بول خر به بو گیرند</p><p>زهی زمان و زهی حالت و زهی حاله</p><p>میا میا که به میدان دل خران نرسند</p><p>به صد هزار حیل می‌رسند خیاله</p><p>دلاله کیست بلیس این عروس دنیا را</p><p>عروس را تو قیاسی بکن ز دلاله</p><p>خموش باش سخن شرط نیست طالب را</p><p>که او ز اشارت ابرو رسد به دنباله</p><h2><a id="poem-5041" href="https://ganjoor.net/moulavi/shams/ghazalsh/sh2417">غزل شمارهٔ ۲۴۱۷</a></h2>
<p>خلاصه دو جهان است آن پری چهره</p><p>چو او نقاب گشاید فنا شود زهره</p><p>چو بر براق معانی کنون سوار شود</p><p>به پیش سلطنت او که را بود زهره</p><p>ستارگان سماوات جمله مات شوند</p><p>به طاس چرخ چو آن شه درافکند مهره</p><p>چو روح قدس ببیند ورا سجود کند</p><p>فرشتگان مقرب برند از او بهره</p><p>همای عرش خداوند شمس تبریزی</p><p>که هفت بحر بود پیش او یکی قطره</p><h2><a id="poem-5042" href="https://ganjoor.net/moulavi/shams/ghazalsh/sh2418">غزل شمارهٔ ۲۴۱۸</a></h2>
<p>ای جان ای جان فی ستر الله</p><p>اشتر می‌ران فی ستر الله</p><p>جام آتش درکش درکش</p><p>پیش سلطان فی ستر الله</p><p>ساغر تا لب می‌خور تا شب</p><p>اندر میدان فی ستر الله</p><p>چشمش را بین خشمش را بین</p><p>پنهان پنهان فی ستر الله</p><p>یاری شنگی پروین رنگی</p><p>آمد مهمان فی ستر الله</p><p>دیدم مستش خستم دستش</p><p>آسان آسان فی ستر الله</p><p>ساقی برجه باده درده</p><p>پنگان پنگان فی ستر الله</p><h2><a id="poem-5043" href="https://ganjoor.net/moulavi/shams/ghazalsh/sh2419">غزل شمارهٔ ۲۴۱۹</a></h2>
<p>خوش بود فرش تن نور دیده</p><p>خوش بود مرغ جان بپریده</p><p>جان نادیده خسیس شده</p><p>جان دیده رسیده در دیده</p><p>جان زرین و جان سنگین را</p><p>چون کلوخ از برنج بگزیده</p><p>سر کاغذ گشاده دست اجل</p><p>نقد در کاغذ است پیچیده</p><p>خمره پرعسل سرش بسته</p><p>پشت و پهلوش را تو لیسیده</p><p>خمره را بر زمین زن و بشکن</p><p>دیده نبود چنانک بشنیده</p><p>شمس تبریز بشکند خم را</p><p>که ز نامش فلک بلرزیده</p><h2><a id="poem-5044" href="https://ganjoor.net/moulavi/shams/ghazalsh/sh2420">غزل شمارهٔ ۲۴۲۰</a></h2>
<p>آمد آمد نگار پوشیده</p><p>صنم خوش عذار پوشیده</p><p>داد از گلستان حسن و جمال</p><p>باغ را نوبهار پوشیده</p><p>در زمین دل همه عشاق</p><p>رسته شد سبزه زار پوشیده</p><p>آن دم پرده سوز گرمش را</p><p>هر طرف گرمدار پوشیده</p><p>همگنان اشک و خون روان کرده</p><p>خونشان در تغار پوشیده</p><p>بوی آن خون همی‌رسد به دماغ</p><p>همچو مشک تتار پوشیده</p><p>تا از آن بو برند مشتاقان</p><p>سوی آن یار غار پوشیده</p><p>شمس تبریز صدقه جانت</p><p>بوسه‌ای یا کنار پوشیده</p><h2><a id="poem-5045" href="https://ganjoor.net/moulavi/shams/ghazalsh/sh2421">غزل شمارهٔ ۲۴۲۱</a></h2>
<p>مطرب جان‌های دل برده</p><p>تا به شب تا به شب همین پرده</p><p>جان‌هایی که مست و مخمورند</p><p>بر سر باده باده‌ای خورده</p><p>در خرابات مفردان رفته</p><p>خرقه آب و گل گرو کرده</p><h2><a id="poem-5046" href="https://ganjoor.net/moulavi/shams/ghazalsh/sh2422">غزل شمارهٔ ۲۴۲۲</a></h2>
<p>رخ نفسی بر رخ این مست نه</p><p>جنگ و جفا را نفسی پست نه</p><p>سیم اگر نیست به دست آورم</p><p>باده چون زر تو بر این دست نه</p><p>ای تو گشاده در هفت آسمان</p><p>دست کرم بر دل پابست نه</p><p>پیشکشم نیست به جز نیستی</p><p>نیستیم را تو لقب هست نه</p><p>هم شکننده تو هم اشکسته بند</p><p>مرهم جان بر سر اشکست نه</p><p>مهر بر آن شکر و پسته منه</p><p>مهر بر این چاکر پیوست نه</p><p>گفته امت ای دل پنجاه بار</p><p>صید مکن پای در این شست نه</p><h2><a id="poem-5047" href="https://ganjoor.net/moulavi/shams/ghazalsh/sh2423">غزل شمارهٔ ۲۴۲۳</a></h2>
<p>یا رشا فدیته من زمن رایته</p><p>لست تقول اننی ارحم من سبیته</p><p>محرقنی برده کفی اذا دعوته</p><p>محتجب بصده عنی اذا اتیته</p><p>آه الیس ناظری مختلف لطیفه</p><p>آه الیس مهجتی مسکنه و بیته</p><p>قد زرع الفراق فی خدی بذر زعفر</p><p>وشت علی العیون من کثره ما سقیته</p><p>قوسک حیث ما رمی السهم اصاب مقلتی</p><p>سهمک ظل من دمی یکتب قد کفیته</p><h2><a id="poem-5048" href="https://ganjoor.net/moulavi/shams/ghazalsh/sh2424">غزل شمارهٔ ۲۴۲۴</a></h2>
<p>هل طربا لعاشق وافقه زمانه</p><p>افلح فی هوائه اصلح فیه شأنه</p><p>هدده فراقه من غمرات یومه</p><p>ثم اتاه لیله من قمر امانه</p><p>قال لبدره لقد احرق فیک باطنی</p><p>قال له حبیبه صرت انا ضمانه</p><p>لا کقتول عاشق یقتلنا بشارق</p><p>حان وفاتنا و لا یمکننا بیانه</p><p>اعظم کل شهوه هان لدی وصاله</p><p>اطیب کل طیب ظل لنا مکانه</p><p>قد کفر الذی اتی من مثل لوجهه</p><p>ان قمر ینوبه او شجر وبانه</p><p>اکرم من نفوسنا طیف خیال وجهه</p><p>افضل من عیوننا کان لنا عیانه</p><p>رب لسان قائل یلفظ نار خده</p><p>احرق من شراره یومئذ لسانه</p><p>احرقه شراره ثم اتی نهاره</p><p>نوره بناطق اصبح ترجمانه</p><h2><a id="poem-5049" href="https://ganjoor.net/moulavi/shams/ghazalsh/sh2425">غزل شمارهٔ ۲۴۲۵</a></h2>
<p>طوبی لمن آواه سر فؤاده</p><p>سکن الفؤاد بعشقه و وداده</p><p>نفس الکریم کمریم و فؤاده</p><p>شبه المسیح و صدره کمهاده</p><p>اذن الفؤاد لکی یبوح بسره</p><p>شرح الصدور کرامه لعباده</p><p>رحم القلوب بفتح‌ها و فتوح‌ها</p><p>قهر النفوس سیاسه لجهاده</p><p>کشف الغطاء و لا انتظار و لا نسا</p><p>فرح السعید تانسا بعتاده</p><p>عشقوا لرأیه ربهم و تعلقوا</p><p>و العرش یخضع حالهم بعماده</p><p>و صلوا الی نظر الحبیب بفضله</p><p>و الحق ارشدهم بحسن رشاده</p><p>القوم معشوقون فی اوصافهم</p><p>و الحق عاشقهم علی افراده</p><p>حار العقول به عاشقیه تحیرا</p><p>کیف العقول به معشقیه فناده</p><p>لا تنکرن و لا تکن متصرفا</p><p>بالعقل فی هذا و خف لکیاده</p><p>فالامر اعظم من تصرف حکمنا</p><p>و الود بالجبار من اعقاده</p><p>ملک البصیره من ممالک شیخنا</p><p>یعطی و یمنع ما یشا بمراده</p><p>ما غاب من قلبی شعاشع خده</p><p>لا تشمتوا بصدوده و بعاده</p><p>شمس المصیف اذا نی بغروبه</p><p>ما غاب حر الشمس من عباده</p><p>تبریز جل به شمس دین سیدی</p><p>ما اکرم المولی بکثر رماده</p><h2><a id="poem-5050" href="https://ganjoor.net/moulavi/shams/ghazalsh/sh2426">غزل شمارهٔ ۲۴۲۶</a></h2>
<p>فدیتتک یا ستی الناسیه</p><p>الی کم تشد فم الخابیه</p><p>الا فاملئی منه لی کاسه</p><p>تذکرنی صفوه ناسیه</p><p>فما کاسه منه الا نجی</p><p>و تأتی باخت لها آبیه</p><h2><a id="poem-5051" href="https://ganjoor.net/moulavi/shams/ghazalsh/sh2427">غزل شمارهٔ ۲۴۲۷</a></h2>
<p>گر باغ از او واقف بدی از شاخ تر خون آمدی</p><p>ور عقل از او آگه بدی از چشم جیحون آمدی</p><p>گر سر برون کردی مهش روزی ز قرص آفتاب</p><p>ذره به ذره در هوا لیلی و مجنون آمدی</p><p>ور گنج‌های لعل او یک گوشه بر پستی زدی</p><p>هر گوشه ویرانه‌ای صد گنج قارون آمدی</p><p>نقشی که بر دل می‌زند بر دیده گر پیدا شدی</p><p>هر دست و رو ناشسته‌ای چون شیخ ذاالنون آمدی</p><p>ور سحر آن کس نیستی کو چشم بندی می‌کند</p><p>چون چشم و دل این جسم و تن بر سقف گردون آمدی</p><p>ای خواجه نظاره گر تا چند باشد این نظر</p><p>ارزان بدی گر زین نظر معشوق بیرون آمدی</p><p>مهمان نو آمد ولی این لوت عالم را بس است</p><p>دو کون اگر مهمان شدی این لوت افزون آمدی</p><h2><a id="poem-5052" href="https://ganjoor.net/moulavi/shams/ghazalsh/sh2428">غزل شمارهٔ ۲۴۲۸</a></h2>
<p>فصل بهاران شد ببین بستان پر از حور و پری</p><p>گویی سلیمان بر سپه عرضه نمود انگشتری</p><p>رومی‌رخان ماه‌وش زاییده از خاک حبش</p><p>چون نومسلمانان خوش بیرون شده از کافری</p><p>گلزار بین گلزار بین در آب نقش یار بین</p><p>و آن نرگس خمار بین و آن غنچه‌های احمری</p><p>گلبرگ‌ها بر همدگر افتاده بین چون سیم و زر</p><p>آویزها و حلقه‌ها بی دستگاه زرگری</p><p>در جان بلبل گل نگر وز گل به عقل کل نگر</p><p>وز رنگ در بی‌رنگ پر تا بوک آن جا ره بری</p><p>گل عقل غارت می‌کند نسرین اشارت می‌کند</p><p>کاینک پس پرده است آن کاو می‌کند صورتگری</p><p>ای صلح داده جنگ را وی آب داده سنگ را</p><p>چون این گل بدرنگ را در رنگ‌ها می‌آوری</p><p>گر شاخه‌ها دارد تری ور سرو دارد سروری</p><p>ور گل کند صد دلبری ای جان تو چیزی دیگری</p><p>چه جای باغ و راغ و گل چه جای نقل و جام مل</p><p>چه جای روح و عقل کل کز جان جان هم خوشتری</p><h2><a id="poem-5053" href="https://ganjoor.net/moulavi/shams/ghazalsh/sh2429">غزل شمارهٔ ۲۴۲۹</a></h2>
<p>ای در طواف ماه تو ماه و سپهر مشتری</p><p>ای آمده در چرخ تو خورشید و چرخ چنبری</p><p>یا رب منم جویان تو یا خود تویی جویان من</p><p>ای ننگ من تا من منم من دیگرم تو دیگری</p><p>ای ما و من آویخته وی خون هر دو ریخته</p><p>چیزی دگر انگیخته نی آدمی و نی پری</p><p>تا پا نباشد ز آنک پا ما را به خارستان برد</p><p>تا سر نباشد ز آنک سر کافر شود از دوسری</p><p>آبی میان جو روان آبی لب جو بسته یخ</p><p>آن تیزرو این سست رو هین تیز رو تا نفسری</p><p>خورشید گوید سنگ را زان تافتم بر سنگ تو</p><p>تا تو ز سنگی وارهی پا درنهی در گوهری</p><p>خورشید عشق لم یزل زان تافته‌ست اندر دلت</p><p>کاول فزایی بندگی و آخر نمایی مهتری</p><p>خورشید گوید غوره را زان آمدم در مطبخت</p><p>تا سرکه نفروشی دگر پیشه کنی حلواگری</p><p>شه باز را گوید که من زان بسته‌ام دو چشم تو</p><p>تا بگسلی از جنس خود جز روی ما را ننگری</p><p>گوید بلی فرمان برم جز در جمالت ننگرم</p><p>جز بر خیالت نگذرم وز جان نمایم چاکری</p><p>گل باغ را گوید که من زان عرضه کردم رخت خود</p><p>تا جمله رخت خویش را بفروشی و با ما خوری</p><p>آن کس کز این جا زر برد با دلبری دیگر خورد</p><p>تو کژ نشین و راست گو آن از چه باشد از خری</p><p>آن آدمی باشد که او خر بدهد و عیسی خرد</p><p>وین از خری باشد که تو عیسی دهی و خر خری</p><p>عیسی مست را زر کند ور زر بود گوهر کند</p><p>گوهر بود بهتر کند بهتر ز ماه و مشتری</p><p>نی مشتری بی‌نوا بل نور الله اشتری</p><p>گر یوسفی باشد تو را زین پیرهن بویی بری</p><p>ما را چو مریم بی‌سبب از شاخ خشک آید رطب</p><p>ما را چو عیسی بی‌طلب در مهد آید سروری</p><p>بی‌باغ و رز انگور بین بی‌روز و بی‌شب نور بین</p><p>وین دولت منصور بین از داد حق بی‌داوری</p><p>از روی همچون آتشم حمام عالم گرم شد</p><p>بر صورت گرمابه‌ای چون کودکان کمتر گری</p><p>فردا ببینی روش را شد طعمه مار و موش را</p><p>دروازه موران شده آن چشم‌های عبهری</p><p>مهتاب تا مه رانده دیوار تیره مانده</p><p>اناالیه آمده کان سو نگر گر مبصری</p><p>یا جانب تبریز رو از شمس دین محفوظ شو</p><p>یا از زبان واصفان از صدق بنما باوری</p><h2><a id="poem-5054" href="https://ganjoor.net/moulavi/shams/ghazalsh/sh2430">غزل شمارهٔ ۲۴۳۰</a></h2>
<p>ای آن که بر اسب بقا از دیر فانی می‌روی</p><p>دانا و بینای رهی آن سو که دانی می‌روی</p><p>بی‌همره جسم و عرض بی‌دام و دانه و بی‌غرض</p><p>از تلخکامی می‌رهی در کامرانی می‌روی</p><p>نی همچو عقل دانه چین نی همچو نفس پر ز کین</p><p>نی روح حیوان زمین تو جان جانی می‌روی</p><p>ای چون فلک دربافته‌ای همچو مه درتافته</p><p>از ره نشانی یافته در بی‌نشانی می‌روی</p><p>ای غرقه سودای او ای بیخود از صهبای او</p><p>از مدرسه اسمای او اندر معانی می‌روی</p><p>ای خوی تو چون آب جو داده زمین را رنگ و بو</p><p>تا کس نپندارد که تو بی‌ارمغانی می‌روی</p><p>کو سایه منصور حق تا فاش فرماید سبق</p><p>کز مستعینی می‌رهی در مستعانی می‌روی</p><p>شب کاروان‌ها زین جهان بر می‌رود تا آسمان</p><p>تو خود به تنهایی خود صد کاروانی می‌روی</p><p>ای آفتاب آن جهان در ذره‌ای چونی نهان</p><p>وی پادشاه شه نشان در پاسبانی می‌روی</p><p>ای بس طلسمات عجب بستی برون از روز و شب</p><p>تا چشم پندارد که تو اندر مکانی می‌روی</p><p>ای لطف غیبی چند تو شکل بهاری می‌شوی</p><p>وی عدل مطلق چند تو اندر خزانی می‌روی</p><p>آخر برون آ زین صور چادر برون افکن ز سر</p><p>تا چند در رنگ بشر در گله بانی می‌روی</p><p>ای ظاهر و پنهان چو جان وی چاکر و سلطان چو جان</p><p>کی بینمت پنهان چو جان در بی‌زبانی می‌روی</p><h2><a id="poem-5055" href="https://ganjoor.net/moulavi/shams/ghazalsh/sh2431">غزل شمارهٔ ۲۴۳۱</a></h2>
<p>این عشق گردان کو به کو بر سر نهاده طبله‌ای</p><p>که هر کجا مرده بود زنده کنم بی‌حیله‌ای</p><p>خوان روانم از کرم زنده کنم مرده بدم</p><p>کو نرگدایی تا برد از خوان لطفم زله‌ای</p><p>گاهی تو را در بر کنم گاهی ز زهرت پر کنم</p><p>آگاه شو آخر ز من ای در کفم چون کیله‌ای</p><p>گر حبه‌ای آید به من صد کان پرزرش کنم</p><p>دریای شیرینش کنم هر چند باشد قله‌ای</p><p>از تو عدم وز من کرم وز تو رضا وز من قسم</p><p>صد اطلس و اکسون نهم در پیش کرم پیله‌ای</p><p>هر لحظه نومید را خرمن دهم بی‌کشتنی</p><p>هر لحظه درویش را قربت دهم بی‌چله‌ای</p><p>چشمه شکر جوشان کنم اندر دل تنگ نیی</p><p>اندیشه‌های خوش نهم اندر دماغ و کله‌ای</p><p>می‌ران فرس در دین فقط ور اسب تو گردد سقط</p><p>بر جای اسب لاغری هر سو بیابی گله‌ای</p><p>خاموش باش و لا مگو جز آن که حق بخشد مجو</p><p>جوشان ز حلوای رضا بر جمره چون پاتیله‌ای</p><p>تبریز شد خلد برین از عکس روی شمس دین</p><p>هر نقش در وی حور عین هر جامه از وی حله‌ای</p><h2><a id="poem-5056" href="https://ganjoor.net/moulavi/shams/ghazalsh/sh2432">غزل شمارهٔ ۲۴۳۲</a></h2>
<p>ای رونق هر گلشنی وی روزن هر خانه‌ای</p><p>هر ذره از خورشید تو تابنده چون دردانه‌ای</p><p>ای غوث هر بیچاره‌ای واگشت هر آواره‌ای</p><p>اصلاح هر مکاره‌ای مقصود هر افسانه‌ای</p><p>ای حسرت سرو سهی ای رونق شاهنشهی</p><p>خواهم که یاران را دهی یک یاریی یارانه‌ای</p><p>در هر سری سودای تو در هر لبی هیهای تو</p><p>بی‌فیض شربت‌های تو عالم تهی پیمانه‌ای</p><p>هر خسروی مسکین تو صید کمین شاهین تو</p><p>وی سلسله تقلیب تو زنجیر هر دیوانه‌ای</p><p>هر نور را ناری بود با هر گلی خاری بود</p><p>بهر حرس ماری بود بر گنج هر ویرانه‌ای</p><p>ای گلشنت را خار نی با نور پاکت نار نی</p><p>بر گرد گنجت مار نی نی زخم و نی دندانه‌ای</p><p>یک عشرتی افراشتی صد تخم فتنه کاشتی</p><p>در شهر ما نگذاشتی یک عاقلی فرزانه‌ای</p><p>اندیشه و فرهنگ‌ها دارد ز عشقت رنگ‌ها</p><p>شب تا سحرگه چنگ‌ها ماه تو را حنانه‌ای</p><p>عقل و جنون آمیخته صد نعل در ره ریخته</p><p>در جعد تو آویخته اندیشه همچون شانه‌ای</p><p>ای چشم تو چون نرگسی شد خواب در چشمم خسی</p><p>بیدار می‌بینم بسی لیک از پی دانگانه‌ای</p><p>بقال با دوغ ترش جانش مراقب لب خمش</p><p>تا روز بیدار و به هش بر گوشه دکانه‌ای</p><p>چون روز گردد می‌دود از بهر کسب و بهر کد</p><p>تا خشک نانه او شود مشتری ترنانه‌ای</p><p>ای مزرعه بگذاشته در شوره گندم کاشته</p><p>ای شعله را پنداشته روزن تو چون پروانه‌ای</p><p>امروز تشریفت دهد تفهیم و تشریفت دهد</p><p>ترکیب و تألیفت دهد با عقل کل جانانه‌ای</p><p>خامش که تو زین رسته‌ای زین دام‌ها برجسته‌ای</p><p>جان و دل اندربسته‌ای در دلبری فتانه‌ای</p><h2><a id="poem-5057" href="https://ganjoor.net/moulavi/shams/ghazalsh/sh2433">غزل شمارهٔ ۲۴۳۳</a></h2>
<p>ای آنک اندر باغ جان آلاجقی برساختی</p><p>آتش زدی در جسم و جان روح مصور ساختی</p><p>پای درختان بسته بد تو برگشادی پایشان</p><p>صحن گلستان خاک بد فرشش ز گوهر ساختی</p><p>مرغ معماگوی را رسم سخن آموختی</p><p>باز دل پژمرده را صد بال و صد پر ساختی</p><p>ای عمر بی‌مرگی ز تو وی برگ بی‌برگی ز تو</p><p>الحق خدنگ مرگ را پاینده اسپر ساختی</p><p>عاشق در این ره چون قلم کژمژ همی‌رفتش قدم</p><p>بر دفتر جان بهر او پاکیزه مسطر ساختی</p><p>حیوان و گاوی را اگر مردم کنی نبود عجب</p><p>سرگین گاوی را چو تو در بحر عنبر ساختی</p><p>آن کو جهان گیری کند چون آفتاب از بهر تو</p><p>او را هم از اجزای او صد تیغ و لشکر ساختی</p><p>در پیش آدم گر ملک سجده کند نبود عجب</p><p>کز بهر خاکی چرخ را سقا و چاکر ساختی</p><p>از اختران در سنگ و گل تأثیرها درریختی</p><p>وز راه دل تا آسمان معراج معبر ساختی</p><p>در خاک تیره خارشی انداختی از بهر زه</p><p>یک خاک را کردی پدر یک خاک مادر ساختی</p><p>از گور در جنت اگر درها گشایی قادری</p><p>در گور تن از پنج حس بشکافتی در ساختی</p><p>در آتش خشم پدر صد آب رحمت می‌نهی</p><p>و اندر دل آب منی صد گونه آذر ساختی</p><p>از بلغم و صفرای ما وز خون و از سودای ما</p><p>زین چار خرقه روح را ای شاه چادر ساختی</p><p>روزی بیاید کاین سخن خصمی کند با مستمع</p><p>کب حیاتم خواندمت تو خویشتن کر ساختی</p><p>ای شمس تبریزی بگو شرح معانی مو به مو</p><p>دستش بده پایش بده چون صورت سر ساختی</p><h2><a id="poem-5058" href="https://ganjoor.net/moulavi/shams/ghazalsh/sh2434">غزل شمارهٔ ۲۴۳۴</a></h2>
<p>از دار ملک لم یزل ای شاه سلطان آمدی</p><p>بر قلب ماهان برزدی سنجق ز شاهان بستدی</p><p>ماه آمدی از لامکان ای اصل کارستان جان</p><p>صد آفتاب و چرخ را چون ذره‌ها برهم زدی</p><p>یک مشعله افروختی تا روز و شب را سوختی</p><p>عذری به جرم آموختی نیکی خجل شد از بدی</p><p>از رشک پنهان ای پری در جان درآ تا دل بری</p><p>ای زهره صد مشتری ای سر لطف ایزدی</p><p>بخرام بخرام ای صنم زیرا تویی کاندر حرم</p><p>هم حسرت هر عابدی هم قبله هر معبدی</p><p>نقشی است بی‌مثل آن رخش پرنور پاک خالقش</p><p>زلفی است مشکین طره‌اش یا طیلسان احمدی</p><p>چون شمس تبریزی رود چون سایه جان در پی رود</p><p>در دیده خاکش توتیا یا کحل نور سرمدی</p><h2><a id="poem-5059" href="https://ganjoor.net/moulavi/shams/ghazalsh/sh2435">غزل شمارهٔ ۲۴۳۵</a></h2>
<p>من دوش دیدم سر دل اندر جمال دلبری</p><p>سنگین دلی لعلین لبی ایمان فزایی کافری</p><p>از جان و دل گوید کسی پیش چنان جانانه‌ای</p><p>از سیم و زر گوید کسی پیش چنان سیمین بری</p><p>لقمه شدی جمله جهان گر عشق را بودی دهان</p><p>دربان شدی جان شهان گر عشق را بودی دری</p><p>من می‌شنیدم نام دل ای جان و دل از تو خجل</p><p>ای مانده اندر آب و گل از عشق دلدل چون خری</p><p>ای جان بیا گوهر بچین ای دل بیا خوبی ببین</p><p>المستغاث ای مسلمین زین آفتی شور و شری</p><p>تن خود کی باشد تا بود فرش سواران غمش</p><p>سر کیست تا او سر نهد پیش چنان شه سروری</p><p>نک نوبهار آمد کز او سرسبز گردد عالمی</p><p>چون یار من شیرین دمی چون لعل او حلواگری</p><p>هر دم به من گوید رخش داری چو من زیبارخی</p><p>هر دم بدو گوید دلم داری چو بنده چاکری</p><p>آمد بهار ای دوستان خیزید سوی بوستان</p><p>اما بهار من تویی من ننگرم در دیگری</p><p>اشکوفه‌ها و میوه‌ها دارند غنج و شیوه‌ها</p><p>ما در گلستان رخت روییده چون نیلوفری</p><p>بلبل چو مطرب دف زنی برگ درختان کف زنی</p><p>هر غنچه گوید چون منی باشد خوشی کشی تری</p><p>آمد بهار مهربان سرسبز و خوش دامن کشان</p><p>تا باغ یابد زینتی تا مرغ یابد شهپری</p><p>تا خلق از او حیران شود تا یار من پنهان شود</p><p>تا جان ما را جان شود کوری هر کور و کری</p><p>آن جا که باشد شاه او بنده شود هر شاه خو</p><p>آن جا که باشد ناز او هر دل شود سامندری</p><p>مست و خرامان می‌رود در دل خیال یار من</p><p>ماهی شریفی بی‌حدی شاهی کریمی بافری</p><h2><a id="poem-5060" href="https://ganjoor.net/moulavi/shams/ghazalsh/sh2436">غزل شمارهٔ ۲۴۳۶</a></h2>
<p>ای یار اگر نیکو کنی اقبال خود صدتو کنی</p><p>تا بوک رو این سو کنی باشد که با ما خو کنی</p><p>من گرد ره را کاستم آفاق را آراستم</p><p>وز جرم تو برخاستم باشد که با ما خو کنی</p><p>من از عدم زادم تو را بر تخت بنهادم تو را</p><p>آیینه‌ای دادم تو را باشد که با ما خو کنی</p><p>ای گوهری از کان من وی طالب فرمان من</p><p>آخر ببین احسان من باشد که با ما خو کنی</p><p>شرب مرا پیمانه شو وز خویشتن بیگانه شو</p><p>با درد من همخانه شو باشد که با ما خو کنی</p><p>ای شاه زاده داد کن خود را ز خود آزاد کن</p><p>روز اجل را یاد کن باشد که با ما خو کنی</p><p>مانند تیری از کمان بجهد ز تن سیمرغ جان</p><p>آن را بیندیش ای فلان باشد که با ما خو کنی</p><p>ای جمع کرده سیم و زر ای عاشق هر لب شکر</p><p>باری بیا خوبی نگر باشد که با ما خو کنی</p><p>تخم وفاها کاشتم نقشی عجب بنگاشتم</p><p>بس پرده‌ها برداشتم باشد که با ما خو کنی</p><p>استوثقوا ادیانکم و استغنموا اخوانکم</p><p>و استعشقوا ایمانکم باشد که با ما خو کنی</p><p>شه شمس تبریزی تو را گوید به پیش ما بیا</p><p>بگذر ز زرق و از ریا باشد که با ما خو کنی</p>
</body></html>