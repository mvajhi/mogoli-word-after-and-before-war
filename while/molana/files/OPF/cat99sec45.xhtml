<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4722" href="https://ganjoor.net/moulavi/shams/ghazalsh/sh2098">غزل شمارهٔ ۲۰۹۸</a></h2>
<p>شب محنت که بد طبیب و تو افکار یاد کن</p><p>که ز پای دلت بکند چنان خار یاد کن</p><p>چو فتادی به چاه و گو که ببخشید جان نو</p><p>به سوی او بیا مرو مکن انکار یاد کن</p><p>مکن اندک نبود آن به خدا شک نبود آن</p><p>نه به خویش آی اندکی و تو بسیار یاد کن</p><p>تو به هنگام یاد کن که چو هنگام بگذرد</p><p>تو خوه از گل سخن تراش و خوه از خار یاد کن</p><p>چو رسیدی به صدر او تو بدان حق قدر او</p><p>چو بدیدی تو بدر او تو ز دیدار یاد کن</p><p>تو بدان قدر سوز او برسد باز روز او</p><p>ور از آن روز ایمنی تو ز اغیار یاد کن</p><p>چه سپاس ار دو نان دهد به طبیبی که جان دهد</p><p>چو بزارد که ای طبیب ز بیمار یاد کن</p><p>چو طبیبت نمود خرد دل تو آن زمان بمرد</p><p>پس از آن بانگ می‌زنی که ز مردار یاد کن</p><p>مکن ار چه شدی چنین چو خزان دانه در زمین</p><p>ز بهارم حسام دین و ز گلزار یاد کن</p><p>اگرت کار چون زر است نه گرو پیش گازر است</p><p>گرت امسال گوهر است نه تو از پار یاد کن</p><p>چو بدیدی رحیل گل پس اقبال چیست ذل</p><p>نه که زنهار او است بس هله زنهار یاد کن</p><h2><a id="poem-4723" href="https://ganjoor.net/moulavi/shams/ghazalsh/sh2099">غزل شمارهٔ ۲۰۹۹</a></h2>
<p>چند نظاره جهان کردن</p><p>آب را زیر که نهان کردن</p><p>رنج گوید که گنج آوردم</p><p>رنج را باید امتحان کردن</p><p>آنک از شیر خون روان کرده‌ست</p><p>شیر داند ز خون روان کردن</p><p>آسمان را چو کرد همچون خاک</p><p>خاک را داند آسمان کردن</p><p>بعد از این شیوه دگر گیرم</p><p>چند بیگار دیگران کردن</p><p>تیز برداشتی تو ای مطرب</p><p>این به آهستگی توان کردن</p><p>این گران زخمه‌ای است نتوانیم</p><p>رقص بر پرده گران کردن</p><p>یک دو ابریشمک فروتر گیر</p><p>تا توانیم فهم آن کردن</p><p>اندک اندک ز کوه سنگ کشند</p><p>نتوان کوه را کشان کردن</p><p>تا نبینند جان جان‌ها را</p><p>کی توان سهل ترک جان کردن</p><p>بنما ای ستاره کاندر ریگ</p><p>نتوان راه بی‌نشان کردن</p><h2><a id="poem-4724" href="https://ganjoor.net/moulavi/shams/ghazalsh/sh2100">غزل شمارهٔ ۲۱۰۰</a></h2>
<p>چند بوسه وظیفه تعیین کن</p><p>به شکرخنده‌ایم شیرین کن</p><p>آن دلت را خدای نرم کناد</p><p>این دعای خوش است آمین کن</p><p>مگر این را به خواب خواهم دید</p><p>من بخسبم کنار بالین کن</p><p>ای فسون اجل فراق لبت</p><p>رو فسون مسیح آیین کن</p><p>عرصه چرخ بی‌تو تنگ آمد</p><p>هین براق وصال را زین کن</p><p>حسن داری وفاست لایق حسن</p><p>حسن را با وفا تو کابین کن</p><p>چون بمیرند رحم خواهی کرد</p><p>آنچ آخر کنی تو پیشین کن</p><p>حاجیان مانده‌اند از ره حج</p><p>داروی اشتران گرگین کن</p><p>تا به کعبه وصال تو برسند</p><p>چاره آب و زاد و خرجین کن</p><p>ای دو چشم جهان به تو روشن</p><p>این جهان را تو آن جهان بین کن</p><p>از تجلی آفتاب رخت</p><p>چشم و دل را چو طور سینین کن</p><p>بس کنم شد ز حد گستاخی</p><p>من کی باشم که گویمت این کن</p><p>گر نبود این سخن ز من لایق</p><p>آنچ آن لایق است تلقین کن</p><p>شمس تبریز بر افق بخرام</p><p>گو شمال هلال و پروین کن</p><h2><a id="poem-4725" href="https://ganjoor.net/moulavi/shams/ghazalsh/sh2101">غزل شمارهٔ ۲۱۰۱</a></h2>
<p>سیر گشتم ز نازهای خسان</p><p>کم زنم من چو روغن به لسان</p><p>بعد از این شهد را نهان دارم</p><p>تا نیفتند اندر او مگسان</p><p>خویش را بعد از این چنان دزدم</p><p>که نیابند مر مرا عسسان</p><p>هر زمان جانب دگر تازم</p><p>بی‌رفیقان و صاحبان و کسان</p><p>ای خدا در تو چون گریخته‌ام</p><p>این چنین قوم را به من مرسان</p><h2><a id="poem-4726" href="https://ganjoor.net/moulavi/shams/ghazalsh/sh2102">غزل شمارهٔ ۲۱۰۲</a></h2>
<p>چیست با عشق آشنا بودن</p><p>بجز از کام دل جدا بودن</p><p>خون شدن خون خود فروخوردن</p><p>با سگان بر در وفا بودن</p><p>او فدایی است هیچ فرقی نیست</p><p>پیش او مرگ و نقل یا بودن</p><p>رو مسلمان سپر سلامت باش</p><p>جهد می‌کن به پارسا بودن</p><p>کاین شهیدان ز مرگ نشکیبند</p><p>عاشقانند بر فنا بودن</p><p>از بلا و قضا گریزی تو</p><p>ترس ایشان ز بی بلا بودن</p><p>ششه می‌گیر و روز عاشورا</p><p>تو نتانی به کربلا بودن</p><h2><a id="poem-4727" href="https://ganjoor.net/moulavi/shams/ghazalsh/sh2103">غزل شمارهٔ ۲۱۰۳</a></h2>
<p>گر چه اندر فغان و نالیدن</p><p>اندکی هست خویشتن دیدن</p><p>آن نباشد مرا چو در عشقت</p><p>خوگرم من به خویش دزدیدن</p><p>به خدا و به پاکی ذاتش</p><p>پاکم از خویشتن پسندیدن</p><p>دیده کی از رخ تو برگردد</p><p>به که آید به وقت گردیدن</p><p>در چنین دولت و چنین میدان</p><p>ننگ باشد ز مرگ لنگیدن</p><p>عاشقان تو را مسلم شد</p><p>بر همه مرگ‌ها بخندیدن</p><p>فرع‌های درخت لرزانند</p><p>اصل را نیست خوف لرزیدن</p><p>باغبانان عشق را باشد</p><p>از دل خویش میوه برچیدن</p><p>جان عاشق نواله‌ها می‌پیچ</p><p>در مکافات رنج پیچیدن</p><p>زهد و دانش بورز ای خواجه</p><p>نتوان عشق را بورزیدن</p><p>پیش از این گفت شمس تبریزی</p><p>لیک کو گوش بهر بشنیدن</p><h2><a id="poem-4728" href="https://ganjoor.net/moulavi/shams/ghazalsh/sh2104">غزل شمارهٔ ۲۱۰۴</a></h2>
<p>شب که جهان است پر از لولیان</p><p>زهره زند پرده شنگولیان</p><p>بیند مریخ که بزم است و عیش</p><p>خنجر و شمشیر کند در میان</p><p>ماه فشاند پر خود چون خروس</p><p>پیش و پسش اختر چون ماکیان</p><p>دیده غماز بدوزد فلک</p><p>تا که گواهی ندهد بر کیان</p><p>خفته گروهی و گروهی به صید</p><p>تا کی کند سود و کی دارد زیان</p><p>پنج و شش است امشب مهره قمار</p><p>سست میفکن لب چون ناشیان</p><p>جام بقا گیر و بهل جام خواب</p><p>پرده بود خواب و حجاب عیان</p><p>ساقی باقی است خوش و عاشقان</p><p>خاک سیه بر سر این باقیان</p><p>زهر از آن دست کریمش بنوش</p><p>تا که شوی مهتر حلواییان</p><p>عشق چو مغز است جهان همچو پوست</p><p>عشق چو حلوا و جهان چون تیان</p><p>حلق من از لذت حلوا بسوخت</p><p>تا نکنم حلیه حلوا بیان</p><h2><a id="poem-4729" href="https://ganjoor.net/moulavi/shams/ghazalsh/sh2105">غزل شمارهٔ ۲۱۰۵</a></h2>
<p>ساقی من خیزد بی‌گفت من</p><p>آرد آن باده وافر ثمن</p><p>حاجت نبود که بگویم بیار</p><p>بشنود آواز دلم بی‌دهن</p><p>هست تقاضاگر او لطف او</p><p>و آن کرم بی‌حد و خلق حسن</p><p>ماه برآید تو مگویش برآ</p><p>بر تو زند نور مگویش بزن</p><p>ای به گه بزم بهین عیش و نوش</p><p>وی به گه رزم مهین صف شکن</p><p>از پی هر گمره نیکو دلیل</p><p>وز پی محبوس چه‌ای خوش رسن</p><p>عالم همچون شب و تو همچو ماه</p><p>تو مثل شمعی و جان‌ها لگن</p><p>جان مثل ذره بود بی‌قرار</p><p>با تو شود ساکن نعم السکن</p><h2><a id="poem-4730" href="https://ganjoor.net/moulavi/shams/ghazalsh/sh2106">غزل شمارهٔ ۲۱۰۶</a></h2>
<p>مست رسید آن بت بی‌باک من</p><p>دردکش و دلخوش و چالاک من</p><p>گفت به من بنگر و دلشاد شو</p><p>هیچ به خود منگر غمناک من</p><p>ز آب و گل این دیده تو پرگل است</p><p>پاک کنش در نظر پاک من</p><p>دست بزد خرقه من چاک کرد</p><p>گفت مزن بخیه بر این چاک من</p><p>روی چو بر خاک نهادم بگفت</p><p>پاک مکن روی خود از خاک من</p><p>ای منت آورده منت می‌برم</p><p>ز آنک منم شیر و تو شیشاک من</p><p>نفت زدم در تو و می‌سوز خوش</p><p>لیک سیه می‌نکند زاک من</p><h2><a id="poem-4731" href="https://ganjoor.net/moulavi/shams/ghazalsh/sh2107">غزل شمارهٔ ۲۱۰۷</a></h2>
<p>جان منی جان منی جان من</p><p>آن منی آن منی آن من</p><p>شاه منی لایق سودای من</p><p>قند منی لایق دندان من</p><p>نور منی باش در این چشم من</p><p>چشم من و چشمه حیوان من</p><p>گل چو تو را دید به سوسن بگفت</p><p>سرو من آمد به گلستان من</p><p>از دو پراکنده تو چونی بگو</p><p>زلف تو حال پریشان من</p><p>ای رسن زلف تو پابند من</p><p>چاه زنخدان تو زندان من</p><p>دست فشان مست کجا می‌روی</p><p>پیش من آ ای گل خندان من</p><h2><a id="poem-4732" href="https://ganjoor.net/moulavi/shams/ghazalsh/sh2108">غزل شمارهٔ ۲۱۰۸</a></h2>
<p>می‌نروم هیچ از این خانه من</p><p>در تک این خانه گرفتم وطن</p><p>خانه یار من و دارالقرار</p><p>کفر بود نیت بیرون شدن</p><p>سر نهم آن جا که سرم مست شد</p><p>گوش نهم سوی تنن تنتنن</p><p>نکته مگو هیچ به راهم مکن</p><p>راه من این است تو راهم مزن</p><p>خانه لیلی است و مجنون منم</p><p>جان من این جاست برو جان مکن</p><p>هر کی در این خانه درآید ورا</p><p>همچو منش باز بماند دهن</p><p>خیز ببند آن در اما چه سود</p><p>قارع در گشت دو صد درشکن</p><p>ای خنک آن را که سرش گرم شد</p><p>ز آتش روی چو تو شیرین ذقن</p><p>آن رخ چون ماه به برقع مپوش</p><p>ای رخ تو حسرت هر مرد و زن</p><p>این در رحمت که گشادی مبند</p><p>ای در تو قبله هر ممتحن</p><p>شمع تویی شاهد تو باده تو</p><p>هم تو سهیلی و عقیق یمن</p><p>باقی عمر از تو نخواهم برید</p><p>حلقه به گوش توام و مرتهن</p><p>می‌نرمد شیر من از آتشت</p><p>می‌نرمد پیل من از کرگدن</p><p>تو گل و من خار که پیوسته‌ایم</p><p>بی‌گل و بی‌خار نباشد چمن</p><p>من شب و تو ماه به تو روشنم</p><p>جان شبی دل ز شبم برمکن</p><p>شمع تو پروانه جانم بسوخت</p><p>سر پی شکرانه نهم بر لگن</p><p>جان من و جان تو هر دو یکی است</p><p>گشته یکی جان پنهان در دو تن</p><p>جان من و تو چو یکی آفتاب</p><p>روشن از او گشته هزار انجمن</p><p>وقت حضور تو دو تا گشت جان</p><p>رسته شد از تفرقه خویشتن</p><p>تن زدم از غیرت و خامش شدم</p><p>مطرب عشاق بگو تن مزن</p><p>خطه تبریز و رخ شمس دین</p><p>ماهی جان راست چو بحر عدن</p><h2><a id="poem-4733" href="https://ganjoor.net/moulavi/shams/ghazalsh/sh2109">غزل شمارهٔ ۲۱۰۹</a></h2>
<p>ای تو پناه همه روز محن</p><p>بازسپردم به تو من خویشتن</p><p>قلزم مهری که کناریش نیست</p><p>قطره آن الفت مرد است و زن</p><p>شیر دهد شیر به اطفال خویش</p><p>شاه بگوید به گدا کیمسن</p><p>بلک شود آتش دایه خلیل</p><p>سرمه یعقوب شود پیرهن</p><p>نور بد و شد بصر از آفتاب</p><p>آب بنوشد ز ثری یاسمن</p><p>بلک کشد از بت سنگین غذا</p><p>با همه کفرش به عبادت شمن</p><p>قهر کند دایگی از لطف تو</p><p>زهر دهد دایه چو آری تو فن</p><p>گردد ابریشم بر کرم گور</p><p>حله شود بر تن مؤمن کفن</p><p>بس کن از این شرح و خمش کن که تا</p><p>بلبل جان خطبه کند بر فنن</p><h2><a id="poem-4734" href="https://ganjoor.net/moulavi/shams/ghazalsh/sh2110">غزل شمارهٔ ۲۱۱۰</a></h2>
<p>بانگ برآمد ز خرابات من</p><p>چرخ دوتا شد ز مناجات من</p><p>عاقبت امر ظفر دررسید</p><p>یار درآمد به مراعات من</p><p>یا رب یا رب که چه سان می‌کند</p><p>دلبر بی‌کفو مکافات من</p><p>طاعت و ایمان کند آن کیمیا</p><p>غفلت و انکار و جنایات من</p><p>قصر دهد از پی تقصیر من</p><p>زله دهد از پی زلات من</p><p>جوش نهد در دل دریا و کوه</p><p>از تبش روز ملاقات من</p><p>گر نبدی پرده خیالات خلق</p><p>سوخته بودی ز خیالات من</p><p>در سپه جان زندی زلزله</p><p>طبل و علم نعره و هیهات من</p><p>در افق چرخ زدی شعله‌ها</p><p>نیم شبان آتش میقات من</p><h2><a id="poem-4735" href="https://ganjoor.net/moulavi/shams/ghazalsh/sh2111">غزل شمارهٔ ۲۱۱۱</a></h2>
<p>بانگ برآمد ز خرابات من</p><p>یار درآمد به مراعات من</p><p>تا که بدیدم مه بی‌حد او</p><p>رفت ز حد ذوق مناجات من</p><p>موسی جانم به که طور رفت</p><p>آمد هنگام ملاقات من</p><p>طور ندا کرد که آن خسته کیست</p><p>کآمد سرمست به میقات من</p><p>این نفس روشن چون برق چیست</p><p>پر شده تا سقف سماوات من</p><p>این دل آن عاشق مستان ماست</p><p>رسته ز هجران و ز آفات من</p><p>آمده با سوز و هزاران نیاز</p><p>بر طمع لطف و مکافات من</p><p>پیشتر آ پیشتر آ و ببین</p><p>خلعت و تشریف و مکافات من</p><p>نفی شدی در طلب وصل من</p><p>عمر ابد گیر ز اثبات من</p><p>از خم توحید بخور جام می</p><p>مست شو این است کرامات من</p><p>پهلوی شه آمده‌ای مات شو</p><p>مات منی مات منی مات من</p><p>بس کن ای دل چو شدی مات شه</p><p>چند ز هیهای و ز هیهات من</p><h2><a id="poem-4736" href="https://ganjoor.net/moulavi/shams/ghazalsh/sh2112">غزل شمارهٔ ۲۱۱۲</a></h2>
<p>ظلمت شب پرتو ظلمات من</p><p>نور مه از نور ملاقات من</p><p>گوهر طاعت شد از آن کیمیا</p><p>زلت و انکار و جنایات من</p><p>هست سماوات در آن آرزو</p><p>تا نگرد سوی سماوات من</p><p>ای رخ خورشید سوی برج من</p><p>ای شه جان شاهد شهمات من</p><h2><a id="poem-4737" href="https://ganjoor.net/moulavi/shams/ghazalsh/sh2113">غزل شمارهٔ ۲۱۱۳</a></h2>
<p>ای تو چو خورشید و شه خاص من</p><p>کفر من و توبه و اخلاص من</p><p>رقص کند بر سر چرخ آفتاب</p><p>تا تو بگوییش که رقاص من</p><p>سجده کنان پیش درت نفس کل</p><p>کای ز تو جان یافته اشخاص من</p><p>نفس کل و عقل کل و آن دگر</p><p>بحر منی گوهر و غواص من</p><p>کفر من و گوهر ایمان من</p><p>جرم من و واعظ و قصاص من</p><h2><a id="poem-4738" href="https://ganjoor.net/moulavi/shams/ghazalsh/sh2114">غزل شمارهٔ ۲۱۱۴</a></h2>
<p>بانگ برآمد ز دل و جان من</p><p>که ز معشوقه پنهان من</p><p>سجده گه اصل من و فرع من</p><p>تاج سر من شه و سلطان من</p><p>خسته و بسته‌ست دل و دست من</p><p>دست غم یوسف کنعان من</p><p>دست نمودم که بگو زخم کیست</p><p>گفت ز دست من و دستان من</p><p>دل بنمودم که ببین خون شده‌ست</p><p>دید و بخندید دلستان من</p><p>گفت به خنده که برو شکر کن</p><p>عید مرا ای شده قربان من</p><p>گفتم قربان کیم یار گفت</p><p>آن منی آن منی آن من</p><p>صبح چو خندید دو چشمم گریست</p><p>دید ملک دیده گریان من</p><p>جوش برآورد و روان کرد آب</p><p>از شفقت چشمه حیوان من</p><p>نک اثر آب حیاتش نگر</p><p>در بن هر سی و دو دندان من</p><p>آب حیات است روانه ز جوش</p><p>تازه بدو سدره ایمان من</p><p>بنده این آبم و این میراب</p><p>بنده تر از من دل حیران من</p><p>بس کن گستاخ مرو هین خموش</p><p>پیش شهنشاه نهان دان من</p><h2><a id="poem-4739" href="https://ganjoor.net/moulavi/shams/ghazalsh/sh2115">غزل شمارهٔ ۲۱۱۵</a></h2>
<p>بازرسید آن بت زیبای من</p><p>خرمی این دم و فردای من</p><p>در نظرش روشنی چشم من</p><p>در رخ او باغ و تماشای من</p><p>عاقبت امر به گوشش رسید</p><p>بانگ من و نعره و هیهای من</p><p>بر در من کیست که در می‌زند</p><p>جان و جهان است و تمنای من</p><p>گر نزند او در من درد من</p><p>ور نکند یاد من او وای من</p><p>دور مکن سایه خود از سرم</p><p>باز مکن سلسله از پای من</p><p>در چه خیالی هله ای روترش</p><p>رو بر حلوایی و حلوای من</p><p>هم بخور و هم کف حلوا بیار</p><p>تا که بیفزاید صفرای من</p><p>ریش تو را سخت گرفته‌ست غم</p><p>چیست زبونی تو بابای من</p><p>در زنخش کوب دو سه مشت سخت</p><p>ای نر و نرزاده و مولای من</p><p>مشک بدرید و بینداخت دلو</p><p>غرقه آب آمد سقای من</p><p>بانگ زدم کای کر سقا بیا</p><p>رفت و بنشنید علالای من</p><p>آن من است او و به هر جا رود</p><p>عاقبت آید سوی صحرای من</p><p>جوشش دریای معلق مگر</p><p>از لمع گوهر گویای من</p><p>گوید دریا که ز کشتی بجه</p><p>دررو در آب مصفای من</p><p>قطره به دریا چو رود در شود</p><p>قطره شود بحر به دریای من</p><p>ترک غزل گیر و نگر در ازل</p><p>کز ازل آمد غم و سودای من</p><h2><a id="poem-4740" href="https://ganjoor.net/moulavi/shams/ghazalsh/sh2116">غزل شمارهٔ ۲۱۱۶</a></h2>
<p>آمده‌ای بی‌گه خامش مشین</p><p>یک قدح مردفکن برگزین</p><p>آب روان داد ز چشمه حیات</p><p>تا بدمد سبزه ز آب و ز طین</p><p>آن می گلگون سوی گلشن کشان</p><p>تا بگزد لاله رخ یاسمین</p><p>راح نما روح مرا تا که روح</p><p>خندد و گوید سخنی خندمین</p><p>درکشد اندیشه گری دست خود</p><p>چونک برافشاند یار آستین</p><p>گردن غم را بزند تیغ می</p><p>کاین بکشد کان حلاوت ز کین</p><p>بام و در مجلس افغان کند</p><p>کاغتنموا الهوه یا شاربین</p><p>گوش گشا جانب حلقه کرام</p><p>چشم گشا روشنی چشم بین</p><p>سجده کند چین چو گشاید دو چشم</p><p>جعد تو را بیند پنجاه چین</p><p>خرمیش بر دل خرم زند</p><p>سوی امین آید روح الامین</p><p>مادر عشرت چو گشاید کنار</p><p>بازرهد جان ز بنات و بنین</p><p>بس کنم و رخت به ساقی دهم</p><p>وز کف او گیرم در ثمین</p><h2><a id="poem-4741" href="https://ganjoor.net/moulavi/shams/ghazalsh/sh2117">غزل شمارهٔ ۲۱۱۷</a></h2>
<p>پیشتر آ ای صنم شنگ من</p><p>ای صنم همدل و همرنگ من</p><p>شیوه گری بین که دلم تنگ شد</p><p>تا تو بگوییش که دلتنگ من</p><p>جنگ کنم با دل خود چون عوان</p><p>تا تو بگویی سره سرهنگ من</p><p>چند بپرسی که رخت زرد چیست</p><p>از غم تو ای بت گلرنگ من</p><p>دوش به زهره همه شب می‌رسید</p><p>زاری این قالب چون چنگ من</p><p>جان مرا از تن من بازخر</p><p>تا برهد جان من از ننگ من</p><p>ای شده از لطف لب لعل تو</p><p>صیرفی زر دل چون سنگ من</p><p>صلح بده جان مرا و مرا</p><p>کز جهت توست همه جنگ من</p><p>پای من از باد روانتر شود</p><p>گر تو بگویی که بیا لنگ من</p><p>زان شده‌ام بسته آونگ تو</p><p>کز تو شود چون شکر آونگ من</p><p>ای تو ز من فارغ و من زار زار</p><p>اه چه شوم چون کنی آهنگ من</p><p>زنگی غم بر در شادی روم</p><p>روم مرا بازخر از زنگ من</p><p>بی‌گهی و دوری ره باک نیست</p><p>نیم قدم شد ز تو فرسنگ من</p><p>پیری من گشته به از کودکی</p><p>تازه شده روی پرآژنگ من</p><p>خامش کن چون خمشان دنگ باش</p><p>تات بگوید خمش و دنگ من</p><h2><a id="poem-4742" href="https://ganjoor.net/moulavi/shams/ghazalsh/sh2118">غزل شمارهٔ ۲۱۱۸</a></h2>
<p>می تلخی که تلخی‌ها بدو گردد همه شیرین</p><p>بت چینی که نگذارد که افتد بر رخ ما چین</p><p>میش هر دم همی‌گوید که آب خضر را درکش</p><p>رخش هر لحظه می‌گوید که گلزار مخلد بین</p><p>زبان چرب او کرد درختانی پر از زیتون</p><p>لب شیرین او خواند به افسون سوره والتین</p><p>ایا من عشق خدیه یذیب الف حور العین</p><p>هواه کاشف البلوی کعسق او یاسین</p><p>شعاع وجهه یعلو علی شمس الضحی نورا</p><p>کمال ساده الوافی یفوق الطور فی المتکین</p><p>فکم من عاشق اردی مقال الحب زر غبا</p><p>و کم من میت احیا محیاه کیوم الدین</p><p>همی‌گوید مگو چیزی وگر نی هست تمییزی</p><p>که زنده کردمی هر دم هزاران مرده زین تلقین</p><p>سکوتی عند احرار غدا کشاف اسرار</p><p>وراء الحرف معلوم بیان النور فی التعیین</p><p>چو می‌گوید بگو حاجت دهد گوشی بدین امت</p><p>که او ناگفته دریابد چو گوش غیب گو آمین</p><p>سکتنا یا صبا نجد فبلغ انت ما تدری</p><p>و ترجم ما کتمناه لاهل الحی حتی حین</p><h2><a id="poem-4743" href="https://ganjoor.net/moulavi/shams/ghazalsh/sh2119">غزل شمارهٔ ۲۱۱۹</a></h2>
<p>اگر امروز دلدارم درآید همچو دی خندان</p><p>فلک اندر سجود آید نهد سر از بن دندان</p><p>الا یا صاح لا تعجل بقتلی قد دنا المقتل</p><p>ترفق ساعه و اسال وصل من باد بالهجران</p><p>بگفتم ای دل خندان چرا دل کرده‌ای سندان</p><p>ببین این اشک بی‌پایان طوافی کن بر این طوفان</p><p>عذیری منک یا مولا فان الهم استولی</p><p>و انت بالوفا اولی فلا تشمت بی الشیطان</p><p>مرا گوید چه غم دارد دل آواره چه کم دارم</p><p>نه بیمارم نه غمخوارم مرا نگرفت غم چندان</p><p>الا یا متلفی زرنی لتحیینی و تنشرنی</p><p>قد استولیت فانصرنی فان الفضل بالاحسان</p><p>مکن جانا مکن جانا که هم خوبی و هم دانا</p><p>کرم منسوخ شد مانا نشد منسوخ ای سلطان</p><p>و ما ذنبی سوی انی عدیم الصبر فی فنی</p><p>فلا تعرض بذا عنی وجد بالعفو و الغفران</p><p>عجب گردد دل و رایش ز بی‌باکی ببخشایش</p><p>خدایا مهر افزایش محالی را بساز امکان</p><p>اتیناکم اتیناکم فاحیونا بلقیاکم</p><p>و سقونا به سقیاکم خذوا بالجود یا اخوان</p><p>شفیعی گر تو را گیرد که آن بیچاره می‌میرد</p><p>دل تو پند نپذیرد پس این دردی است بی‌درمان</p><p>دخلت النار سکرانا حسبت النار اوطانا</p><p>الفت النار احیانا فمن ذایألف النیران</p><p>چو بیند سوز من گوید که این زرق است یا برقی</p><p>چو بیند گریه‌ام گوید که این اشک است یا باران</p><p>خلیلی قد دنا نقلی بلا قلب و لا عقل</p><p>و لا تعرض و لا تقل و لا تردینی بالنسیان</p><p>مرا گوید که درد ما به از قند است و از حلوا</p><p>تو را صرع است یا سودا کس از حلوا کند افغان</p><p>یقول خادع المعشر بلاء العشق کالسکر</p><p>و شوک الحب کالعبهر فما یبکیک یا فتان</p><p>ز رنجم گنج‌ها داری ز خارم جفت گلزاری</p><p>چه می‌نالی به طراری منم سلطان طراران</p><p>جراحات الهوی تشفی کدورات الهوی تصفی</p><p>برودات الهوی تدفی و نیران الهوی ریحان</p><p>مگر خواهی که خامان را بیندازی ز راه ما</p><p>که می‌مویی و می‌گویی چنین مقلوب با ایشان</p><p>اذا استغنیت لا تبخل تصدق فی الهوی و انخل</p><p>فبیس البخل فی المأکل و نعم الجود فی الانسان</p><p>چو در بزم طرب باشی بخیلی کم کن ای ناشی</p><p>مبادا یار ز اوباشی کند با تو همین دستان</p><p>الا یا ساقیا اوفر و لا تمنن لتستکثر</p><p>ادر کاستنا و اسکر فان العیش للسکران</p><p>چو خوردی صرف خوش بو را بده یاران می‌جو را</p><p>رها کن حرص بدخو را مخور می جز در این میدان</p><p>فلا تسق بکاسات صغار بل بطاسات</p><p>و امددنا بحرات عظام یا عظیم الشأن</p><p>بهل جام عصیرانه که آوردی ز میخانه</p><p>سبو را ساز پیمانه که بی‌گه آمدیم ای جان</p><p>سقانا ربنا کاسا مراعاه و ایناسا</p><p>فنعم الکاس مقیاسا و بیس الهم کالسرحان</p><p>بیار آن جام خوش دم را که گردن می‌زند غم را</p><p>بیار آن یار محرم را که خاک او است صد خاقان</p><p>اذا ما شیت ابقائی فکن یا عشق سقائی</p><p>و مل بالفقر تلقائی و انت الدین و الدیان</p><p>میی کز روح می‌خیزد به جام فقر می‌ریزد</p><p>حیات خلد انگیزد چو ذات عشق بی‌پایان</p><p>الا یا ساقی السکری انل کاساتنا تتری</p><p>تسلی القلب بالبشری تصفینا عن الشنن</p><p>دغل بگذار ای ساقی بکن این جمله در باقی</p><p>که صاف صاف راواقی مثال باده خم دان</p><p>سنا برق لساقینا بکاسات تلاقینا</p><p>تضیء فی تراقینا بنور لاح کالفرقان</p><p>زهی آبی که صد آتش از او در دل زند شعله</p><p>یکی لون است و صد الوان شود بر روی از او تابان</p><p>فماء مشبه النار عزیز مثل دینار</p><p>فدیناه به قنطار بلا عد و لا میزان</p><p>شرابی چون زر سوری ولی نوری نه انگوری</p><p>برد از دیده‌ها کوری بپراند سوی کیوان</p><p>اذا افناک سقیاها و زاد الشرب طغواها</p><p>فایاکم و ایاها و خلوا دهشته الحیران</p><p>چو کرد آن می دگر سانش نمود آن جوش و برهانش</p><p>اناالحق بجهد از جانش زهی فر و زهی برهان</p><h2><a id="poem-4744" href="https://ganjoor.net/moulavi/shams/ghazalsh/sh2120">غزل شمارهٔ ۲۱۲۰</a></h2>
<p>دگرباره چو مه کردیم خرمن</p><p>خرامیدیم بر کوری دشمن</p><p>دگربار آفتاب اندر حمل شد</p><p>بخندانید عالم را چو گلشن</p><p>ز طنازی شکوفه لب گشاده‌ست</p><p>به غمازی زبان گشته‌ست سوسن</p><p>چه اطلس‌ها که پوشیدند در باغ</p><p>از آن خیاط بی‌مقراض و سوزن</p><p>طبق بر سر نهاده هر درختی</p><p>پر از حلوای بی‌دوشاب و روغن</p><p>دهل کردیم اشکم را دگربار</p><p>چو طبال ربیعی شد دهلزن</p><p>ز ره گشته ز باد آن روی آبی</p><p>که بود اندر زمستان همچو آهن</p><p>بهار نو مگر داوود وقت است</p><p>کز آن آهن ببافیده‌ست جوشن</p><p>ندا زد در عدم حق کای ریاحین</p><p>برون رفتند آن سردان ز مسکن</p><p>به سربالای هستی روی آرید</p><p>چو مرغان خلیلی از نشیمن</p><p>رسید آن لک لک عارف ز غربت</p><p>مسبح گرد او مرغان الکن</p><p>هزیمتیان که پنهان گشته بودند</p><p>برون کردند سر یک یک ز روزن</p><p>برون کردند سرها سبزپوشان</p><p>پر از طوق و جواهر گوش و گردن</p><p>سماع است و هزاران حور در باغ</p><p>همی‌کوبند پا بر گور بهمن</p><p>هلا ای بید گوش و سر بجنبان</p><p>اگر داری چو نرگس چشم روشن</p><p>همی‌گویم سخن را ترک من کن</p><p>ستیزه رو است می‌آید پی من</p><p>نخواهم من برای روی سختش</p><p>حدیث عاشقان را فاش کردن</p><p>ینادی الورد یا اصحاب مدین</p><p>الا فافرح بنا من کان یحزن</p><p>فان الارض اخضرت بنور</p><p>و قال الله للعاری تزین</p><p>و عاد الهاربون الی حیاه</p><p>و دیوان النشور غدا مدون</p><p>بامر الله ماتوا ثم جاؤا</p><p>و ابلاهم زمانا ثم احسن</p><p>و شمس الله طالعه به فضل</p><p>و برهان صنایعه مبرهن</p><p>و صبغنا النبات بغیر صبغ</p><p>نقدر حجمها من غیر ملبن</p><p>جنان فی جنان فی جنان</p><p>الا یا حایرا فیها توطن</p><p>و هیجنا النفوس الی المعالی</p><p>فذا نال الوصال و ذا تفرعن</p><p>الا فاسکت و کلمهم به صمت</p><p>فان الصمت للاسرار ابین</p><h2><a id="poem-4745" href="https://ganjoor.net/moulavi/shams/ghazalsh/sh2121">غزل شمارهٔ ۲۱۲۱</a></h2>
<p>افندس مسین کاغا یومیندن</p><p>کابیکینونین کالی زویمسن</p><p>یتی بیرسس یتی قومسس</p><p>بیمی تی پاتیس بیمی تی خسس</p><p>هله دل من هله جان من</p><p>هله این من هله آن من</p><p>هله خان من هله مان من</p><p>هله گنج من هله کان من</p><p>هذا سیدی هذا سندی</p><p>هذا سکنی هذا مددی</p><p>هذا کنفی هذا عمدی</p><p>هذا ازلی هذا ابدی</p><p>یا من وجهه ضعف القمر</p><p>یا من قده ضعف الشجر</p><p>یا من زارنی وقت السحر</p><p>یا من عشقه نور النظر</p><p>گر تو بدوی ور تو بپری</p><p>ز این دلیر جان خود جان نبری</p><p>ور جان ببری از دست غمش</p><p>از مرده خری والله بتری</p><p>ایلا کالیمو ایلا شاهیمو</p><p>خاراذی دیدش ذتمش انیمو</p><p>یوذ پسه بنی پوپونی لالی</p><p>میذن چاکوسش کالی تویالی</p><p>از لیلی خود مجنون شده‌ام</p><p>وز صد مجنون افزون شده‌ام</p><p>وز خون جگر پرخون شده‌ام</p><p>باری بنگر تا چون شده‌ام</p><p>گر ز آنک مرا زین جان بکشی</p><p>من غرقه شوم در عین خوشی</p><p>دریا شود این دو چشم سرم</p><p>گر گوش مرا زان سو بکشی</p><p>یا منبسطا فی تربیتی</p><p>یا مبتشرا فی تهنیتی</p><p>ان کنت تری ان تقتلنی</p><p>یا قاتلنا انت دیتی</p><p>گر خویش تو بر مستی بزنی</p><p>هستی تو بر هستی بزنی</p><p>در حلقه ما بهر دل ما</p><p>شکلی بکنی دستی بزنی</p><p>صد گونه خوشی دیدم ز اشی</p><p>گفتم که لبت گفتا نچشی</p><p>بر گورم اگر آیی بنگر</p><p>پرعشق بود چشمم ز کشی</p><p>آن باغ بود نی نقش ثمر</p><p>و آن گنج بود نی صورت زر</p><p>شب عیش بود نی نقل و سمر</p><p>لا تسالنی زان چیز دیگر</p><h2><a id="poem-4746" href="https://ganjoor.net/moulavi/shams/ghazalsh/sh2122">غزل شمارهٔ ۲۱۲۲</a></h2>
<p>کیف اتوب یا اخی من سکر کارجوان</p><p>لیس من التراب بل معصره بلا مکان</p><p>خط علی کوسها کتابه شارحه</p><p>یا من من یشربها من الممات و الهوان</p><p>من تبریز نبعه منبته و ینعه</p><p>فها الیها جانب و جانب الی الجنان</p><h2><a id="poem-4747" href="https://ganjoor.net/moulavi/shams/ghazalsh/sh2123">غزل شمارهٔ ۲۱۲۳</a></h2>
<p>العشق یقول لی تزین</p><p>الزینه عندنا تیقن</p><p>لا تنظر غیرنا فتعمی</p><p>لا تله عن الیقین بالظن</p><p>لا عیش لخایف کئیب</p><p>لا تبرح عندنا فتامن</p><p>من کنت هواه کیف یهلک</p><p>من کنت مناه کیف یحزن</p><p>العقل رسولنا الیکم</p><p>ذاک حسن و نحن احسن</p><p>اخشوشن بالبلا و ارضی</p><p>فالهجر من البلاء اخشن</p><p>من رام الی العلی عروجا</p><p>هذا سبب الیه یرکن</p><p>یا مضطربا تعال و افلح</p><p>فی مسکننا و نعم مسکن</p><h2><a id="poem-4748" href="https://ganjoor.net/moulavi/shams/ghazalsh/sh2124">غزل شمارهٔ ۲۱۲۴</a></h2>
<p>ایا بدر الدجی بل انت احسن</p><p>اذا وافاک قلب کیف یحزن</p><p>فصر یا قلب فی سوق المعالی</p><p>له رهنا اذا ما کنت ترهن</p><p>ایا نجما خنوسا فی ذراه</p><p>تکنس فی صعودک او توطن</p><p>فلا یعلوک نحس انت آمن</p><p>و لا یغشاک فقر انت مخزن</p><p>ایا جسما فنیت فی هواه</p><p>له عذر و برهان مبرهن</p><p>و ارضعنی لبانا ترتضیه</p><p>فمن ارضعته فهو المسمن</p><p>اذا ما لم یذقه کیف یحیی</p><p>و ان الخلد یدخله من آمن</p><h2><a id="poem-4749" href="https://ganjoor.net/moulavi/shams/ghazalsh/sh2125">غزل شمارهٔ ۲۱۲۵</a></h2>
<p>اطیب الاسفار عندی انتقالی من مکان</p><p>فالمکانات حجاب عن عیان اللامکان</p><p>المکانات خوابی لا مکان بحر الفرات</p><p>ینتن الماء الزلال طول حبس فی الجنان</p><p>فی البیان انفراج فی مطار للضمیر</p><p>یا ضمیری طرسرارا لا تطر صوب البیان</p><p>انتقال للدجاج وسط دار للحبوب</p><p>و انتقال للطیور فوق جو للامان</p><p>یا فتی شتان بین انتقال و انتقال</p><p>انتقال فی هوان و انتقال فی جنان</p><p>فی کلا النقلین ذوق فی ابتدا الانتهاض</p><p>انما الفرق سیبدوا آخرا للافتان</p><h2><a id="poem-4750" href="https://ganjoor.net/moulavi/shams/ghazalsh/sh2126">غزل شمارهٔ ۲۱۲۶</a></h2>
<p>اطیب الاعمار عمر فی طریق العاشقین</p><p>غمز عین من ملاح فی وصال مستبین</p><p>رویه المعشوق یوما فی مقام موحش</p><p>زاد طیبا من جنان فی قیان حور عین</p><p>عفروا من ترب باب بغیه وجهی مدا</p><p>فهی زادت لطفها عندی من الماء المعین</p><p>غار جسمی ان یراه عاذل او عاذر</p><p>انه یحکی صفاتا من صفات شمس دین</p><p>حبذا سکر حیاتی مزیل للحیا</p><p>اشربوا اصحابنا تستمسکوا الحق المبین</p><p>سیدا مولا کریما عالما مستیقظا</p><p>استرق العبد ذاک الطاهر الروح الامین</p><p>حبذا ظلا ظلیلا من نخیل باسق</p><p>آمن من کل خوف او بلاء او مکین</p><p>تمره یصفی عقولا کدرت انوارها</p><p>فاعجبوا من مسکر مستکثر الرای الرزین</p><h2><a id="poem-4751" href="https://ganjoor.net/moulavi/shams/ghazalsh/sh2127">غزل شمارهٔ ۲۱۲۷</a></h2>
<p>یا صغیر السن یا رطب البدن</p><p>یا قریب العهد من شرب اللبن</p><p>هاشمی الوجه ترکی القفا</p><p>دیلمی الشعر رومی الذقن</p><p>روحه روحی و روحی روحه</p><p>من رآی روحین عاشا فی بدن</p><p>صح عند الناس انی عاشق</p><p>غیر ان لم یعرفوا عشقی به من</p><p>اقطعوا شملی و ان شئتم صلوا</p><p>کل شیء منکم عندی حسن</p><p>ذاب مما فی متاعی وطنی</p><p>و متاعی باد مما فی وطن</p><h2><a id="poem-4752" href="https://ganjoor.net/moulavi/shams/ghazalsh/sh2128">غزل شمارهٔ ۲۱۲۸</a></h2>
<p>ابشر ثم ابشر یا مؤتمن</p><p>اقترب الوصل و افنی المحن</p><p>فاجتمعوا نقضی ما فاتنا</p><p>من سکر یلقب‌ام الفتن</p><p>قد قدم الساقی نعم السقا</p><p>قد قرب المنزل نعم الوطن</p><p>کار تو این است که دل پروری</p><p>پرورش آمد همه کار چمن</p><p>خلدک الله لنا ساقیا</p><p>انت لنا البر ولی المنن</p><p>نحن عطاش سندی فاسقنا</p><p>من سکر یقطع راس الحزن</p><p>ینشئنا صفوته نشأه</p><p>طیبه السر ملیح العلن</p><p>ترک کن این گفت و همی‌باش جفت</p><p>و اغتنم الفرض و خل السنن</p><p>فاغتنم السکر و زمزم لنا</p><p>تن تنتن تن تنتن تن تنن</p><p>قد ظهر الصبح و خل الحرس</p><p>قد وضع الحرب فخل المحن</p><p>طیبنا الراح و نعم المطیب</p><p>و اختلط الشهد لنا باللبن</p><p>نطمع فی الزاید فازدد لنا</p><p>فاسق و اسرف سرفا مشبعا</p><p>سن لنا سنتک المرتضی</p><p>رن لنا رنه ظبی الاغن</p><p>نخ هنا جمله بعراننا</p><p>لیس علی الارض کهذا العطن</p><p>من هو لا یغبط هذ السقا</p><p>من هو لا یعبد هذ الوثن</p><p>ما لرسالات هوی منتهی</p><p>فاقنع بالاوجز یا ممتحن</p><p>قد سکر القوم و نام الندیم</p><p>نشرب بالوحده نحن اذن</p><p>مفتعلن مفتعلن مفتعل</p><p>فعلللن فعلللن فعللن</p><h2><a id="poem-4753" href="https://ganjoor.net/moulavi/shams/ghazalsh/sh2129">غزل شمارهٔ ۲۱۲۹</a></h2>
<p>نحن الی سیدنا راجعون</p><p>طیبه النفس به طایعون</p><p>سیدنا یصبح یبتا عنا</p><p>انفسنا نحن له بایعون</p><p>یفسد ان جاع الی مؤکل</p><p>نحن الی نظرته جایعون</p><p>سوف تلاقیه به میعاده</p><p>تحسب انا ابدا ضایعون</p><h2><a id="poem-4754" href="https://ganjoor.net/moulavi/shams/ghazalsh/sh2130">غزل شمارهٔ ۲۱۳۰</a></h2>
<p>ای عاشقان ای عاشقان آن کس که بیند روی او</p><p>شوریده گردد عقل او آشفته گردد خوی او</p><p>معشوق را جویان شود دکان او ویران شود</p><p>بر رو و سر پویان شود چون آب اندر جوی او</p><p>در عشق چون مجنون شود سرگشته چون گردون شود</p><p>آن کو چنین رنجور شد نایافت شد داروی او</p><p>جان ملک سجده کند آن را که حق را خاک شد</p><p>ترک فلک چاکر شود آن را که شد هندوی او</p><p>عشقش دل پردرد را بر کف نهد بو می‌کند</p><p>چون خوش نباشد آن دلی کو گشت دستنبوی او</p><p>بس سینه‌ها را خست او بس خواب‌ها را بست او</p><p>بسته‌ست دست جادوان آن غمزه جادوی او</p><p>شاهان همه مسکین او خوبان قراضه چین او</p><p>شیران زده دم بر زمین پیش سگان کوی او</p><p>بنگر یکی بر آسمان بر قلعه روحانیان</p><p>چندین چراغ و مشعله بر برج و بر باروی او</p><p>شد قلعه دارش عقل کل آن شاه بی‌طبل و دهل</p><p>بر قلعه آن کس بررود کو را نماند اوی او</p><p>ای ماه رویش دیده‌ای خوبی از او دزدیده‌ای</p><p>ای شب تو زلفش دیده‌ای نی نی و نی یک موی او</p><p>این شب سیه پوش است از آن کز تعزیه دارد نشان</p><p>چون بیوه‌ای جامه سیه در خاک رفته شوی او</p><p>شب فعل و دستان می‌کند او عیش پنهان می‌کند</p><p>نی چشم بندد چشم او کژ می‌نهد ابروی او</p><p>ای شب من این نوحه گری از تو ندارم باوری</p><p>چون پیش چوگان قدر هستی دوان چون گوی او</p><p>آن کس که این چوگان خورد گوی سعادت او برد</p><p>بی‌پا و بی‌سر می‌دود چون دل به گرد کوی او</p><p>ای روی ما چون زعفران از عشق لاله ستان او</p><p>ای دل فرورفته به سر چون شانه در گیسوی او</p><p>مر عشق را خود پشت کو سر تا به سر روی است او</p><p>این پشت و رو این سو بود جز رو نباشد سوی او</p><p>او هست از صورت بری کارش همه صورتگری</p><p>ای دل ز صورت نگذری زیرا نه‌ای یک توی او</p><p>داند دل هر پاک دل آواز دل ز آواز گل</p><p>غریدن شیر است این در صورت آهوی او</p><p>بافیده ی دست احد پیدا بود پیدا بود</p><p>از صنعت جولاهه‌ای وز دست وز ماکوی او</p><p>ای جان ما ماکوی او ، وی قبله ی ما کوی او</p><p>فراش این کو آسمان وین خاک کدبانوی او</p><p>سوزان دلم از رشک او گشته دو چشمم مشک او</p><p>کی ز آب چشم او تر شود ای بحر تا زانوی او</p><p>این عشق شد مهمان من زخمی بزد بر جان من</p><p>صد رحمت و صد آفرین بر دست و بر بازوی او</p><p>من دست و پا انداختم وز جست و جو پرداختم</p><p>ای مرده جست و جوی من در پیش جست و جوی او</p><p>من چند گفتم های دل خاموش از این سودای دل</p><p>سودش ندارد های من چون بشنود دل هوی او</p><h2><a id="poem-4755" href="https://ganjoor.net/moulavi/shams/ghazalsh/sh2131">غزل شمارهٔ ۲۱۳۱</a></h2>
<p>حیلت رها کن عاشقا دیوانه شو دیوانه شو</p><p>و اندر دل آتش درآ پروانه شو پروانه شو</p><p>هم خویش را بیگانه کن هم خانه را ویرانه کن</p><p>وآنگه بیا با عاشقان هم خانه شو هم خانه شو</p><p>رو سینه را چون سینه‌ها هفت آب شو از کینه‌ها</p><p>وآنگه شراب عشق را پیمانه شو پیمانه شو</p><p>باید که جمله جان شوی تا لایق جانان شوی</p><p>گر سوی مستان می‌روی مستانه شو مستانه شو</p><p>آن گوشوار شاهدان هم صحبت عارض شده</p><p>آن گوش و عارض بایدت دردانه شو دردانه شو</p><p>چون جان تو شد در هوا ز افسانه شیرین ما</p><p>فانی شو و چون عاشقان افسانه شو افسانه شو</p><p>تو لیلة القبری برو تا لیلة القدری شوی</p><p>چون قدر مر ارواح را کاشانه شو کاشانه شو</p><p>اندیشه‌ات جایی رود وآنگه تو را آن جا کشد</p><p>ز اندیشه بگذر چون قضا پیشانه شو پیشانه شو</p><p>قفلی بود میل و هوا بنهاده بر دل‌های ما</p><p>مفتاح شو مفتاح را دندانه شو دندانه شو</p><p>بنواخت نور مصطفی آن استن حنانه را</p><p>کمتر ز چوبی نیستی حنانه شو حنانه شو</p><p>گوید سلیمان مر تو را بشنو لسان الطیر را</p><p>دامی و مرغ از تو رمد رو لانه شو رو لانه شو</p><p>گر چهره بنماید صنم پر شو از او چون آینه</p><p>ور زلف بگشاید صنم رو شانه شو رو شانه شو</p><p>تا کی دوشاخه چون رخی تا کی چو بیذق کم تکی</p><p>تا کی چو فرزین کژ روی فرزانه شو فرزانه شو</p><p>شکرانه دادی عشق را از تحفه‌ها و مال‌ها</p><p>هل مال را خود را بده شکرانه شو شکرانه شو</p><p>یک مدتی ارکان بدی یک مدتی حیوان بدی</p><p>یک مدتی چون جان شدی جانانه شو جانانه شو</p><p>ای ناطقه بر بام و در تا کی روی در خانه پر</p><p>نطق زبان را ترک کن بی‌چانه شو بی‌چانه شو</p><h2><a id="poem-4756" href="https://ganjoor.net/moulavi/shams/ghazalsh/sh2132">غزل شمارهٔ ۲۱۳۲</a></h2>
<p>مستی ببینی رازدان می‌دانک باشد مست او</p><p>هستی ببینی زنده دل می‌دانک باشد هست او</p><p>گر سر ببینی پرطرب پر گشته از وی روز و شب</p><p>می‌دانک آن سر را یقین خاریده باشد دست او</p><p>عالم چو ضد یک دگر در قصد خون و شور و شر</p><p>لیکن نیارد دم زدن از هیبت پابست او</p><p>هر دم یکی را می‌دهد تا چون درختی برجهد</p><p>حیران شود دیو و پری در خیز و در برج است او</p><p>سبلت قوی مالیده‌ای از شیر نقشی دیده‌ای</p><p>ای فربه از بایست خود باری ببین بایست او</p><p>زو قالبت پیوسته شد پیوسته گردد حالتت</p><p>ای رغبت پیوندها از رحمت پیوست او</p><p>ای خوش بیابان که در او عشق است تازان سو به سو</p><p>جز حق نباشد فوق او جز فقر نبود پست او</p><p>شست سخن کم باف چون صیدت نمی‌گردد زبون</p><p>تا او بگیرد صیدها ای صید مست شست او</p><h2><a id="poem-4757" href="https://ganjoor.net/moulavi/shams/ghazalsh/sh2133">غزل شمارهٔ ۲۱۳۳</a></h2>
<p>بیدار شو بیدار شو هین رفت شب بیدار شو</p><p>بیزار شو بیزار شو وز خویش هم بیزار شو</p><p>در مصر ما یک احمقی نک می‌فروشد یوسفی</p><p>باور نمی‌داری مرا اینک سوی بازار شو</p><p>بی‌چون تو را بی‌چون کند روی تو را گلگون کند</p><p>خار از کفت بیرون کند وآنگه سوی گلزار شو</p><p>مشنو تو هر مکر و فسون خون را چرا شویی به خون</p><p>همچون قدح شو سرنگون و آن گاه دردی خوار شو</p><p>در گردش چوگان او چون گوی شو چون گوی شو</p><p>وز بهر نقل کرکسش مردار شو مردار شو</p><p>آمد ندای آسمان آمد طبیب عاشقان</p><p>خواهی که آید پیش تو بیمار شو بیمار شو</p><p>این سینه را چون غار دان خلوتگه آن یار دان</p><p>گر یار غاری هین بیا در غار شو در غار شو</p><p>تو مرد نیک ساده‌ای زر را به دزدان داده‌ای</p><p>خواهی بدانی دزد را طرار شو طرار شو</p><p>خاموش وصف بحر و در کم گوی در دریای او</p><p>خواهی که غواصی کنی دم دار شو دم دار شو</p><h2><a id="poem-4758" href="https://ganjoor.net/moulavi/shams/ghazalsh/sh2134">غزل شمارهٔ ۲۱۳۴</a></h2>
<p>نبود چنین مه در جهان ای دل همین جا لنگ شو</p><p>از جنگ می‌ترسانیم گر جنگ شد گو جنگ شو</p><p>ماییم مست ایزدی زان باده‌های سرمدی</p><p>تو عاقلی و فاضلی دربند نام و ننگ شو</p><p>رفتیم سوی شاه دین با جامه‌های کاغذین</p><p>تو عاشق نقش آمدی همچون قلم در رنگ شو</p><p>در عشق جانان جان بده بی‌عشق نگشاید گره</p><p>ای روح این جا مست شو وی عقل این جا دنگ شو</p><p>شد روم مست روی او شد زنگ مست موی او</p><p>خواهی به سوی روم رو خواهی به سوی زنگ شو</p><p>در دوغ او افتاده‌ای خود تو ز عشقش زاده‌ای</p><p>زین بت خلاصی نیستت خواهی به صد فرسنگ شو</p><p>گر کافری می‌جویدت ورمؤمنی می‌شویدت</p><p>این گو برو صدیق شو و آن گو برو افرنگ شو</p><p>چشم تو وقف باغ او گوش تو وقف لاغ او</p><p>از دخل او چون نخل شو وز نخل او آونگ شو</p><p>هم چرخ قوس تیر او هم آب در تدبیر او</p><p>گر راستی رو تیر شو ور کژروی خرچنگ شو</p><p>ملکی است او را زفت و خوش هر گونه ای می‌بایدش</p><p>خواهی عقیق و لعل شو خواهی کلوخ و سنگ شو</p><p>گر لعل و گر سنگی هلا می غلط در سیل بلا</p><p>با سیل سوی بحر رو مهمان عشق شنگ شو</p><p>بحری است چون آب خضر گر پر خوری نبود مضر</p><p>گر آب دریا کم شود آنگه برو دلتنگ شو</p><p>می‌باش همچون ماهیان در بحر آیان و روان</p><p>گر یاد خشکی آیدت از بحر سوی گنگ شو</p><p>گه بر لبت لب می‌نهد گه بر کنارت می‌نهد</p><p>چون آن کند رو نای شو چون این کند رو چنگ شو</p><p>هر چند دشمن نیستش هر سو یکی مستیستش</p><p>مستان او را جام شو بر دشمنان سرهنگ شو</p><p>سودای تنهایی مپز در خانه خلوت مخز</p><p>شد روز عرض عاشقان پیش آ و پیش آهنگ شو</p><p>آن کس بود محتاج می کو غافل است از باغ وی</p><p>باغ پرانگور ویی گه باده شو گه بنگ شو</p><p>خاموش همچون مریمی تا دم زند عیسی دمی</p><p>کت گفت کاندر مشغله یار خران عنگ شو</p><h2><a id="poem-4759" href="https://ganjoor.net/moulavi/shams/ghazalsh/sh2135">غزل شمارهٔ ۲۱۳۵</a></h2>
<p>ای شعشعه نور فلق در قبه مینای تو</p><p>پیمانه خون شفق پنگان خون پیمای تو</p><p>ای میل‌ها در میل‌ها وی سیل‌ها در سیل‌ها</p><p>رقصان و غلطان آمده تا ساحل دریای تو</p><p>با رفعت و آهنگ مه مه را فتد از سر کله</p><p>چون ماه رو بالا کند تا بنگرد بالای تو</p><p>در هر صبوحی بلبلان افغان کنان چون بی‌دلان</p><p>بر پرده‌های واصلان در روضه خضرای تو</p><p>ای جان‌ها دیدارجو دل‌ها همه دلدارجو</p><p>ای برگشاده چارجو در باغ باپهنای تو</p><p>یک جو روان ماء معین یک جوی دیگر انگبین</p><p>یک جوی شیر تازه بین یک جو می حمرای تو</p><p>تو مهلتم کی می‌دهی می بر سر می می‌دهی</p><p>کو سر که تا شرحی کنم از سرده صهبای تو</p><p>من خود کی باشم آسمان در دور این رطل گران</p><p>یک دم نمی‌یابد امان از عشق و استسقای تو</p><p>ای ماه سیمین منطقه با عشق داری سابقه</p><p>وی آسمان هم عاشقی پیداست در سیمای تو</p><p>عشقی که آمد جفت دل شد بس ملول از گفت دل</p><p>ای دل خمش تا کی بود این جهد و استقصای تو</p><p>دل گفت من نای ویم نالان ز دم‌های ویم</p><p>گفتم که نالان شو کنون جان بنده سودای تو</p><p>انا فتحنا بابکم لا تهجروا اصحابکم</p><p>حمدا لعشق شامل بگرفته سر تا پای تو</p><h2><a id="poem-4760" href="https://ganjoor.net/moulavi/shams/ghazalsh/sh2136">غزل شمارهٔ ۲۱۳۶</a></h2>
<p>ساقی اگر کم شد میت دستار ما بستان گرو</p><p>چون می ز داد تو بود شاید نهادن جان گرو</p><p>بس اکدش و بس کدخدا کز شور می‌های خدا</p><p>کرده‌ست اندر شهر ما دکان و خان و مان گرو</p><p>آن شاه ابراهیم بین کادهم به دستش معرفت</p><p>مر تخت را و تاج را کرده‌ست آن سلطان گرو</p><p>بوبکر سر کرده گرو عمر پسر کرده گرو</p><p>عثمان جگر کرده گرو و آن بوهریره انبان گرو</p><p>پس چه عجب آید تو را چون با شهان این می‌کند</p><p>گر ز آنک درویشی کند از بهر می خلقان گرو</p><p>آن شاهد فرد احد یک جرعه‌ای در بت نهد</p><p>در عشق آن سنگ سیه کافر کند ایمان گرو</p><p>من مست آن میخانه‌ام در دام آن دردانه‌ام</p><p>در هیچ دامی پر خود ننهاده چون مرغان گرو</p><p>بهر چه لرزی بر گرو در کار او جان گو برو</p><p>جان شد گرو ای کاشکی گشتی دو صد چندان گرو</p><p>خامش رها کن بلبلی در گلشن آی و درنگر</p><p>بلبل نهاده پر و سر پیش گل خندان گرو</p><h2><a id="poem-4761" href="https://ganjoor.net/moulavi/shams/ghazalsh/sh2137">غزل شمارهٔ ۲۱۳۷</a></h2>
<p>آن کون خر کز حاسدی عیسی بود تشویش او</p><p>صد کیر خر در کون او صد تیز سگ در ریش او</p><p>خر صید آهو کی کند خر بوی نافه کی کشد</p><p>یا بول خر را بو کند یا گه بود تفتیش او</p><p>هر جوی آب اندررود آن ماده خر بولی کند</p><p>جو را زیان نبود ولی واجب بود تعطیش او</p><p>خر ننگ دارد ز آن دغل از حق شنو بل هم اضل</p><p>ای چون مخنث غنج او چون قحبگان تخمیش او</p><p>خامش کنم تا حق کند او را سیه روی ابد</p><p>من دست در ساقی زنم چون مستم از تجمیش او</p><h2><a id="poem-4762" href="https://ganjoor.net/moulavi/shams/ghazalsh/sh2138">غزل شمارهٔ ۲۱۳۸</a></h2>
<p>ای عشق تو موزونتری یا باغ و سیبستان تو</p><p>چرخی بزن ای ماه تو جان بخش مشتاقان تو</p><p>تلخی ز تو شیرین شود کفر و ضلالت دین شود</p><p>خار خسک نسرین شود صد جان فدای جان تو</p><p>در آسمان درها نهی در آدمی پرها نهی</p><p>صد شور در سرها نهی ای خلق سرگردان تو</p><p>عشقا چه شیرین خوستی عشقا چه گلگون روستی</p><p>عشقا چه عشرت دوستی ای شادی اقران تو</p><p>ای بر شقایق رنگ تو جمله حقایق دنگ تو</p><p>هر ذره را آهنگ تو در مطمع احسان تو</p><p>بی‌تو همه بازارها پژمرده اندر کارها</p><p>باغ و رز و گلزارها مستسقی باران تو</p><p>رقص از تو آموزد شجر پا با تو کوبد شاخ تر</p><p>مستی کند برگ و ثمر بر چشمه حیوان تو</p><p>گر باغ خواهد ارمغان از نوبهار بی‌خزان</p><p>تا برفشاند برگ خود بر باد گل افشان تو</p><p>از اختران آسمان از ثابت و از سایره</p><p>عار آید آن استاره را کو تافت بر کیوان تو</p><p>ای خوش منادی‌های تو در باغ شادی‌های تو</p><p>بر جای نان شادی خورد جانی که شد مهمان تو</p><p>من آزمودم مدتی بی‌تو ندارم لذتی</p><p>کی عمر را لذت بود بی‌ملح بی‌پایان تو</p><p>رفتم سفر بازآمدم ز آخر به آغاز آمدم</p><p>در خواب دید این پیل جان صحرای هندستان تو</p><p>صحرای هندستان تو میدان سرمستان تو</p><p>بکران آبستان تو از لذت دستان تو</p><p>سودم نشد تدبیرها بسکست دل زنجیرها</p><p>آورد جان را کشکشان تا پیش شادروان تو</p><p>آن جا نبینم ماردی آن جا نبینم باردی</p><p>هر دم حیاتی واردی از بخشش ارزان تو</p><p>ای کوه از حلمت خجل وز حلم تو گستاخ دل</p><p>تا درجهد دیوانه‌ای گستاخ در ایوان تو</p><p>از بس که بگشادی تو در در آهن و کوه و حجر</p><p>چون مور شد دل رخنه جو در طشت و در پنگان تو</p><p>گر تا قیامت بشمرم در شرح رویت قاصرم</p><p>پیموده کی تاند شدن ز اسکره عمان تو</p><h2><a id="poem-4763" href="https://ganjoor.net/moulavi/shams/ghazalsh/sh2139">غزل شمارهٔ ۲۱۳۹</a></h2>
<p>والله ملولم من کنون از جام و سغراق و کدو</p><p>کو ساقی دریادلی تا جام سازد از سبو</p><p>با آنچ خو کردی مرا اندرمدزد آن ده مها</p><p>با توست آن حیله مکن این جا مجو آن جا مجو</p><p>هر بار بفریبی مرا گویی که در مجلس درآ</p><p>هر آرزو که باشدت پیش آ و در گوشم بگو</p><p>خوش من فریب تو خورم نندیشم و این ننگرم</p><p>که من چو حلقه بر درم چون لب نهم بر گوش تو</p><p>من بر درم تو واصلی حاتم کف و دریادلی</p><p>بالله رها کن کاهلی می‌ریز چون خون عدو</p><p>تا هوش باشد یار من باطل شود گفتار من</p><p>هر دم خیالی باطلی سر برزند در پیش او</p><p>آن کز میت گلگون بود یا رب چه روزافزون بود</p><p>کز آب حیوان می‌کند آن خضر هر ساعت وضو</p><p>از آسمان آمد ندا کای بزمتان را ما فدا</p><p>طوبی لکم طوبی لکم طیبوا کراما و اشربوا</p><p>سقیا لهذا المفتتح القوم غرقی فی الفرح</p><p>زین سو قدح زان سو قدح تا شد شکم‌ها چارسو</p><p>کس را نماند از خود خبر بربند در بگشا کمر</p><p>از دست رفتیم ای پسر رو دست‌ها از ما بشو</p><p>من مست چشم شنگ تو و آن طره آونگ تو</p><p>کز باده گلرنگ تو وارسته‌ایم از رنگ و بو</p><p>خامش کن کز بیخودی گر های و هویی می‌زدی</p><p>این جا به فضل ایزدی نی های می گنجد نه هو</p><p>می‌گشته‌ام بی‌هوش من تا روز روشن دوش من</p><p>یک ساعتی ساران کو یک ساعتی پایان کو</p><p>ای شمس تبریزی بیا ای جان و دل چاکر تو را</p><p>گر چه نبشتی از جفا نام مرا بر آب جو</p><h2><a id="poem-4764" href="https://ganjoor.net/moulavi/shams/ghazalsh/sh2140">غزل شمارهٔ ۲۱۴۰</a></h2>
<p>دل دی خراب و مست و خوش هر سو همی‌افتاد از او</p><p>در گلبنش جان صدزبان چون سوسن آزاد از او</p><p>دل‌ها چو خسرو از لبش شیرین چو شکر تا ابد</p><p>گر یک زمان پنهان شود نالند چون فرهاد از او</p><p>چون صد بهشت از لطف او این قالب خاکی نگر</p><p>رشک دم عیسی شده در زنده کردن باد از او</p><p>در طبع همچون گولخن ناگه خلیفه رو نمود</p><p>از روی میر مؤمنان شد فخر صد بغداد از او</p><p>ای ذوق تسبیح ملک بر آسمان از فر او</p><p>چشم و چراغ رهبری جان همه عباد از او</p><p>جان صد هزاران گرد او چون انجم او مه در میان</p><p>مست و خرامان می‌رود چشم بدان کم باد از او</p><p>شعشاع ماه چارده از پرتو رخسار او</p><p>هم جعدهای عنبرین در طره شمشاد از او</p><p>گر یک جهان ویرانه شد از لشکر سلطان عشق</p><p>خود صد جهان جان جان شد در عوض بنیاد از او</p><p>گر چه که بیدادی کند بر عاشقان آن غمزه‌ها</p><p>داده جمال و حسن را در هر دو عالم داد از او</p><p>پا برنهادی بر فلک از ناز و نخوت این زمین</p><p>گر فهم کردی ذره‌ای کاین شاه خوبان زاد از او</p><p>عقل از سر گستاخیی پیشش دوید و زخم خورد</p><p>چون دید روح آن زخم را شد در ادب استاد از او</p><p>صد غلغله اندر بتان افتاد و اندر بتگران</p><p>تا دست‌ها برداشتند بر چرخ در فریاد از او</p><p>کآخر چه خورشید است این کز چرخ خوبی تافته‌ست</p><p>این آب حیوان چون چنین دریا شد و بگشاد از او</p><p>تا بردرید این عشق او پرده عروس جان‌ها</p><p>تا خان و مان بگذاشتند یک عالمی داماد از او</p><p>بر سر نهاده غاشیه مخدوم شمس الدین کسی</p><p>کز بس جمال عزتش جبریل پر بنهاد از او</p><p>زو برگشاید سر خود تبریز و جان بینا شود</p><p>تا کور گردد دیده نادیده حساد از او</p>
</body></html>