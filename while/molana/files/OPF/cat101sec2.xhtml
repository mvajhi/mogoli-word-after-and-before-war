<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>ترجیعات - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5868" href="https://ganjoor.net/moulavi/shams/tarjeeat/sh14">چهاردهم</a></h2>
<p>ای قد و بالای تو حسرت سرو بلند</p><p>خنده نمی‌آیدت، بهر دل من بخند</p><p>ای ز تو عالم بجوش، لطف کن، ارزان فروش</p><p>خندهٔ‌شیرین نوش راست بفرما، بچند؟</p><p>خنده زند آفتاب، گیرد عالم خضاب</p><p>صدمه وصد آفتاب خنده ز تو می‌برند</p><p>لاله و گلبرگها، عکس تو آمد، مها</p><p>نیشکر از قند تو، پر شده بین بند بند</p><p>طلعتت ای آفتاب، تیغ طرب برکشید</p><p>گردن تلخی بزد، بیخ غم و غصه کند</p><p>دور قمر درگذشت، زهرء زهرا رسید</p><p>گشت جهان گلستان، خار ندارد گزند</p><p>بزم ابد می‌نهد، شه جهت عاشقان</p><p>نعل زرین می‌زند، بهر سم هر سمند</p><p>این همه بگذشت نیز، پیشتر آ ای عزیز</p><p>پیش لب نوش تو حلقه بگوش است قند</p><p>پیشتر آ پیشتر، تا بدهم جان وسر</p><p>تا شکفد همچو گل، روی زمین نژند</p><p>ما و حریفان خوشیم، ساغر حق می‌کشیم</p><p>از جهت چشم بد، آتش و مشتی سپند</p><p>بوی وصالت رسید، روضهٔ رضوان دمید</p><p>صلح کن « الصلح خیر » کوری دیو لوند</p><p>تازه شو و چست شو، از پی ترجیع را</p><p>گوش نوی وام کن تا شنوی ماجرا</p><p>شاه هم از بامداد، سرخوش و سرمست خاست</p><p>طبل به خود می‌زند، در دل او تا چهاست</p><p>منتظرست آسمان، تا چه کند قهرمان</p><p>هرچه کند گو بکن، هرچه کند جان ماست</p><p>هر نفسی روضهٔ، از تو به پیش دلست</p><p>حاتم طی با سخاش، طی شد اگر این سخاست</p><p>ای چو درخت بلند، قبلهٔ هر دردمند</p><p>برگ و برش خیره کن، شاخ ترش باوفاست</p><p>یک نفری بخت ور از تو خوش و میوه خور</p><p>یک نفری خیره‌سر گشته که آخر کجاست</p><p>چشم بمالید تا خواب جهد از شما</p><p>کشف شود کان درخت پهلوی فکر شماست</p><p>فکرتها چشمهاست گشته روان زان درخت</p><p>پاک کن از جو وحل، کاب ازو بی‌صفاست</p><p>آب اگر منکر چشمهٔ خود می‌شود</p><p>خاک سیه بر سرش باد، کهبس ژاژخاست</p><p>ای طمع ژاژخا، گنده‌تر از گندنا</p><p>تات نگیرد بلا، هیچ نگویی خداست</p><p>خر ز زدن گشت فرد، کژروی آغاز کرد</p><p>راه رها کرد و رفت آن طرفی که گیاست</p><p>آن طرفی که گیاست امن و امان از کجاست؟</p><p>غره به سبزی مشو، گرگ سیه در قفاست</p><p>گوش به ترجیع نه، جانب ره کن رجوع</p><p>زانک ملاقات گرگ تلختر آمد ز جوع</p><p>ای ز در رحمتت هر نفسی نعمتی</p><p>زان همه رحمت، فرست جانب ما رحمتی</p><p>ای به خرابات تو، جام مراعات تو</p><p>داده بهر ذرهٔ نوع دگر عشرتی</p><p>هر نفسی روح نو، بنهد در مردهٔ</p><p>هر نفسی راح نو، بخشد بی‌مهلتی</p><p>خنب تو آمد بجوش، جوش کند نای و نوش</p><p>جان سر و پا گم کند چون بخورد شربتی</p><p>عفو کن از جام مست خنب و سبو گر شکست</p><p>مست شد، و مست را چون نفتد زلتی؟!</p><p>قاعدهٔ خوش نهاد، در طرب و در گشاد</p><p>چشم بدش دور باد والله خوش سنتی</p><p>بوی تو ای رشک باغ، چون بزند بر دماغ</p><p>پر شود از راح روح، بی‌گره و علتی</p><p>روح و ملک مست شد از می پوشیدهٔ</p><p>چرخ فلک پست شد از پنهان صورتی</p><p>بلبلهٔ پر زمی می‌رسدم هر دمی</p><p>عربده می‌آورم عشق تو هر ساعتی</p><p>آنک ره دین بود، پر ز ریاحین بود</p><p>هر قدمی گلشنی، هر طرفی جنتی</p><p>خط سقبنا بکش بر رخ هر مست خوش</p><p>تا که بدانند کو غرقه شد از لذتی</p><p>ساغر بر ساغرم می‌دهد او هر نفس</p><p>نعره‌زنان من که های، پر شدم از باده، بس</p><h2><a id="poem-5869" href="https://ganjoor.net/moulavi/shams/tarjeeat/sh15">پانزدهم</a></h2>
<p>ای یار گرم دار، و دلارام گرم دار</p><p>پیش‌آ، به دست خویش سر بندگان بخار</p><p>خاک تویم و تشنهٔ آب و نبات تو</p><p>در خاک خویش تخم سخا و وفا بکار</p><p>تا بردمد ز سینه و پهنای این زمین</p><p>آن سبزهای نادر و گلهای پرنگار</p><p>وز هر چهی برآید از عکس روی تو</p><p>سرمست یوسفی قمرین روی خوش عذار</p><p>این قصه را رها کن تا نوبتی دگر</p><p>پیغام نو رسید، پیش‌آ و گوش دار</p><p>پیری سوی من، آمد شاخ گلی به دست</p><p>گفتم که: « از کجاست » بگفتا: « از آن دیار »</p><p>گفتم: « از آن بهار به دنیا نشانه نیست</p><p>کاینجا یکی گلست و دوصد گونه زخم خار »</p><p>گفتا: « نشانه هست، ولیکن تو خیرهٔ</p><p>کانکس که بنگ خورد، دهد مغز او دوار</p><p>ز اندیشه و خیال فرو روب سینه را</p><p>سبزک بنه ز دست، و نظر کن به سبزه‌زار</p><p>ترجیع کن که آمد یک جام مال مال</p><p>جان نعره می‌زند که بیا چاشنی حلال</p><p>گر تو شراب باره و نری و اوستاد</p><p>چون گل مباش، کو قدحی خورد و اوفتاد</p><p>چون دوزخی درآی و بخور هفت بحر را</p><p>تا ساقیت بگوید که: « ای شاه، نوش باد»</p><p>گر گوهریست مرد، بود بحر ساغرش</p><p>دنیا چو لقمهٔ شودش، چون دهان گشاد</p><p>دنیا چو لقمه‌ایست، ولیکن نه بر مگس</p><p>بر آدمست لقمه، بر آنکس کزو بزاد</p><p>آدم مگس نزاید، تو هم مگس مباش</p><p>جمشید باش و خسرو و سلطان و کیقباد</p><p>چون مست نیستم نمکی نیست در سخن</p><p>زیرا تکلفست و ادیبی و اجتهاد</p><p>اما دهان مست چو زنبور خانه‌ایست</p><p>زنبور جوش کرد، بهر سوی بی‌مراد</p><p>زنبورهای مست و خراب از دهان شهد</p><p>با نوش و نیش خود، شده پران میان باد</p><p>یعنی که ما ز خانهٔ شش گوشه رسته‌ایم</p><p>زان خسروی که شربت شیرین به نحل داد</p><p>ترجیع، بندخواهد ، بر مست بند نیست</p><p>چه بند و پند گیرد ؟! چون هوشمند نیست</p><p>پیش آر جام لعل، تو ای جان جان ما</p><p>ما از کجا حکایت بسیار از کجا!</p><p>بگشاد و دست خویش، کمر کن بگرد من</p><p>جام بقا بیاور و برکن ز من قبا</p><p>صد جام درکشیدی و بر لب زدی کلوخ</p><p>لیکن دو چشم مست تو در می‌دهد صلا</p><p>آن می که بوی او بدو فرسنگ می‌رسد</p><p>پنهان همی کنیش؟! تو دانی، بکن هلا</p><p>از من نهان مدار، تو دانی و دیگران</p><p>زیرا که بندهٔ توم، آنگاه با وفا</p><p>این خود نشانه‌ایست، نهان کی شود شراب؟</p><p>پیدا شود نشانش بر روی و در قفا</p><p>بر اشتری نشینی و سر را فرو کشی</p><p>در شهر می‌روی، که مبینید مر مرا</p><p>تو آنچنانک دانی و آن اشتر تو مست</p><p>عف عف همی کند که ببینید هر دو را</p><p>بازار را بهل سوی گلزار ران شتر</p><p>کانجاست جای مستان، هم جنس و هم سرا</p><p>ای صد هزار رحمت نوبر جمال تو</p><p>نیکوست حال ما که نکو باد حال تو</p><h2><a id="poem-5870" href="https://ganjoor.net/moulavi/shams/tarjeeat/sh16">شانزدهم</a></h2>
<p>بیار آن می که ما را تو بدان بفریفتی ز اول</p><p>که جان را می‌کند فارغ ز هر ماضی و مستقبل</p><p>بپوشد از نقش رویم، به شادی حلهٔ اطلس</p><p>بجوشد مهر در جانم مثال شیر در مرجل</p><p>روان کن کشتی جان را، دران دریای پر گوهر</p><p>که چون ساکن بود کشتی، ز علتها شود مختل</p><p>روان شو تا که جان گوید: روانت شاد باد و خوش</p><p>میان آب حیوانی که باشد خضر را منهل</p><p>چه ساغرها که پیونده به جان محنت آگنده</p><p>اگر نفریبدش ساقی به ساغرهای مستعجل</p><p>توی عمر جوان من، توی معمار جان من</p><p>که بی‌تدبیر تو جانها بود ویران و مستأصل</p><p>خیالستان اندیشه مدد از روح تو دارد</p><p>چنان کز دور افلاکست این اشکال در اسفل</p><p>فلکهاییست روحانی، به جز افلاک کیوانی</p><p>کز آنجا نزلها گردد، در ابراج فلک منزل</p><p>مددها برج خاکی را، عطاها برج آبی را</p><p>تپشها برج آتش را، ز وهابی بود اکمل</p><p>مثال برج این حسها که پر ادراکها آمد</p><p>ز حس نبود، بود از جان و برق عقل مستعقل</p><p>خمش کن، آب معنی را بدلو معنوی برکش</p><p>که معنی در نمی‌گنجد درین الفاظ مستعمل</p><p>دو سه ترجیع جمع آمد، که جان بشکفت از آغازش</p><p>ولی ترسم که بگریزد، سبکتر بندها سازش</p><p>بیار آن می، که غم جان را بپخسانید در غوغا</p><p>بیار آن می که سودا را دوایی نیست جز حمرا</p><p>پر و بالم ز جادویی گره بستست سر تا سر</p><p>شراب لعل پیش آر و گره از پر من بگشا</p><p>منم چون چرخ گردنده که خورشیدست جان من</p><p>یکی کشتی پر رختم که پای من بود دریا</p><p>به صد لطفم همی جویی، به صد رمزم همی خوانی</p><p>بهر دم می‌کشی گوشم که ای پس‌مانده، هی پیش‌آ</p><p>ندیدم هیچ مرغی من که بی‌پری برون پرد</p><p>ندیدم هیچ کشتی من که بی‌آبی رود عمدا</p><p>مگر صنع غریب تو، که تو بس نادرستانی</p><p>که در بحر عدم سازی بهر جانب یکی مینا</p><p>درون سینه چون عیسی نگاری بی‌پدر صورت</p><p>که ماند چون خری بر یخ ز فهمش بوعلی سینا</p><p>عجایب صورتی شیرین، نمکهای جهان در وی</p><p>که دیدست ای مسلمانان نمک زیبنده در حلوا؟!</p><p>چنان صورت که گر تابش رسد بر نقش دیواری</p><p>همان ساعت بگیرد جان، شود گویا، شود بینا</p><p>نه ز اشراق جان آمد کاوخ جسمها زنده؟</p><p>زهی انوار تابنده، زهی خورشید جان‌افزا</p><p>بهر روزن شده تابان، شعاع آفتاب جان</p><p>که از خورشید رقصانند این ذرات بر بالا</p><p>زهی شیرینی حکمت که سجده می‌کند قندش</p><p>بنه از بهر غیرت را، دگر بندی بر آن بندش</p><p>بیار از خانهٔ رهبان میی همچون دم عیسی</p><p>که یحیی را نگه دارد ز زخم خشم بویحیی</p><p>چراغ جمله ملتها، دوای جمله علتها</p><p>که هردم جان نو بخشد برون از علت اولی</p><p>ملولی را فرو ریزد، فضولی را برانگیزد</p><p>بهشت بی‌نظیرست او، نموده رو درین دنیا</p><p>بهار گلشن حکمت چراغ ظلمت وحشت</p><p>اصول راحت و لذت نظام جنت و طوبی</p><p>درین خانهٔ خیال تن که پرحورست و آهرمن</p><p>بتی برساخت هرمانی ولی همچون بت ما، نی</p><p>بدیدی لشکر جان را، بیا دریاب سلطان را</p><p>که آن ابرست و او ماهی، و آن، نقش و او جانی</p><p>هلا ای نفس کدبانو، منه سر بر سر زانو</p><p>ز سالوس و ز طراری نگردد جلوه این معنی</p><p>تو کن ای ساقی مشفق، جهان را گرم چون مشرق</p><p>که عاشق از زبان تو بسی کردست این دعوی</p><p>به من ده آن می احمر، به مصر و یوسفانم بر</p><p>که سیرم زین بیابان و ازین من و ازین سلوی</p><p>جهانی بت‌پرست آمد، ز صورتهاش مست آمد</p><p>بتی کانجا که باشد او نباشد « بی » نباشد « تی »</p><p>خموش این « بی » و این « تی » را به جادویی مده شکلی</p><p>رها کن، تا عصای خود بیندازد کف موسی</p><p>دهان بربند چون غنچه که در ره طفل نوزادی</p><p>شنو از سرو و از سوسن حکایتهای آزادی</p><p>مه دی رفت و بهمن رفت و آمد نوبهار ای دل</p><p>جهان سبزست و گل خندان و خرم جویبار ای دل</p><p>فروشد در زمین سرما، چو قارون و چو ظلم او</p><p>برآمد از زمین سوسن چو تیغ آبدار ای دل</p><p>درفش کاویانی بین، تصورهای جانی بین</p><p>که می‌تابد بهر گلشن ز عکس روی یار ای دل</p><p>گل سوری که عکس او جوانان را کند غوصه</p><p>چو بر پیران زند بویش نماندشان قرار ای دل</p><p>فرشته داد دیوان را زیرپوشی ز حسن خود</p><p>برآمد گل بدان دستی، که خیره ماند خار ای دل</p><p>درختان کف برآورده، چو کفهای دعاگویان</p><p>بنفشه سر فرو برده چو مردی شرمسار ای دل</p><p>جهان بی‌نوا را جان بداده صد در و مرجان</p><p>که این بستان و آن بستان برای یادگار ای دل</p><p>میان کاروان می‌رو، دلا آهسته آهسته</p><p>بسوی حلقهٔ خاص و حضور شهریار ای دل</p><p>چو مرد عشرتی ای جان، به کف کن دامن ساقی</p><p>چو ابن‌الوقتی ای صوفی میاور یاد پار ای دل</p><p>چو موسیقار می‌خواهی برون آ از زمین چون نی</p><p>وگر دیدار می‌خواهی مخور شب کوکنار ای دل</p><p>خدا سازید خلقی را و هرکس را یکی پیشه</p><p>هزار استاد می‌بینم، نه چون تو پیشه کار ای دل</p><p>بگویم شرح استایی اگر ترجیع فرمایی</p><p>برون جه زین عمارتها که آهویی و صحرایی</p><h2><a id="poem-5871" href="https://ganjoor.net/moulavi/shams/tarjeeat/sh17">هفدهم</a></h2>
<p>گر دلت گیرد و گر گردی ملول</p><p>زین سفر چاره نداری، ای فضول</p><p>دل بنه، گردن مپیچان چپ و راست</p><p>هین روان باش و رها کن مول مول</p><p>ورنه اینک می‌برندت کشکشان</p><p>هر طرف پیکست و هر جانب رسول</p><p>نیستی در خانه، فکرت تا کجاست</p><p>فکرهای خل را بردست غول</p><p>جادوی کردند چشم خلق را</p><p>تا که بالا را ندانند از سفول</p><p>جادوان را، جادوانی دیگرند</p><p>می‌کنند اندر دل ایشان دخول</p><p>خیره منگر، دیدها در اصل دار</p><p>تا نباشی روز مردن بی‌اصول</p><p>(نحن نزلنا) بخوان و شکر کن</p><p>کافتابی کرد از بالا نزول</p><p>آفتابی نی که سوزد روی را</p><p>آفتابی نی که افتد در افول</p><p>نعره کم زن زانک نزدیکست یار</p><p>که ز نزدیکی گمان آید حلول</p><p>حق اگر پنهان بود ظاهر شود</p><p>معجزاتست و گواهان عدول</p><p>لیک تو اشتاب کم کن صبر کن</p><p>گرچه فرمودست که: « الانسان عجول »</p><p>ربنا افرغ علینا صبرنا</p><p>لا تزل اقدامنا فی ذاالوحول</p><p>بر اشارت یاد کن ترجیع را</p><p>در ببند و ره مدتشنیع را</p><p>ای گذر کرده ز حال و از محال</p><p>رفته اندر خانهٔ فیه رجال</p><p>ای بدیده روی وجه‌الله را</p><p>کین جهان بر روی او باشد چو خال</p><p>خال را حسنی بود از رو بود</p><p>ور نمی‌بینی چنین چشمی به مال</p><p>چون بمالی چشم، در هر زشتیی</p><p>صورتی بینی کمال اندر کمال</p><p>چند صورتهاست پنداری که اوست</p><p>تا رسی اندر جمال ذوالجلال</p><p>خلق را می‌راند و خوبی او</p><p>می‌کشاند گوش جان را که تعال</p><p>خاک کوی دوست را از بو بدان</p><p>خاک کویش خوشتر از آب زلال</p><p>اندران آب زلال اندر نگر</p><p>تا ببینی عکس خورشید و هلال</p><p>تا شنیدم گفتن شیرین او</p><p>می‌فزاید گفتن خویشم ملال</p><p>دامن او گیر یعنی درد او</p><p>رویدت از درد او صد پر و بال</p><p>سر نمی‌ارزد به درد سر، عجب</p><p>خود بیندیش و رها کن قیل و قال</p><p>سر خمارت داد و مستیها دهد</p><p>زیر آن مستی بود سحر هلال</p><p>از پی این مه به شب بیدار باش</p><p>سر منه جز در دعا و ابتهال</p><p>وقت ترجیعست برجه تازه شود</p><p>چون جمالش بی‌حد و اندازه شو</p><p>دیگران رفتند خانهٔ خویش باز</p><p>ما بماندیم و تو و عشق دراز</p><p>هرکی حیران تو باشد دارد او</p><p>روزه در روزه، نماز اندر نماز</p><p>راز او گوید که دارد عقل و هوش</p><p>چون فنا گردد، فنا را نیست راز</p><p>سلسله از گردن ما برمگیر</p><p>که جنون تو خوش است ای بی‌نیاز</p><p>طوق شاهان چاکر این سلسله‌ست</p><p>عاشقان از طوق دارند احتراز</p><p>خار و گل را حسن‌بخش از آب خضر</p><p>طاق را و جفت را کن جفت ناز</p><p>هرکی او بنهد سری بر خاک تو</p><p>کن قبولش گر حقیقت گر مجاز</p><p>نی مرا هرچه شود خود گو بشو</p><p>در بهار حسن خود تو می‌گراز</p><p>حسن تو باید که باشد بر مراد</p><p>عاشقان را خواه سوز و خواه ساز</p><p>خواه ردشان کن به خط لایجوز</p><p>خواهشان از فضل ده خط جواز</p><p>خواهشان چون تار چنگی بر سکل</p><p>خواهشان چون نای گیر و می‌نواز</p><p>خواهشان بی‌قدر کن چون سنگ و خاک</p><p>خواه چون گوهر بدهشان امتیاز</p><p>عاقبت محمود باشد داد تو</p><p>ای تو محمود و همه جانها ایاز</p><p>در غلامی تو جان آزاد شد</p><p>وز ادبهای تو عقل استاد شد</p><p>مای ما کی بود؟! چو تو گویی انا</p><p>مس ما کی بود پیش کیمیا؟!</p><p>پیش خورشیدی چه دارد مشت برف</p><p>جز فنا گشتن ز اشراق و ضیا؟!</p><p>زمهریر و صد هزاران زمهریر</p><p>با تموز تو کجا ماند؟! کجا؟!</p><p>با تموزیهای خورشید رخت</p><p>زمهریر آمد تموز این ضحی</p><p>بر دکان آرزو وشوق تو</p><p>کیسه دوزانند این خوف و رجا</p><p>بر مصلای کمال رفعتست</p><p>سجدهای سهو می‌آرد سها</p><p>خواب را گردن زدی ای جان صبح</p><p>چه صباح آموختن باید ترا؟!</p><p>چپ ما را راست کن ای دست تو</p><p>کرده اژدرهای هایل را عصا</p><p>شکر ایزد را که من بیگانه رنگ</p><p>گشته‌ام با بحر فضلت آشنا</p><p>کف برآرم در دعا و شکر من</p><p>جاودانی دیده زان بحر صفا</p><p>ای تو بیجا همچو جان و من چو تن</p><p>می‌روم در جستن تو جا به جا</p><p>عمر می‌کاهید بی‌تو روز روز</p><p>رست از کاهش به تو ای جان‌فزا</p><p>واجدی و وجدبخش هر وجود</p><p>چه غم ار من یاوه کردم خویش را</p><p>هین سلامت می‌کند ترجیع من</p><p>که خوشی؟ چونی تو از تصدیع من؟</p><h2><a id="poem-5872" href="https://ganjoor.net/moulavi/shams/tarjeeat/sh18">هجدهم</a></h2>
<p>نامه رسید زان جهان بهر مراجعت برم</p><p>عزم رجوع می‌کنم، رخت به چرخ می‌برم</p><p>گفت که: « ارجعی » شنو، باز به شهر خویش رو</p><p>گفتم: « تا بیامدم، دلشده و مسافرم</p><p>آن چمن و شکرستان، هیچ نرفت از دلم</p><p>من بدرونه واصلم، من به حظیره حاظرم</p><p>چون به سباغ طیر تو اوج هوا مخوف شد</p><p>بسته شدست راه من، زانک به تن کبوترم</p><p>گفت: « ازین تو غم مخور، ایمن و شادمان بپر</p><p>زانک رفیق امن شد جان کبوتر حرم</p><p>هرکه برات حفظ ما دارد در زه قبا</p><p>در بر و بحر اگر رود باشد راد و محترم</p><p>نوح میان دشمنان بود هزار سال خوش</p><p>عصمت ماش بد به کف غالب بود لاجرم</p><p>چند هزار همچو او بندهٔ خاص پاک خو</p><p>هردم می‌رسیدشان بار و خفیر از درم »</p><p>گفت کلیم: « زاب من غم نخورم که من درم»</p><p>گفت: « خلیل ز آتشش غم نخورم که من زرم »</p><p>گفت: « مسیح مرده را زنده کنم به نام او</p><p>اکمه را بصر دهم، جانب طب به ننگرم »</p><p>گفت محمد امین : « من به اشارت مبین</p><p>بر قمر فلک زنم، کز قمران من اقمرم »</p><p>صورت را برون کنم پیش شهنشهی روم</p><p>کز تف او منورم، وز کف او مصورم</p><p>چون بروم برادرا هیچ مگو که نیست شد</p><p>در صف روح حاضرم، گر بر تو مسترم</p><p>نام خوشم درین جهان باشد چون صبا وزان</p><p>بوی خوشش عبرفشان زانک به جان معنبرم</p><p>ساکن گلشن و چمن پیش خوشان همچو من</p><p>وارهم از چه و رسن زانک برون چنبرم</p><p>بس کن و بحث این سخن در ترجیع بازگو</p><p>گرچه به پیش مستمع دارد هر سخن دورو</p><p>چونک ز آسمان رسد تاج و سریر و مهتری</p><p>به که سفر کنی دلا، رخت به آسمان بری</p><p>بین همه بحریان به کف گوهر خویش یافته</p><p>تو به میان جزر و مد در چه شمار اندری؟</p><p>هین هله، گاو مرده را شیر مخوان و سر منه</p><p>گر چهکه غره می‌زند گاو به سحر سامری</p><p>گر نمرود برپرد فوق به پر کرکسان</p><p>زود فتد که نیستش قوت پر جعفری</p><p>گرچه کبوتری به فن کبک شکار می‌کند</p><p>باز سپید کی شود؟! کی رهد از کبوتری؟!</p><p>جان ندهد به جز خدا، عقل همو کند عطا</p><p>گرچه که صورتی کند، صنعت کف آزری</p><p>دردسر تنی مکش کوست به حیله نیم خوش</p><p>پیش خدای سر نهی، سر بستان آن سری</p><p>سر که دهی شکربری، شبه دهی گهر بری</p><p>سرمه دهی بصر بری، سخت خوش است تاجری</p><p>جود و سخا و لطف خو سجده‌گری، چو آب جو</p><p>ترک هوا و آرزو هست سر پیمبری</p><p>روضهٔ روح سبز بین، ساکن روضه حور عین</p><p>مست و خراب می‌روی، نقل ملوک می‌چری</p><p>فرجهٔ باغ می‌کنی، شادی و لاغ می‌کنی</p><p>با صنمان شرم‌گین، پردهٔ شرم می‌دری</p><p>آمده ماه روی تو، جانب های و هوی تو</p><p>گلبن مشک بوی تو، با قد چست عرعری</p><p>روح و عقول سو به سو، سجده‌کنان به پیش او</p><p>کای هوس و مراد جان، سخت لطیف منظری</p><p>ای قمران آسمان، زو ببرید رنگ رو</p><p>وی ملکان بابلی زو شنوید ساحری</p><p>سخت مفرح غمی، عیسی چند مریمی</p><p>جان هزار جنتی، رشک هزار کوثری</p><p>این غزل ای ندیم من بی‌ترجیع چون بود؟!</p><p>بند کنش که بند تو سلسلهٔ جنون بود</p><p>از سر روزنم سحر گفت به قنجره مهی</p><p>هی تو بگو که کیستی؟ آنک ندادیش رهی</p><p>من تلف وصال تو،لیک تو کیستی؟ بگو</p><p>گفت: که « لاابالیی، خیره‌کشی، شهنشهی</p><p>بی‌پر و بال فضل من، بر نپرد ز تن دلی</p><p>بی‌رسن عنایتم، برنشود کس از چهی</p><p>عقل ز خط من بود گشته ادیب انجمن</p><p>عشق ز جام من بود عشرتیی مرفهی</p><p>بی‌رخ خوب فرخم، قامت هرکی گشت خم</p><p>گر به بهشت خوش شود، باشد گول و ابلهی</p><p>بادیها نوشتهٔ شهر به شهر گشتهٔ</p><p>جز بر من مرید را کو کنفی و درگهی؟!</p><p>مرده ز بوی من شود زنده و زنده دولتی</p><p>گول ز حرف من شود نکته‌شناس و آگهی »</p><p>گفتم: « کدیه می‌کنم، ای تو حیات هر صنم</p><p>تا ز تو لافها زنم کامد یار ناگهی »</p><p>گفت: « چو من شوم روی، تو به یقین فنا شوی</p><p>این نبود که با کسی، گنجم من به خرگهی</p><p>هست مرا بهر زمان، لطف و کرم جهان جهان</p><p>لیک بکوش و صبر کن، صاف شوی و آنگهی</p><p>از چه رسید آب را آینه‌گی؟ ز صافیی</p><p>از فرح صفا زند، آن گل سرخ قهقهی</p><p>کم بود این یگانگی، لیک به راه بندگی</p><p>صاحب نان و جامگی، هر طرفی‌ست اسپهی</p><p>هست طبیب حاذقی هر طرفی و سابقی</p><p>نادره عیسیی که او دیده دهد با کمهی</p><p>بهر مثال گفتم این بهر نشاط هر حزین</p><p>لیک نیم مشبهی غرهٔ هر مشبهی</p><p>شرح که بی‌زبان بود، بی‌ضرر و زیان بود</p><p>هم تو بگو شهنشها، فایدهٔ موجهی</p><p>ای تو به فکرت ردی خون حبیب ریخته</p><p>نیک نگر که او توی، ای تو ز خود گریخته</p><h2><a id="poem-5873" href="https://ganjoor.net/moulavi/shams/tarjeeat/sh19">نوزدهم</a></h2>
<p>ای خواب به روز همدمانم</p><p>تا بی‌کس و ممتحن نمانم</p><p>چونک دیک بر آتشم نشاندی</p><p>در دیک چه می‌پزی، چه دانم</p><p>یک لحظه که من سری بخارم</p><p>ای عشق نمی‌دهی امانم</p><p>از خشم دو گوش حلم بستی</p><p>تا نشنوی آهوه وفغانم</p><p>ما را به جهان حواله کم کن</p><p>ای جان چو که من نه زین جهانم</p><p>بگشای رهم که تا سبکتر</p><p>جان را به جهان جان رسانم</p><p>یاری فرما، قلاوزی کن</p><p>تا رخت بکوی تو کشانم</p><p>ای آنک تو جان این نقوشی</p><p>ترجیع کن گرین بنوشی</p><p>تیزآب توی، و چرخ ماییم</p><p>سرگشته چو سنگ آسیاییم</p><p>تو خورشیدی و ما چو ذره</p><p>از کوه برآی تا برآییم</p><p>از بهر سکنجبین عسل ده</p><p>ما خود همه سرکه می‌فزاییم</p><p>گه خیرهٔ تو، که تو کجایی</p><p>گه خیرهٔ خود که ما کجاییم</p><p>گه خیرهٔ بسط خویش و ایثار</p><p>یا قبض که مهره در رباییم</p><p>گاهی مس و گاه زر خالص</p><p>گاه از پی هردو کیمیاییم</p><p>ترجیع دو، ذوق و میل ایچی</p><p>در دادن و در گرفتن از چی</p><p>گه شاد بخوردنست و تحصیل</p><p>گه شاد به خرج آن و تحلیل</p><p>چون نخل، گهی به کسب میوه</p><p>گاهی به نثار آن و تنزیل</p><p>گه حاتم وقت اندر ایثار</p><p>گه عباسی به طوف و زنبیل</p><p>ما یا آنیم و این دگر فرع</p><p>یا غیر تویم بی‌دو تبدیل</p><p>ور زانک مرکب از دو ضدیم</p><p>تذلیل نباشدی و تبجیل</p><p>هم اصلاحست عز و ذلش</p><p>مانندهٔ رفع و خفض قندیل</p><p>بس اصلاحی برای افساد</p><p>بس افسادی برای تنحیل</p><p>بس مرغ ضعیف پرشکسته</p><p>خرطوم هزار پیل خسته</p><h2><a id="poem-5874" href="https://ganjoor.net/moulavi/shams/tarjeeat/sh20">بیستم</a></h2>
<p>هله درده می بگزیده که مهمان توم</p><p>ز پریشانی زلف توپریشان توم</p><p>تلخ و شیرین لب ما را ز حرم بیرون آر</p><p>نقد ده نقد، که عباس حرمدان توم</p><p>آنچ دادی و بدیدی که بدان زنده شدم</p><p>مردهٔ جرعهٔ آن چشمهٔ حیوان توم</p><p>باده بر باد دهد هردو جهان را چو غبار</p><p>وآنگهان جلوه شود که مه تابان تو</p><p>وانگهان جام چو جان آرد کین بر جان زن</p><p>گر نیم جان تو آخر نه ز جانان توم؟</p><p>مرکبش دست بود زانک قدح شهبازست</p><p>که صیادم من و سر فتنهٔ مرغان توم</p><p>وانگه از دست بپرد سوی ایوان دماغ</p><p>که گزین مشعله و رونق ایوان تو</p><p>آب رو رفت مهان را پی نان و پی آب</p><p>مژده‌ای مست که من آب تو و نان توم</p><p>بحر بر کف که گرفتست؟ تو باری برگیر</p><p>خوش همی خند که من گوهر دندان توم</p><p>من سه پندت دهم، اول توسپند ما باش</p><p>که خلیلی و نسوزی چو سپندان توم</p><p>در خانه هله بگشای که در کوی تویم</p><p>قصص جایزه برخوان نه که بر خوان توم؟</p><p>هین به ترجیع بگردان غزلم را برگو</p><p>گر تو شیدا نشدی قصهٔ شیدا برگو</p><p>ز آب چون آتش تو دیگ دماغم جوشید</p><p>سبک ای سیمبر مشعله سیما برگو</p><p>ز پگه جام چو دریا چو به کف بگرفتم</p><p>صفت موج دل و گوهر گویا برگو</p><p>بحر پرجوش چو لالاست بر آن در یتیم</p><p>کف بزن خوش صفت لولوی لالا برگو</p><p>هرکسی دارد در سینه تمنای دگر</p><p>زان سر چشمه کزو زاد تمنا برگو</p><p>جمع کن جمله هوسهای پراکنده به می</p><p>زان هوس که پنهان شد ز هوسها برگو</p><p>ز آفتابی که برآید سپس مشرق جان</p><p>که بدو محو شود ظل من و ما برگو</p><p>شش جهت انس و پری محرم آن راز نیند</p><p>سر بگردان سوی بیجا و همانجا برگو</p><p>چند باشد چو تنور این شکمت پر ز خمیر؟!</p><p>ای خمیری دمی از خمر مصفا برگو</p><p>چند چون زاغ بود نول تو در هر سرگین؟!</p><p>خبر جان چو طوطی شکرخا برگو</p><p>زین گذر کن، بده آن جام می روحانی</p><p>صفت شعشعهٔ جام معلا برگو</p><p>مست کن پیر و جوان را، پس از آن مستی کن</p><p>مست بیرون رو ازین عیش و تماشا برگو</p><p>هله ترجیع کن اکنون که چنانیم همه</p><p>که می از جام و سر از پای ندانیم همه</p><p>جام بر دست به ساقی نگرانیم همه</p><p>فارغ از غصهٔ هر سود و زیانیم همه</p><p>این معلم که خرد بود بشد ما طفلان</p><p>یکدگر را ز جنون تخته زنانیم همه</p><p>پا برهنه خرد از مجلس ما دوش گریخت</p><p>چونک بیرون ز حد عقل و گمانیم همه</p><p>میرمجلس توی و ما همه در تیر تویم</p><p>بند آن غمزه و آن تیر و کمانیم همه</p><p>زهره در مجلس مه‌مان به می از کار ببرد</p><p>ورنه کژرو ز چه رو چون سرطانیم همه؟</p><p>چشم آن طرفهٔ بغداد ز ما عقل ربود</p><p>تا ندانیم که اندر همدانیم همه</p><p>گفت ساقی: « همه را جمله به تاراج دهم »</p><p>همچنان کن هله ای جان که چنانیم همه</p><p>همچو غواص پی گوهر بی‌نام و نشان</p><p>غرق آن قلزم بی‌نام و نشانیم همه</p><p>وقت عشرت طرب انگیزتر از جام مییم</p><p>در صف رزم چو شمشیر و سنانیم همه</p><p>نزد عشاق بهاریم پر از باغ و چمن</p><p>پیش هر منکر افسرده خزانیم همه</p><p>می‌جهد شعلهٔ دیگر ز زبانهٔ دل من</p><p>تا ترا وهم نیاید که زبانیم همه</p><p>ساقیا باده بیاور که برانیم همه</p><p>که به جز عشق تو از خویش برانیم همه</p><h2><a id="poem-5875" href="https://ganjoor.net/moulavi/shams/tarjeeat/sh21">بیست و یکم</a></h2>
<p>هله، رفتیم و گرانی ز جمالت بردیم</p><p>روی ازینجا به جهانی عجبی آوردیم</p><p>دوست یک جام پر از زهر چو آورد به پیش</p><p>زهر چون از کف او بود، به شادی خوردیم</p><p>گفت: « خوش باش که بخشیمت صدجان دگر</p><p>ما کسی را به گزافه ز کجا آزردیم؟! »</p><p>گفتم: « ابحان چو توی از تن ما جان خواهد</p><p>گر درین داد، بپیچیم یقین نامردیم »</p><p>ما نهالیم، بروییم، اگر در خاکیم</p><p>شاه با ماست چه باکست اگر رخ زردیم؟!</p><p>بدرون بر فلکیم و به بدن زیر زمین</p><p>به صفت زنده شدیم ارچه به صورت مردیم</p><p>چونک درمان جوان طالب دردست و سقم</p><p>ما ز درمان بپریدیم و حریف دردیم</p><p>جان چو آئینهٔ صافی است، برو تن گردیست</p><p>حسن در ما ننماید چو به زیر گردیم</p><p>این دو خانه‌ست دو منزل به یقین ملک ویست</p><p>خدمت نو کن و شاباش که خدمت کردیم</p><p>چون بیامد رخ تو بر فرس دل شاهیم</p><p>چون بیامد قدحت، صاف شویم ار دردیم</p><p>می دهنده چو توی، فخر همه مستانیم</p><p>پرورنده چو توی، زفت شویم ار خردیم</p><p>هین به ترجیع بگو شرح زبان مرغان</p><p>گر نگویی به زبان، شرح کنش از ره جان</p><p>در جهان آمد و روزی دو به ما رخ بنمود</p><p>آنچنان زود برون شد که ندانم که کی بود</p><p>گفتم: « از بهر خدا ای سره مهمان عزیز</p><p>اینچنین زود کنی معتقدان را بدرود؟ »</p><p>گفت: « کس دید درین عالم یک روز سپید</p><p>که سیاه آبه نباریدش ازین چرخ کبود؟ »</p><p>از برای کشش ما و سفر کردن ما</p><p>پیک بر پیک همی آید از آن اصل وجود</p><p>هر غم و رنج که اندر تن ودر دل آید</p><p>می‌کشد گوش شما را به وثاق موعود</p><p>نیم عمرت به شکایت شد و نیمی در شکر</p><p>حمد و ذم را بهل و رو به مقام محمود</p><p>چه فضولی تو؟ که این آمد و آن بیرون شد</p><p>کارافزایی تو غیر ندامت نفزود</p><p>پای در باغ خرد نه، به طلب امن و خلاص</p><p>سربنه، پای بکش زیر درختان مرود</p><p>باد امرود همی ریزد اگر نفشانی</p><p>می‌فتد در دهن هرکی دهان را بگشود</p><p>این بود رزق کریمی که وفادار بود</p><p>که ز دست و دهن تو نتوانندربود</p><p>قایمم مات نیم، تا بنگویند که مرد</p><p>که چه کوتاه قیامست و درازست سجود</p><p>شرح این زرق که پاکست ز ظلم و توزیع</p><p>گوش را پهن گشا تا شنوی در ترجیع</p><p>همچو گل خنده‌زنان از سر شاخ افتادیم</p><p>هم بدان شاه که جان بخشد، جان را دادیم</p><p>آدمی از رحم صنع دوباره زاید</p><p>این دوم بود که مادر دنیا زادیم</p><p>تو هنوز ای که جنینی بنبینی ما را</p><p>آنک زادست ببیند که کجا افتادیم</p><p>نوحه و درد اقارب خلش آن رحم است</p><p>او چه داند که نمردیم و درین ایجادیم</p><p>او چه داند که جهان چیست، که در زندانیست</p><p>همه دان داند ما را که درین بغدادیم</p><p>یاد ما گر بکنی هم به خیالی نگری</p><p>نه خیالیم، نه صورت نه زبون بادیم</p><p>لیک ما را چو بجویی سوی شادیها جو</p><p>که مقیمان خوش آباد جهان شادیم</p><p>پیشهٔ ورزش شادی ز حق آموخته‌ایم</p><p>اندر آن نادره افسون چو مسیح استادیم</p><p>مردن و زنده‌شدن هر دو وثاق خوش ماست</p><p>عجبی‌وار نترسیم، خوش و منقادیم</p><p>رحما بینهم آید، همچون آییم</p><p>چو اشداء علی الکفر بود، پولادیم</p><p>هر خیالی که تراشی ز یکی تا به هزار</p><p>هم عدد باشد، و می‌دانک برون ز اعدادیم</p><p>از پی هر طلب تو عوضی از شاه است</p><p>همچو عطسه که پیش یرحمک‌الله است</p><p>شربت تلخ بنوشد خرد صحت جو</p><p>شربتی را تو چه گویی که خوش است و دارو؟</p><p>عاشقان از صنم خویش دو صد جور کشند</p><p>چون بود آن صنمی که حسن است و خوش‌خو؟</p><p>در چنین دوغ فتادی که ندارد پایان</p><p>منگر واپس، وز هر دو جهان دست بشو</p><p>این شب قدر چنانست که صبحش ندمد</p><p>گشت عنوان برات تو رجال صد قوا</p><p>چو از این بحر برون رفتنت اومید نماند</p><p>احمقی باشد ازین پس طلب خنب و سبو</p><p>ز آسمان آید این بخت، نه از عالم خاک</p><p>کار اقبال و ستاره‌ست، نه کار بازو</p><p>چون چنین روی بدیدی نظرت روشن شد</p><p>پشت را باز شناسد نظر تو از رو</p><p>هر کرا آخر کار این سبقت خواهد بود</p><p>هم ز اول بود او شیفته و سوداخو</p><p>صدفی باشد گردان به هوای گوهر</p><p>سینه‌اش باز شود بیند در خود لولو</p><p>جعد خود را چو بیند بکند ترک کلاه</p><p>خانه چون یافته شد، بیش نگوید: « کوکو »</p><p>جوزها گرچه لطیفند و یقین پر مغزند</p><p>بشکن و مغز برون آور و ترجیع بگو</p><p>گرچه بی‌عقل بود، عقل شد او را هندو</p><p>ورچه بی‌روی بود او بگذشت از بارو</p><h2><a id="poem-5876" href="https://ganjoor.net/moulavi/shams/tarjeeat/sh22">بیست و دوم</a></h2>
<p>هله خیزید که تا خویش ز خود دور کنیم</p><p>نفسی در نظر خود نمکان شور کنیم</p><p>هله خیزید که تا مست و خوشی دست زنیم</p><p>وین خیال غم و غم را همه در گور کنیم</p><p>وهم رنجور همی دارد ره جویان را</p><p>ما خود او را به یکی عربده رنجور کنیم</p><p>غوره انگور شد اکنون همه انگور خوریم</p><p>وانچ ماند همه را بادهٔ انگور کنیم</p><p>وحی زنبور عسل کرد جهان را شیرین</p><p>سورهٔ فتح رسیدست به ما، سور کنیم</p><p>ره نمایان که به فن راه‌زنان فرح‌اند</p><p>راه ایشان بزنیم و همه را عور کنیم</p><p>جان سرمازدگان را تف خورشید دهیم</p><p>کار سلطان جهان‌بخش به دستور کنیم</p><p>کشت این شاهد ما را به فریب و به دغل</p><p>صد چو او را پس ازین خسته و مهجور کنیم</p><p>تاکنون شحنهٔ بد او دزدی او بنماییم</p><p>میر بودست، ورا چاکر و مأمور کنیم</p><p>همه از چنگ ستمهاش همی زاریدند</p><p>استخوانهای ورا بر بط وطنبور کنیم</p><p>کیمیا آمد و غمها همه شادیها شد</p><p>ما چو سایه پس ازین خدمت آن نور کنیم</p><p>بی‌نوایان سپه را همه سلطان سازیم</p><p>همه دیوان سپه را ملک و حور کنیم</p><p>نار را هر نفسی خلعت نوری بخشیم</p><p>کوهها را ز تجلی همه چون طور کنیم</p><p>خط سلطان جهانست و چنین توقیع است</p><p>که ازین پس سپس هر غزلی ترجیع است</p><p>خیز تا رقص درآییم همه دست زنان</p><p>که رهیدیم به مردی همه از دست زنان</p><p>باغ سلطان جهان را بگشودند صلا</p><p>همه آسیب بتانست و همه سیبستان</p><p>چه شکر باید آنجا که شود زهر شکر؟!</p><p>چه شبان باید آنجا که شود گرگ شبان؟!</p><p>همگی فربهی و پرورش و افزونیست</p><p>چو نهاد این لبون برسر آن شیر لبان</p><p>خاص مهمانی سلطان جهانست بخور</p><p>نه ز اقطاع امیرست و نه از داد فلان</p><p>آفتابیست به هر روزن و بام افتاده</p><p>حاجتت نیست که در زیر کشی زله نهان</p><p>ز چه ترسیم که خورشید کمین لشکر اوست</p><p>که ز نورست مر او را سپر و تیغ و سنان</p><p>این همه رفت، بماناد شعاع رویت</p><p>که هر آنک رخ تو دید ندارد سر جان</p><p>یک زبانه‌ست از آن آتش خود در جانم</p><p>که از آن پنج زبانه‌ست مرا پیچ زبان</p><p>هر دو از فرقت تو در تف و پیچاپیچ‌اند</p><p>باورم می‌نکنی، هین بشنو بانگ امان</p><p>شیر را گر نچشیدی بنگر تربیتش</p><p>تیر را گر بندیدی بشنو بانگ کمان</p><p>مثل او نقش نگردد به نظر در دیده</p><p>هیچ دیده بندیدست مثال سلطان</p><p>لیک از جستن او نیست نظر را صبری</p><p>از ملک تا بسمک از پی او در دوران</p><p>هین چو خورشید و مهی از مه و خورشید تو به</p><p>می‌ستان نور ز سبحان و بخلقان می‌ده</p><p>زو فراموش شدت بندگی و خدمت من</p><p>بی‌وفا نیستی، آخر مکن ای جان چمن</p><p>خود یکی روز نگفتی، که : « مرا یاری بود »</p><p>زود بستی ز من و نام من ای دوست دهن</p><p>سخنانی که بگفتیم چو شیر و چو شکر</p><p>وان حریفی که نمودیم پی خمر و لبن</p><p>من ز مستی تو گر زانک شکستم جامی</p><p>نه تو بحر عسلی در کرم و خلق حسن؟</p><p>رسن زلف تو گر زانک درین دام فتد</p><p>صد دل و جان بزند دست به هر پیچ و شکن</p><p>بی‌نسیم کرمت جان نگشاید دیده</p><p>چشم یعقوب بود منتظر پیراهن</p><p>من چو یوسف اگر افتادم اندر چاهی</p><p>کم از آنک فکنی در تک آن چاه رسن؟</p><p>نه تو خورشید بدی بنده چو استارهٔ روز؟</p><p>نه تو چون شمع بدی بنده ترا همچون لگن؟</p><p>بی‌تو ای آب حیات من و ای باد صبا</p><p>کی بخندد دهن گلشن و رخسار سمن؟!</p><p>تا ز انفاس خدا درندمد روح‌الله</p><p>مریمان شکرستان نشوند آبستن</p><p>نه تو آنی که اگر بر سر گوری گذری</p><p>در زمان در قدمت چاک زند مرده کفن؟</p><p>نه تو ساقی روانها بدهٔ ششصد سال؟</p><p>تن تن چنگ تو می‌آمد بی‌زحمت تن؟</p><p>چند بیتی که خلاصه‌ست فرو ماند، تو گو</p><p>کز عظیمی بنگنجید همی در گفتن</p><p>هله من مطرب عشقم دگران مطرب زر</p><p>دف من دفتر عشق و دف ایشان دف‌تر</p><h2><a id="poem-5877" href="https://ganjoor.net/moulavi/shams/tarjeeat/sh23">بیست و سوم</a></h2>
<p>هرگز ندانستم که مه آید به صورت بر زمین</p><p>آتش زند خوبی و در جملهٔ خوبان چنین</p><p>کی ره برد اندیشها، کان شیر نر زان بیشها</p><p>بیرون جهد، عشاق را غرفه کند در خون چنین؟</p><p>گفتم به دل: « بار دگر رفتی درین خون جگر »</p><p>گفتا: « خمش باری بیا یکبار روی او ببین »</p><p>از روی گویم یا ز خو، از طره گویم یا ز مو</p><p>از چشم مستش دم زنم، یا عارض او ، یا جبین</p><p>حاصل، گرفتار ویم، مست و خراب آن میم</p><p>شب تا سحر یارب زنان، کالمستغاث، ای مسلمین</p><p>اندر خور روی صنم، کو لوح تا نقشی کنم؟!</p><p>تا آتشی اندر فتد، در دودمان آب و طین</p><p>از درد هجرانش زمین، رو کرده اندر آسمان</p><p>وان آسمان گوید که: « من صد چون توم اندر حنین »</p><p>آید جواب این هردو را، از جانب پنهان سرا</p><p>کای عاشقان و کم زنان، اینک سعادت در کمین</p><p>دولت قلاوزی شده، اندر ره درهم زده</p><p>در کف گرفته مشعله، از شعلهٔ عین‌الیقین</p><p>زین شعلهای معتمد، سر دل هر نیک و بد</p><p>چون موی اندر شیرشد، پیدا مثال یوم دین</p><p>کی تشنه ماند آن جگر کو دل نهد بر جوی ما؟!</p><p>کی بسته ماند مخزنی، بر خازنی کآمد امین؟!</p><p>ای باغ، کردی صبرها، در دی رسیدت ابرها</p><p>الصبر مفتاح‌الفرج، ای صابران راستین</p><p>شمع جهانست این قمر، از آسمانست این قمر</p><p>چون جان بود سودای او، پنهان کنیمش چون جنین</p><p>پنهان کنیمش تا ازو جان فرد و تنها می‌چشد</p><p>ترجیع گیرد گوش او، از پردها بیرون کشد</p><p>می‌گفت با حق مصطفی: « چون بی‌نیازی تو ز ما</p><p>حکمت چه بود؟ آخر بگو در خلق چندین چیزها »</p><p>حق گفت: « ای جان جهان، گنجی بدم من بس نهان</p><p>می‌خواستم پیدا شود آن گنج احسان و عطا</p><p>آیینهٔ کردم عیان، پشتش زمین، رو آسمان</p><p>پشتش شود بهتر ز رو، گر بجهد از رو و ریا</p><p>گر شیره خواهد می شدن، در خنب جوشد مدتی</p><p>خواهد قفا که رو شود، بس خوردنش باید قفا</p><p>آبی که جفت گل بود، کی آینهٔ مقبل بود</p><p>چون او جدا گردد ز گل، آیینه گردد پرصفا</p><p>جانی که پران شد ز تن، گوید بدو سلطان من:</p><p>« عذرا شدی از یار بد، یار منی اکنون، بیا »</p><p>مشهور آمد این، که مس از کیمیایی زر شود</p><p>این کیمیای نادره، کردست مس را کیمیا</p><p>نی تاج خواهد نی‌قبا، این آفتاب از داد حق</p><p>هست او دو صد کل را کله وز بهر هر عریان قبا</p><p>بهر تواضع بر خری، بنشست عیسی، ای پدر</p><p>ور نی سواری کی کندبر پشت خر باد صبا؟</p><p>ای روح، اندر جست و جو کن سر قدم چون آب جو</p><p>ای عقل، بهر این بقا، شاید زدن طال بقا</p><p>چندان بکن تو ذکر حق، کز خود فراموشت شود</p><p>واندر دعا دو تو شوی، مانندهٔ دال دعا</p><p>دانی که بازار امل، پرحیله است و پر دغل</p><p>هش دار ای میر اجل، تا درنیفتی در دغا</p><p>خواهی که اندر جان رسی، در دولت خندان رسی</p><p>می‌باش خندان همچو گل، گر لطف بینی گر جفا</p><p>این ترک جوش آمد ولی ترجیع سوم می‌رسد</p><p>ای جان پاکی که ز تو جان می‌پذیرد هر جسد</p><p>گر ساقیم حاضر بدی، وز بادهٔ او خوردمی</p><p>در شرح چشم جادوش صد سحر مطلق کردمی</p><p>گرخاطر اشتر دلم خوش شیرگیر او شدی</p><p>شیران نر را این زمان در زیر زین آوردمی</p><p>زان ابروی چون سنبلش، زان ماه زیبا خرمنش</p><p>زین گاو تن وارستمی بر گرد گردون گردمی</p><p>سرمست بیرون آیمی از مجلس سلطان خود</p><p>فرمان ده هر شهرمی درمان ده هر دردمی</p><p>نی درودمی نه کشتمی مطلق خیالی گشتمی</p><p>نی ترمی، نی خشکمی، نی گرممی، نی سردمی</p><p>نی در هوای نانمی، نی در بلای جانمی</p><p>نی بر زمین چون کوهمی، نی بر هوا چون گردمی</p><p>نی سرو سرگردانمی، نی سنبل رقصانمی</p><p>نی لالهٔ لعلین قبا نی زعفران زردمی</p><p>نی غنچهٔ بسته دهان، گشته ز ضعف دل نهان</p><p>بی این جهان و آن جهان نور خدا پروردمی</p><p>هر لحظه گوید شاه دین: « آری چنین و صد چنین</p><p>پیدا شدی گر زانک من در بند بردا بر دمی »</p><p>گرنه چو باران بر چمن من دادمی داد ز من</p><p>با جمله فردان جفتمی وز جمله جفتان فردمی</p><p>ملک از سلیمان نقل شد، ماهی فروشی شد فنش</p><p>بیرنج اگر راحت بدی، من مور را نازردمی</p><p>گر صیف بودی بی‌زدی، خاری نخستی پای گل</p><p>ور بی‌خماری می‌بدی، انگور را نفشردمی</p><p>گر عقدهٔ این ساحره از پای جانم وا شدی</p><p>بر کوری هر رهزنی صد رستم و صد مردمی</p><p>جانت بمانا تا ابد ای چشم ما روشن به تو</p><p>ای شاد و راد و مؤتلف جان دو صد چون من به تو</p><h2><a id="poem-5878" href="https://ganjoor.net/moulavi/shams/tarjeeat/sh24">بیست و چهارم</a></h2>
<p>امروز به قونیه، می‌خندد صد مه رو</p><p>یعنی که ز لارنده، می‌آید شفتالو</p><p>در پیش چنین خنده، جانست و جهان، بنده</p><p>صد جان و جهان نو ، در می‌رسد از هر سو</p><p>کهنه بگذار و رو در بر کش یار نو</p><p>نو بیش دهد لذت، ای جان و جهان، نوجو</p><p>عالم پر ازین خوبان، ما را چه شدست ای جان؟!</p><p>هر سوی یکی خسرو، خندان لب و شیرین خو</p><p>بر چهرهٔ هر یک بت بنوشته که لاتکبت</p><p>بر سیب زنخ مرقم من یمشق لایصحو</p><p>برخیز که تا خیزیم، با دوست درآمیزیم</p><p>لالا چه خبر دارد، از ما و ازان لولو؟!</p><p>بهر گل رخسارش، کز باغ بقا روید</p><p>چون فاخته می‌گوید هر بلبل جان: « کوکو »</p><p>گر این شکرست ای جان، پس چه بود آن شکر</p><p>ای جان مرا مستی، وی درد مرا دارو</p><p>بازآمد و بازآمد، آن دلبر زیبا خد</p><p>تا فتنه براندازد، زن را ببرد از شو</p><p>با خوبی یار من زن چه بود؟! طبلک زن</p><p>در مطبخ عشق او، شو چه بود؟ کاسه شو</p><p>گر درنگری خوش خوش، اندر سرانگشتش</p><p>نی جیب نسب گیری، نی چادر اغلاغو</p><p>شب خفته بدی ای جان، من بودم سرگردان</p><p>تا روز دهل می‌زد آن شاه برین بارو</p><p>گفتم ز فضولی من: « ای شاه خوش روشن</p><p>این کار چه کار تست ؟! کو سنجر و کو قتلو »</p><p>گفتا: « بنگر آخر از عشق من فاخر</p><p>هم خواجه و هم بنده، افتاده میان کو</p><p>بر طبل کسی دیگر برنارد عاشق سر</p><p>پیراهن یوسف را مخصوص و شدست این بو</p><p>مستست دماغ من، خواهم سخنی گفتن</p><p>تا باشم من مجرم تا باشم یا زقلو</p><p>گیرم که بگویم من، چه سود ازین گفتن؟</p><p>گوش همه عالم را بر دوزد آن جادو</p><p>ترجیع کنم ای جان گر زانک بخندی تو</p><p>تا از خوشی و مستی بر شیر جهد آهو</p><p>ای عید غلام تو، وای جان شده قربانت</p><p>تا زنده شود قربان، پیش لبت خندانت</p><p>چون قند و شکر آید پیش تو؟! که می‌باید</p><p>بر قند و شکر خندد آن لعل سخن‌دانت</p><p>هرکس که ذلیل آمد، در عشق عزیز آمد</p><p>جز تشنه نیاشامد از چشمهٔ حیوانت</p><p>ای شادی سرمستان، ای رونق صد بستان</p><p>بنگر به تهی‌دستان، هریک شده مهمانت</p><p>پرکن قدحی باده، تا دل شود آزاده</p><p>جان سیر خورد جانا، از مایدهٔ خوانت</p><p>بس راز نیوشیدم، بس باده بنوشیدم</p><p>رازم همه پیدا کرد، آن بادهٔ پنهانت</p><p>ای رحمت بی‌پایان وقتست که در احسان</p><p>موجی بزند ناگه بحر گهرافشانت</p><p>تا دامن هر جانی، پر در وگهر گردد</p><p>تا غوطه خورد ماهی در قلزم احسانت</p><p>وقتیست که سرمستان گیرند ره خانه</p><p>شب گشت چه غم از شب با ماه درخشانت</p><p>ای عید، بیفکن خوان، داد از رمضان بستان</p><p>جمعیت نومان ده، زان جعد پریشانت</p><p>در پوش لباس نو، خوش بر سر منبر رو</p><p>تا سجدهٔ شکر آرد، صد ماه خراسانت</p><p>ای جان بداندیشش، گستاخ درآ پیشش</p><p>من مجرم تو باشم، گر گیرد دربانت</p><p>در باز شود والله، دربان بزند قهقه</p><p>بوسد کف پای تو، چو نبیند حیرانت</p><p>خنده بر یار من، پنهان نتوان کردن</p><p>هردم رطلی خنده می‌ریزد در جانت</p><p>ای جان، ز شراب مر، فربه شدی و لمتر</p><p>کز فربهی گردن، بدرید گریبانت</p><p>با چهرهٔ چون اطلس، زین اطلس ما را بس</p><p>تو نیز شوی چون ما گر روی دهد آنت</p><p>زینها بگذشتم من گیر این قدح روشن</p><p>مستی کن و باقی را درده به عزیزانت</p><p>چون خانه روند ایشان شب مانم من تنها</p><p>با زنگیکان شب تا روز بکوبم پا</p><p>امروز گرو بندم با آن بت شکرخا</p><p>من خوشتر می‌خندم، یا آن لب چون حلوا؟</p><p>من نیم دهان دارم، آخر چه قدر خندم؟!</p><p>او همچو درخت گل، خندست ز سر تا پا</p><p>هستم کن جانا خوش تا جان بدهد شرحش</p><p>تا شهر برآشوبد زین فتنه و زین غوغا</p><p>شهری چه محل دارد کز عشق تو شور آرد؟</p><p>دیوانه شود ماهی از عشق تو در دریا</p><p>بر روی زمین ای جان، این سایهٔ عشق آمد</p><p>تا چیست خدا داند از عشق، برین بالا!</p><p>کو عالم جسمانی؟! کو عالم روحانی؟!</p><p>کو پا و سر گلها؟ کو کر و فر دلها؟!</p><p>با مشعلهٔ جانان، در پیش شعاع جان</p><p>تاریک بود انجم، بی‌مغز بود جوزا</p><p>چون نار نماید آن، خود نور بود آخر</p><p>سودای کلیم الله شد جمله ید بیضا</p><p>مگریز ز غم ای جان، در درد بجو درمان</p><p>کز خار بروید گل، لعل و گهر از خارا</p><p>زین جمله گذر کردم ساقی! می جان درده</p><p>ای گوشهٔ هر زندان با روی خوشت صحرا</p><p>ای ساقی روحانی، پیش‌آر می جانی</p><p>تو چشمهٔ حیوانی، ما جمله در استسقا</p><p>لب بسته و سرگردان ما را مگذار ای جان</p><p>ساغر هله گردان کن، پر بادهٔ جان‌افزا</p><p>آن بادهٔ جان‌افزا، از دل ببرد غم را</p><p>چون سور و طرب سازد هر غصه و ماتم را</p><p>چون باشد جام جان، خوبی و نظام جان</p><p>کز گفتن نام جان، دل می‌برود از جا</p><p>گفتم به دل: « از محنت، باز آی یکی ساعت »</p><p>گفتا که: « نمی‌آیم، کاین خار به از خرما »</p><p>ماهی که هم از اول با حر بیارامد</p><p>در جوی نیاساید حوضش نشود مأوا</p><p>گر آبم در پستی، من بفسرم از هستی</p><p>خورشید پرستم من خو کرده در آن گرما</p><p>در محنت عشق او، درجست دوصد راحت</p><p>زین محنت خوش ترسان کی باشد جز ترسا؟!</p><h2><a id="poem-5879" href="https://ganjoor.net/moulavi/shams/tarjeeat/sh25">بیست و پنجم</a></h2>
<p>شب مست یار بودم و در های های او</p><p>حیران آن جمال خوش و شیوهای او</p><p>گه دست می‌زدم که زهی وقت روزگار</p><p>گه مست می‌فتادم بر خاک پای او</p><p>هفت آسمان ز عشق معلق زنان او</p><p>فربه شده ز جام خوش جانفزای او</p><p>در هوشها فتاده نهایات بیهشی</p><p>در گوشها فتاده صریر صلای او</p><p>هر بره گوش شیر گرفته ز عدل او</p><p>هر ذره گشاده دهان در ثنای او</p><p>هرجا وفاست حاصل، و هرجا که بوالوفاست</p><p>بگداخته زخجلت و شرم وفای او</p><p>چشمت ضعیف می‌شود از فرص آفتاب</p><p>صد همچو آفتاب ضعیف از لقای او</p><p>چندان بود ضعیف که یک روز چشم را</p><p>سرمه کشد به لطف و کرم توتیای او</p><p>آن نقدهای قلب که بنهادهٔ به پیش</p><p>چون ژیوه می‌طپند پی کیمیای او</p><p>هر سوت می‌کشند خیالات آن و این</p><p>والله کشنده نیست به جز اقتضای او</p><p>هریک چو کشتییم که برهم همی زنیم</p><p>بحر کرم وی آمد و ما آشنای او</p><p>جانم دهی ولی نکشی، ور کشی بگو</p><p>من بارها گزارده‌ام خونبهای او</p><p>فرع عنایت تو بود کوشش مرید</p><p>فرع دعای تست حنین و دعای او</p><p>بر بوی آب تست ورا در سراب میل</p><p>بر بوی نقد تست سوی قلب رای او</p><p>چون تاج عشق بر سر تست ای مرید صدق</p><p>سرمست می‌خرام به زیر لوای او</p><p>ترجیع هم بگویم زیرا که یار خواست</p><p>هر کژ که من بگویم، گردد ز یار راست</p><p>امسال سال عشرت و ولت در استوا</p><p>ای شاد آنکسی که بود طالعش چو ما</p><p>دف می‌خرید زهره و برهم همی نهاد</p><p>می‌ساخت چنگ را سر و پهلو و گردنا</p><p>در طبع می‌نهاد هزاران خروش جوش</p><p>در نای نی نهاد ز انفاس خود نوا</p><p>بنیاد عشرتی که جهان آن ندیده است</p><p>خورشید را چه کار به جز گرمی و ضیا؟!</p><p>امسال سال تست، اگر زهره طالعی</p><p>زهره جنی ببست ازین مژده دست و پا</p><p>خوان ابد، نهاد خدا و اساس نو</p><p>من سال و ماه گفتم، از غیرت خدا</p><p>ای شاه، کژنهادهٔ از مستی آن کلاه</p><p>چندان گرو شود به خرابات ما قبا؟</p><p>جانها فنا شوند ز جام خدای خویش</p><p>ز اندیشه باز رسته و از جنگ و ماجرا</p><p>گوید که: « چون بدیت دران غربت دراز »</p><p>گویند : « آنچنان که بود درد بی‌دوا</p><p>چون ماهیان طپان شده بر ریگهای گرم</p><p>مهجور از لقای تو ای ماه کبریا</p><p>در بحر زاده‌ایم و به خشکی فتاده‌ایم »</p><p>ای زادهٔ وفاش تو چونی درین جفا؟</p><p>منت خدای راست که بازآمدی به بحر</p><p>چون صوفیان ببند لب از ذکر مامضی</p><p>زیرا که ذکر وحشت هم وحشتیست نو</p><p>گفتن ز بعد صلح: « چنین گفتهٔ مرا »</p><p>در بزم اولیا نه شکوفه نه عربده‌ست</p><p>در خرمن خدای، نه رخصست و نی غلا</p><p>آنجا سعادتیست که آن را قیاس نیست</p><p>هر لحظه نو به نو متراقیست اجتبا</p><p>ترجیع سیومست، اگر حق نخواستی</p><p>جان را به نظم کردن پروا کجاستی</p><p>در روضهٔ ریاحین می‌گرد چپ و راست</p><p>گل دسته بستن تو ندانم پی کراست</p><p>گل دسته در هوای عفن پایدار نیست</p><p>آن را کشیدن این سو، هم حیف و هم خطاست</p><p>زنجیر بسکلد، بسوی اصل خود رود</p><p>زیرا که پروریدهٔ آن معتدل هواست</p><p>اینجا قباش ماند، یعنی عبارتی</p><p>اما قبای یوسف، دلرا چو توتیاست</p><p>هین جهد کن تو نیز، که بیرون کنی قبا</p><p>در بحر، بی‌قبا شدنت شرط آشناست</p><p>ای مرد یک قبا، تو قبا بر قبا مپوش</p><p>گر بحریی، تجمل و پوشش ترا عراست</p><p>الفقر فخر گفت رسول خدای ازین</p><p>سباح فحل و شاه سباحات مصطفاست</p><p>کشتی که داشت، هم ز برای عوام داشت</p><p>بهر پیادهٔ چو پیاده شوی، سخاست</p><p>اما دغل بسیست، تو کشتی شناس باش</p><p>زیرا که کار دنیا سحرست و سیمیاست</p><p>دنیا چو کهرباست و همه که رباید او</p><p>گندم که مغز دارد، فارغ ز کهرباست</p><p>هرکو سفر به بحر کند در سفینه‌اش</p><p>او ساکن و رونده و همراه انبیاست</p><p>در نان بسی برفتی، در آب هم برو</p><p>از بعد سیر آب یقین مفرشت سماست</p><p>زین‌سان طبق طبق، متعالی همی شوی</p><p>اما علای مرتبه جز صورت علاست</p><p>این ره چنین دراز به یکدم میسرست</p><p>این روضه دور نیست، چو رهبر ترا رضاست</p><p>آری، دراز و کوته در عالم تنست</p><p>اما بر خدا، نه صباحست و نی مساست</p><p>گر در جفا رود ره وگر در وفا رود</p><p>جان توست، جان تو از تو کجا رود؟!</p>
</body></html>