<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر سوم - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8242" href="https://ganjoor.net/moulavi/masnavi/daftar3/sh63">بخش ۶۳ - در جامهٔ خواب افتادن استاد و نالیدن او  از وهم رنجوری</a></h2>
<p>جامه خواب آورد و گسترد آن عجوز</p><p>گفت امکان نه و باطن پر ز سوز</p><p>گر بگویم متهم دارد مرا</p><p>ور نگویم جد شود این ماجرا</p><p>فال بد رنجور گرداند همی</p><p>آدمی را که نبودستش غمی</p><p>قول پیغامبر قبوله یفرض</p><p>ان تمارضتم لدینا تمرضوا</p><p>گر بگویم او خیالی بر زند</p><p>فعل دارد زن که خلوت می‌کند</p><p>مر مرا از خانه بیرون می‌کند</p><p>بهر فسقی فعل و افسون می‌کند</p><p>جامه خوابش کرد و استاد اوفتاد</p><p>آه آه و ناله از وی می‌بزاد</p><p>کودکان آنجا نشستند و نهان</p><p>درس می‌خواندند با صد اندهان</p><p>کین همه کردیم و ما زندانییم</p><p>بد بنایی بود ما بد بانییم</p><h2><a id="poem-8243" href="https://ganjoor.net/moulavi/masnavi/daftar3/sh64">بخش ۶۴ - دوم بار وهم افکندن کودکان استاد را کی او را از قرآن خواندن ما درد سر افزاید</a></h2>
<p>گفت آن زیرک که ای قوم پسند</p><p>درس خوانید و کنید آوا بلند</p><p>چون همی‌خواندند گفت ای کودکان</p><p>بانگ ما استاد را دارد زیان</p><p>درد سر افزاید استا را ز بانگ</p><p>ارزد این کو درد یابد بهر دانگ</p><p>گفت استا راست می‌گوید روید</p><p>درد سر افزون شدم بیرون شوید</p><h2><a id="poem-8244" href="https://ganjoor.net/moulavi/masnavi/daftar3/sh65">بخش ۶۵ - خلاص یافتن کودکان از مکتب بدین مکر</a></h2>
<p>سجده کردند و بگفتند ای کریم</p><p>دور بادا از تو رنجوری و بیم</p><p>پس برون جستند سوی خانه‌ها</p><p>همچو مرغان در هوای دانه‌ها</p><p>مادرانشان خشمگین گشتند و گفت</p><p>روز کتاب و شما با لهو جفت</p><p>عذر آوردند کای مادر تو بیست</p><p>این گناه از ما و از تقصیر نیست</p><p>از قضای آسمان استاد ما</p><p>گشت رنجور و سقیم و مبتلا</p><p>مادران گفتند مکرست و دروغ</p><p>صد دروغ آرید بهر طمع دوغ</p><p>ما صباح آییم پیش اوستا</p><p>تا ببینیم اصل این مکر شما</p><p>کودکان گفتند بسم الله روید</p><p>بر دروغ و صدق ما واقف شوید</p><h2><a id="poem-8245" href="https://ganjoor.net/moulavi/masnavi/daftar3/sh66">بخش ۶۶ - رفتن مادران کودکان به عیادت اوستاد</a></h2>
<p>بامدادان آمدند آن مادران</p><p>خفته استا همچو بیمار گران</p><p>هم عرق کرده ز بسیاری لحاف</p><p>سر ببسته رو کشیده در سجاف</p><p>آه آهی می‌کند آهسته او</p><p>جملگان گشتند هم لا حول‌گو</p><p>خیر باشد اوستاد این درد سر</p><p>جان تو ما را نبودست زین خبر</p><p>گفت من هم بی‌خبر بودم ازین</p><p>آگهم مادر غران کردند هین</p><p>من بدم غافل بشغل قال و قیل</p><p>بود در باطن چنین رنجی ثقیل</p><p>چون بجد مشغول باشد آدمی</p><p>او ز دید رنج خود باشد عمی</p><p>از زنان مصر یوسف شد سمر</p><p>که ز مشغولی بشد زیشان خبر</p><p>پاره پاره کرده ساعدهای خویش</p><p>روح واله که نه پس بیند نه پیش</p><p>ای بسا مرد شجاع اندر حراب</p><p>که ببرد دست یا پایش ضراب</p><p>او همان دست آورد در گیر و دار</p><p>بر گمان آنک هست او بر قرار</p><p>خود ببیند دست رفته در ضرر</p><p>خون ازو بسیار رفته بی‌خبر</p><h2><a id="poem-8246" href="https://ganjoor.net/moulavi/masnavi/daftar3/sh67">بخش ۶۷ - در بیان آنک تن روح را چون لباسی است و این دست آستین دست روحست واین پای  موزهٔ پای روحست</a></h2>
<p>تا بدانی که تن آمد چون لباس</p><p>رو بجو لابس لباسی را ملیس</p><p>روح را توحید الله خوشترست</p><p>غیر ظاهر دست و پای دیگرست</p><p>دست و پا در خواب بینی و ایتلاف</p><p>آن حقیقت دان مدانش از گزاف</p><p>آن توی که بی بدن داری بدن</p><p>پس مترس از جسم و جان بیرون شدن</p><h2><a id="poem-8247" href="https://ganjoor.net/moulavi/masnavi/daftar3/sh68">بخش ۶۸ - حکایت آن درویش کی در کوه خلوت کرده بود و بیان حلاوت انقطاع و خلوت و داخل شدن درین منقبت کی أَنا جَلیسُ مَنْ ذَکَرَني وَ أَنیسُ مَنِ اسْتَأنَسَ بي گر با همه‌ای چو بی منی بی همه‌ای ور بی همه‌ای چو با منی با همه‌ای</a></h2>
<p>بود درویشی بکهساری مقیم</p><p>خلوت او را بود هم خواب و ندیم</p><p>چون ز خالق می‌رسید او را شمول</p><p>بود از انفاس مرد و زن ملول</p><p>همچنانک سهل شد ما را حضر</p><p>سهل شد هم قوم دیگر را سفر</p><p>آنچنانک عاشقی بر سروری</p><p>عاشقست آن خواجه بر آهنگری</p><p>هر کسی را بهر کاری ساختند</p><p>میل آن را در دلش انداختند</p><p>دست و پا بی میل جنبان کی شود</p><p>خار وخس بی آب و بادی کی رود</p><p>گر ببینی میل خود سوی سما</p><p>پر دولت بر گشا همچون هما</p><p>ور ببینی میل خود سوی زمین</p><p>نوحه می‌کن هیچ منشین از حنین</p><p>عاقلان خود نوحه‌ها پیشین کنند</p><p>جاهلان آخر بسر بر می‌زنند</p><p>ز ابتدای کار آخر را ببین</p><p>تا نباشی تو پشیمان یوم دین</p><h2><a id="poem-8248" href="https://ganjoor.net/moulavi/masnavi/daftar3/sh69">بخش ۶۹ - دیدن زرگر عاقبت کار را و سخن بر وفق عاقبت گفتن با مستعیر ترازو</a></h2>
<p>آن یکی آمد به پیش زرگری</p><p>که ترازو ده که بر سنجم زری</p><p>گفت خواجه رو مرا غربال نیست</p><p>گفت میزان ده برین تسخر مه‌ایست</p><p>گفت جاروبی ندارم در دکان</p><p>گفت بس بس این مضاحک را بمان</p><p>من ترازویی که می‌خواهم بده</p><p>خویشتن را کر مکن هر سو مجه</p><p>گفت بشنیدم سخن کر نیستم</p><p>تا نپنداری که بی معنیستم</p><p>این شنیدم لیک پیری مرتعش</p><p>دست لرزان جسم تو نامنتعش</p><p>وان زر تو هم قراضهٔ خرد مرد</p><p>دست لرزد پس بریزد زر خرد</p><p>پس بگویی خواجه جاروبی بیار</p><p>تا بجویم زر خود را در غبار</p><p>چون بروبی خاک را جمع آوری</p><p>گوییم غلبیر خواهم ای جری</p><p>من ز اول دیدم آخر را تمام</p><p>جای دیگر رو ازینجا والسلام</p><h2><a id="poem-8249" href="https://ganjoor.net/moulavi/masnavi/daftar3/sh70">بخش ۷۰ - بقیهٔ قصهٔ آن زاهد کوهی کی نذر کرده بود کی میوهٔ کوهی از درخت باز نکنم و درخت نفشانم و کسی را نگویم صریح و کنایت کی بیفشان آن خورم کی باد افکنده باشد  از درخت</a></h2>
<p>اندر آن که بود اشجار و ثمار</p><p>بس مرودی کوهی آنجا بی‌شمار</p><p>گفت آن درویش یا رب با تو من</p><p>عهد کردم زین نچینم در زمن</p><p>جز از آن میوه که باد انداختش</p><p>من نچینم از درخت منتعش</p><p>مدتی بر نذر خود بودش وفا</p><p>تا در آمد امتحانات قضا</p><p>زین سبب فرمود استثنا کنید</p><p>گر خدا خواهد به پیمان بر زنید</p><p>هر زمان دل را دگر میلی دهم</p><p>هرنفس بر دل دگر داغی نهم</p><p>کل اصباح لنا شان جدید</p><p>کل شیء عن مرادی لا یحید</p><p>در حدیث آمد که دل همچون پریست</p><p>در بیابانی اسیر صرصریست</p><p>باد پر را هر طرف راند گزاف</p><p>گه چپ و گه راست با صد اختلاف</p><p>در حدیث دیگر این دل دان چنان</p><p>کآب جوشان ز آتش اندر قازغان</p><p>هر زمان دل را دگر رایی بود</p><p>آن نه از وی لیک از جایی بود</p><p>پس چرا آمن شوی بر رای دل</p><p>عهد بندی تا شوی آخر خجل</p><p>این هم از تاثیر حکمست و قدر</p><p>چاه می‌بیینی و نتوانی حذر</p><p>نیست خود از مرغ پران این عجب</p><p>که نبیند دام و افتد در عطب</p><p>این عجب که دام بیند هم وتد</p><p>گر بخواهد ور نخواهد می‌فتد</p><p>چشم باز و گوش باز و دام پیش</p><p>سوی دامی می‌پرد با پر خویش</p><h2><a id="poem-8250" href="https://ganjoor.net/moulavi/masnavi/daftar3/sh71">بخش ۷۱ - تشبیه بند و دام قضا به صورت  پنهان به اثر پیدا</a></h2>
<p>بینی اندر دلق مهتر زاده‌ای</p><p>سر برهنه در بلا افتاده‌ای</p><p>در هوای نابکاری سوخته</p><p>اقمشه و املاک خود بفروخته</p><p>خان و مان رفته شده بدنام و خوار</p><p>کام دشمن می‌رود ادبیروار</p><p>زاهدی بیند بگوید ای کیا</p><p>همتی می‌دار از بهر خدا</p><p>کاندرین ادبار زشت افتاده‌ام</p><p>مال و زر و نعمت از کف داده‌ام</p><p>همتی تا بوک من زین وا رهم</p><p>زین گل تیره بود که بر جهم</p><p>این دعا می‌خواهد او از عام و خاص</p><p>کالخلاص و الخلاص و الخلاص</p><p>دست باز و پای باز و بند نی</p><p>نه موکل بر سرش نه آهنی</p><p>از کدامین بند می‌جویی خلاص</p><p>وز کدامین حبس می‌جویی مناص</p><p>بند تقدیر و قضای مختفی</p><p>کی نبیند آن به جز جان صفی</p><p>گرچه پیدا نیست آن در مکمنست</p><p>بتر از زندان و بند آهنست</p><p>زانک آهنگر مر آن را بشکند</p><p>حفره گر هم خشت زندان بر کند</p><p>ای عجب این بند پنهان گران</p><p>عاجز از تکسیر آن آهنگران</p><p>دیدن آن بند احمد را رسد</p><p>بر گلوی بسته حبل من مسد</p><p>دید بر پشت عیال بولهب</p><p>تنگ هیزم گفت حمالهٔ حطب</p><p>حبل و هیزم را جز او چشمی ندید</p><p>که پدید آید برو هر ناپدید</p><p>باقیانش جمله تاویلی کنند</p><p>کین ز بیهوشیست و ایشان هوشمند</p><p>لیک از تاثیر آن پشتش دوتو</p><p>گشته و نالان شده او پیش تو</p><p>که دعایی همتی تا وا رهم</p><p>تا ازین بند نهان بیرون جهم</p><p>آنک بیند این علامتها پدید</p><p>چون نداند او شقی را از سعید</p><p>داند و پوشد بامر ذوالجلال</p><p>که نباشد کشف راز حق حلال</p><p>این سخن پایان ندارد آن فقیر</p><p>از مجاعت شد زبون و تن اسیر</p><h2><a id="poem-8251" href="https://ganjoor.net/moulavi/masnavi/daftar3/sh72">بخش ۷۲ - مضطرب شدن فقیر نذر کرده بکندن امرود از درخت و گوشمال حق رسیدن بی مهلت</a></h2>
<p>پنج روز آن باد امرودی نریخت</p><p>ز آتش جوعش صبوری می‌گریخت</p><p>بر سر شاخی مرودی چند دید</p><p>باز صبری کرد و خود را وا کشید</p><p>باد آمد شاخ را سر زیر کرد</p><p>طبع را بر خوردن آن چیر کرد</p><p>جوع و ضعف و قوت جذب و قضا</p><p>کرد زاهد را ز نذرش بی‌وفا</p><p>چونک از امرودبن میوه سکست</p><p>گشت اندر نذر و عهد خویش سست</p><p>هم در آن دم گوشمال حق رسید</p><p>چشم او بگشاد و گوش او کشید</p><h2><a id="poem-8252" href="https://ganjoor.net/moulavi/masnavi/daftar3/sh73">بخش ۷۳ - متهم کردن آن شیخ را با دزدان وبریدن دستش را</a></h2>
<p>بیست از دزدان بدند آنجا و بیش</p><p>بخش می‌کردند مسروقات خویش</p><p>شحنه را غماز آگه کرده بود</p><p>مردم شحنه بر افتادند زود</p><p>هم بدان‌جا پای چپ و دست راست</p><p>جمله را ببرید و غوغایی بخاست</p><p>دست زاهد هم بریده شد غلط</p><p>پاش را می‌خواست هم کردن سقط</p><p>در زمان آمد سواری بس گزین</p><p>بانگ بر زد بر عوان کای سگ ببین</p><p>این فلان شیخست از ابدال خدا</p><p>دست او را تو چرا کردی جدا</p><p>آن عوان بدرید جامه تیز رفت</p><p>پیش شحنه داد آگاهیش تفت</p><p>شحنه آمد پا برهنه عذرخواه</p><p>که ندانستم خدا بر من گواه</p><p>هین بحل کن مر مرا زین کار زشت</p><p>ای کریم و سرور اهل بهشت</p><p>گفت می‌دانم سبب این نیش را</p><p>می‌شناسم من گناه خویش را</p><p>من شکستم حرمت ایمان او</p><p>پس یمینم برد دادستان او</p><p>من شکستم عهد و دانستم بدست</p><p>تا رسید آن شومی جرات بدست</p><p>دست ما و پای ما و مغز و پوست</p><p>باد ای والی فدای حکم دوست</p><p>قسم من بود این ترا کردم حلال</p><p>تو ندانستی ترا نبود وبال</p><p>و آنک او دانست او فرمان‌رواست</p><p>با خدا سامان پیچیدن کجاست</p><p>ای بسا مرغی پریده دانه‌جو</p><p>که بریده حلق او هم حلق او</p><p>ای بسا مرغی ز معده وز مغص</p><p>بر کنار بام محبوس قفس</p><p>ای بسا ماهی در آب دوردست</p><p>گشته از حرص گلو ماخوذ شست</p><p>ای بسا مستور در پرده بده</p><p>شومی فرج و گلو رسوا شده</p><p>ای بسا قاضی حبر نیک‌خو</p><p>از گلو و رشوتی او زردرو</p><p>بلک در هاروت و ماروت آن شراب</p><p>از عروج چرخشان شد سد باب</p><p>با یزید از بهر این کرد احتراز</p><p>دید در خود کاهلی اندر نماز</p><p>از سبب اندیشه کرد آن ذو لباب</p><p>دید علت خوردن بسیار از آب</p><p>گفت تا سالی نخواهم خورد آب</p><p>آنچنان کرد و خدایش داد تاب</p><p>این کمینه جهد او بد بهر دین</p><p>گشت او سلطان و قطب العارفین</p><p>چون بریده شد برای حلق دست</p><p>مرد زاهد را در شکوی ببست</p><p>شیخ اقطع گشت نامش پیش خلق</p><p>کرد معروفش بدین آفات حلق</p><h2><a id="poem-8253" href="https://ganjoor.net/moulavi/masnavi/daftar3/sh74">بخش ۷۴ - کرامات شیخ اقطع و زنبیل بافتن او بدو دست</a></h2>
<p>در عریش او را یکی زایر بیافت</p><p>کو بهر دو دست می زنبیل بافت</p><p>گفت او را ای عدو جان خویش</p><p>در عریشم آمده سر کرده پیش</p><p>این چراکردی شتاب اندر سباق</p><p>گفت از افراط مهر و اشتیاق</p><p>پس تبسم کرد و گفت اکنون بیا</p><p>لیک مخفی دار این را ای کیا</p><p>تا نمیرم من مگو این با کسی</p><p>نه قرینی نه حبیبی نه خسی</p><p>بعد از آن قومی دگر از روزنش</p><p>مطلع گشتند بر بافیدنش</p><p>گفت حکمت را تو دانی کردگار</p><p>من کنم پنهان تو کردی آشکار</p><p>آمد الهامش که یکچندی بدند</p><p>که درین غم بر تو منکر می‌شدند</p><p>که مگر سالوس بود او در طریق</p><p>که خدا رسواش کرد اندر فریق</p><p>من نخواهم کان رمه کافر شوند</p><p>در ضلالت در گمان بد روند</p><p>این کرامت را بکردیم آشکار</p><p>که دهیمت دست اندر وقت کار</p><p>تا که آن بیچارگان بد گمان</p><p>رد نگردند از جناب آسمان</p><p>من ترا بی این کرامتها ز پیش</p><p>خود تسلی دادمی از ذات خویش</p><p>این کرامت بهر ایشان دادمت</p><p>وین چراغ از بهر آن بنهادمت</p><p>تو از آن بگذشته‌ای کز مرگ تن</p><p>ترسی وز تفریق اجزای بدن</p><p>وهم تفریق سر و پا از تو رفت</p><p>دفع وهم اسپر رسیدت نیک زفت</p><h2><a id="poem-8254" href="https://ganjoor.net/moulavi/masnavi/daftar3/sh75">بخش ۷۵ - سبب جرات ساحران فرعون بر قطع دست و پا</a></h2>
<p>ساحران را نه که فرعون لعین</p><p>کرد تهدید سیاست بر زمین</p><p>که ببرم دست و پاتان از خلاف</p><p>پس در آویزم ندارمتان معاف</p><p>او همی‌پنداشت کایشان در همان</p><p>وهم و تخویفند و وسواس و گمان</p><p>که بودشان لرزه و تخویف و ترس</p><p>از توهمها و تهدیدات نفس</p><p>او نمی‌داست کایشان رسته‌اند</p><p>بر دریچهٔ نور دل بنشسته‌اند</p><p>این جهان خوابست اندر ظن مه‌ایست</p><p>گر رود درخواب دستی باک نیست</p><p>گر بخواب اندر سرت ببرید گاز</p><p>هم سرت بر جاست و هم عمرت دراز</p><p>گر ببینی خواب در خود را دو نیم</p><p>تن‌درستی چون بخیزی نی سقیم</p><p>حاصل اندر خواب نقصان بدن</p><p>نیست باک و نه دوصد پاره شدن</p><p>این جهان را که بصورت قایمست</p><p>گفت پیغامبر که حلم نایمست</p><p>از ره تقلید تو کردی قبول</p><p>سالکان این دیده پیدا بی رسول</p><p>روز در خوابی مگو کین خواب نیست</p><p>سایه فرعست اصل جز مهتاب نیست</p><p>خواب و بیداریت آن دان ای عضد</p><p>که ببیند خفته کو در خواب شد</p><p>او گمان برده که این دم خفته‌ام</p><p>بی‌خبر زان کوست درخواب دوم</p><p>هاون گردون اگر صد بارشان</p><p>خرد کوبد اندرین گلزارشان</p><p>اصل این ترکیب را چون دیده‌اند</p><p>از فروع وهم کم ترسیده‌اند</p><p>سایهٔ خود را ز خود دانسته‌اند</p><p>چابک و چست و گش و بر جسته‌اند</p><p>کوزه‌گر گر کوزه‌ای را بشکند</p><p>چون بخواهد باز خود قایم کند</p><p>کور را هر گام باشد ترس چاه</p><p>با هزاران ترس می‌آید براه</p><p>مرد بینا دید عرض راه را</p><p>پس بداند او مغاک و چاه را</p><p>پا و زانواش نلرزد هر دمی</p><p>رو ترش کی دارد او از هر غمی</p><p>خیز فرعونا که ما آن نیستیم</p><p>که بهر بانگی و غولی بیستیم</p><p>خرقهٔ ما را بدر دوزنده هست</p><p>ورنه ما را خود برهنه‌تر به است</p><p>بی لباس این خوب را اندر کنار</p><p>خوش در آریم ای عدو نابکار</p><p>خوشتر از تجرید از تن وز مزاج</p><p>نیست ای فرعون بی الهام گیج</p><h2><a id="poem-8255" href="https://ganjoor.net/moulavi/masnavi/daftar3/sh76">بخش ۷۶ - حکایت استر پیش شتر کی من بسیار در رو می‌افتم و تو نمی‌افتی الا به نادر</a></h2>
<p>گفت استر با شتر کای خوش رفیق</p><p>در فراز و شیب و در راه دقیق</p><p>تو نه آیی در سر و خوش می‌روی</p><p>من همی‌آیم بسر در چون غوی</p><p>من همی‌افتم برو در هر دمی</p><p>خواه در خشکی و خواه اندر نمی</p><p>این سبب را باز گو با من که چیست</p><p>تا بدانم من که چون باید بزیست</p><p>گفت چشم من ز تو روشن‌ترست</p><p>بعد از آن هم از بلندی ناظرست</p><p>چون برآیم بر سرکوه بلند</p><p>آخر عقبه ببینم هوشمند</p><p>پس همه پستی و بالایی راه</p><p>دیده‌ام را وا نماید هم اله</p><p>هر قدم من از سر بینش نهم</p><p>از عثار و اوفتادن وا رهم</p><p>تو ببینی پیش خود یک دو سه گام</p><p>دانه بینی و نبینی رنج دام</p><p>یستوی الاعمی لدیکم و البصیر</p><p>فی المقام و النزول و المسیر</p><p>چون جنین را در شکم حق جان دهد</p><p>جذب اجزا در مزاج او نهد</p><p>از خورش او جذب اجزا می‌کند</p><p>تار و پود جسم خود را می‌تند</p><p>تا چهل سالش بجذب جزوها</p><p>حق حریصش کرده باشد در نما</p><p>جذب اجزا روح را تعلیم کرد</p><p>چون نداند جذب اجزا شاه فرد</p><p>جامع این ذره‌ها خورشید بود</p><p>بی غذا اجزات را داند ربود</p><p>آن زمانی که در آیی تو ز خواب</p><p>هوش و حس رفته را خواند شتاب</p><p>تا بدانی کان ازو غایب نشد</p><p>باز آید چون بفرماید که عد</p><h2><a id="poem-8256" href="https://ganjoor.net/moulavi/masnavi/daftar3/sh77">بخش ۷۷ - اجتماع اجزای خر عزیر علیه السلام بعد از پوسیدن باذن الله و درهم مرکب شدن پیش چشم عزیر علیه السلام</a></h2>
<p>هین عزیرا در نگر اندر خرت</p><p>که بپوسیدست و ریزیده برت</p><p>پیش تو گرد آوریم اجزاش را</p><p>آن سر و دم و دو گوش و پاش را</p><p>دست نه و جزو برهم می‌نهد</p><p>پاره‌ها را اجتماعی می‌دهد</p><p>در نگر در صنعت پاره‌زنی</p><p>کو همی‌دوزد کهن بی سوزنی</p><p>ریسمان و سوزنی نه وقت خرز</p><p>آنچنان دوزد که پیدا نیست درز</p><p>چشم بگشا حشر را پیدا ببین</p><p>تا نماند شبهه‌ات در یوم دین</p><p>تا ببینی جامعی‌ام را تمام</p><p>تا نلرزی وقت مردن ز اهتمام</p><p>همچنانک وقت خفتن آمنی</p><p>از فوات جمله حسهای تنی</p><p>بر حواس خود نلرزی وقت خواب</p><p>گرچه می‌گردد پریشان و خراب</p><h2><a id="poem-8257" href="https://ganjoor.net/moulavi/masnavi/daftar3/sh78">بخش ۷۸ - جزع ناکردن شیخی بر مرگ فرزندان خود</a></h2>
<p>بود شیخی رهنمایی پیش ازین</p><p>آسمانی شمع بر روی زمین</p><p>چون پیمبر درمیان امتان</p><p>در گشای روضهٔ دار الجنان</p><p>گفت پیغامبر که شیخ رفته پیش</p><p>چون نبی باشد میان قوم خویش</p><p>یک صباحی گفتش اهل بیت او</p><p>سخت‌دل چونی بگو ای نیک‌خو</p><p>ما ز مرگ و هجر فرزندان تو</p><p>نوحه می‌داریم با پشت دوتو</p><p>تو نمی‌گریی نمی‌زاری چرا</p><p>یا که رحمت نیست در دل ای کیا</p><p>چون ترا رحمی نباشد در درون</p><p>پس چه اومیدست‌مان از تو کنون</p><p>ما باومید تویم ای پیش‌وا</p><p>که بنگذاری تو ما را در فنا</p><p>چون بیارایند روز حشر تخت</p><p>خود شفیع ما توی آن روز سخت</p><p>در چنان روز و شب بی‌زینهار</p><p>ما به اکرام تویم اومیدوار</p><p>دست ما و دامن تست آن زمان</p><p>که نماند هیچ مجرم را امان</p><p>گفت پیغامبر که روز رستخیز</p><p>کی گذارم مجرمان را اشک‌ریز</p><p>من شفیع عاصیان باشم بجان</p><p>تا رهانمشان ز اشکنجهٔ گران</p><p>عاصیان واهل کبایر را بجهد</p><p>وا رهانم از عتاب نقض عهد</p><p>صالحان امتم خود فارغ‌اند</p><p>از شفاعتهای من روز گزند</p><p>بلک ایشان را شفاعتها بود</p><p>گفتشان چون حکم نافذ می‌رود</p><p>هیچ وازر وزر غیری بر نداشت</p><p>من نیم وازر خدایم بر فراشت</p><p>آنک بی وزرست شیخست ای جوان</p><p>در قبول حق چو اندر کف کمان</p><p>شیخ کی بود پیر یعنی مو سپید</p><p>معنی این مو بدان ای کژ امید</p><p>هست آن موی سیه هستی او</p><p>تا ز هستی‌اش نماند تای مو</p><p>چونک هستی‌اش نماند پیر اوست</p><p>گر سیه‌مو باشد او یا خود دوموست</p><p>هست آن موی سیه وصف بشر</p><p>نیست آن مو موی ریش و موی سر</p><p>عیسی اندر مهد بر دارد نفیر</p><p>که جوان ناگشته ما شیخیم و پیر</p><p>گر رهید از بعض اوصاف بشر</p><p>شیخ نبود کهل باشد ای پسر</p><p>چون یکی موی سیه کان وصف ماست</p><p>نیست بر وی شیخ و مقبول خداست</p><p>چون بود مویش سپید ار با خودست</p><p>او نه پیرست و نه خاص ایزدست</p><p>ور سر مویی ز وصفش باقیست</p><p>او نه از عرش است او آفاقیست</p><h2><a id="poem-8258" href="https://ganjoor.net/moulavi/masnavi/daftar3/sh79">بخش ۷۹ - عذر گفتن شیخ بهر ناگریستن بر فرزندان</a></h2>
<p>شیخ گفت او را مپندار ای رفیق</p><p>که ندارم رحم و مهر و دل شفیق</p><p>بر همه کفار ما را رحمتست</p><p>گرچه جان جمله کافر نعمتست</p><p>بر سگانم رحمت و بخشایش است</p><p>که چرا از سنگهاشان مالش است</p><p>آن سگی که می‌گزد گویم دعا</p><p>که ازین خو وا رهانش ای خدا</p><p>این سگان را هم در آن اندیشه دار</p><p>که نباشند از خلایق سنگسار</p><p>زان بیاورد اولیا را بر زمین</p><p>تا کندشان رحمة للعالمین</p><p>خلق را خواند سوی درگاه خاص</p><p>حق را خواند که وافر کن خلاص</p><p>جهد بنماید ازین سو بهر پند</p><p>چون نشد گوید خدایا در مبند</p><p>رحمت جزوی بود مر عام را</p><p>رحمت کلی بود همام را</p><p>رحمت جزوش قرین گشته بکل</p><p>رحمت دریا بود هادی سبل</p><p>رحمت جزوی بکل پیوسته شو</p><p>رحمت کل را تو هادی بین و رو</p><p>تا که جزوست او نداند راه بحر</p><p>هر غدیری را کند ز اشباه بحر</p><p>چون نداند راه یم کی ره برد</p><p>سوی دریا خلق را چون آورد</p><p>متصل گردد به بحر آنگاه او</p><p>ره برد تا بحر همچون سیل و جو</p><p>ور کند دعوت به تقلیدی بود</p><p>نه از عیان و وحی تاییدی بود</p><p>گفت پس چون رحم داری بر همه</p><p>همچو چوپانی به گرد این رمه</p><p>چون نداری نوحه بر فرزند خویش</p><p>چونک فصاد اجلشان زد بنیش</p><p>چون گواه رحم اشک دیده‌هاست</p><p>دیدهٔ تو بی نم و گریه چراست</p><p>رو به زن کرد و بگفتش ای عجوز</p><p>خود نباشد فصل دی همچون تموز</p><p>جمله گر مردند ایشان گر حی‌اند</p><p>غایب و پنهان ز چشم دل کی‌اند</p><p>من چو بینمشان معین پیش خویش</p><p>از چه رو رو را کنم همچون تو ریش</p><p>گرچه بیرون‌اند از دور زمان</p><p>با من‌اند و گرد من بازی‌کنان</p><p>گریه از هجران بود یا از فراق</p><p>با عزیزانم وصالست و عناق</p><p>خلق اندر خواب می‌بینندشان</p><p>من به بیداری همی‌بینم عیان</p><p>زین جهان خود را دمی پنهان کنم</p><p>برگ حس را از درخت افشان کنم</p><p>حس اسیر عقل باشد ای فلان</p><p>عقل اسیر روح باشد هم بدان</p><p>دست بستهٔ عقل را جان باز کرد</p><p>کارهای بسته را هم ساز کرد</p><p>حسها و اندیشه بر آب صفا</p><p>همچو خس بگرفته روی آب را</p><p>دست عقل آن خس به یکسو می‌برد</p><p>آب پیدا می‌شود پیش خرد</p><p>خس بس انبه بود بر جو چون حباب</p><p>خس چو یکسو رفت پیدا گشت آب</p><p>چونک دست عقل نگشاید خدا</p><p>خس فزاید از هوا بر آب ما</p><p>آب را هر دم کند پوشیده او</p><p>آن هوا خندان و گریان عقل تو</p><p>چونک تقوی بست دو دست هوا</p><p>حق گشاید هر دو دست عقل را</p><p>پس حواس چیره محکوم تو شد</p><p>چون خرد سالار و مخدوم تو شد</p><p>حس را بی‌خواب خواب اندر کند</p><p>تا که غیبیها ز جان سر بر زند</p><p>هم به بیداری ببینی خوابها</p><p>هم ز گردون برگشاید بابها</p><h2><a id="poem-8259" href="https://ganjoor.net/moulavi/masnavi/daftar3/sh80">بخش ۸۰ - قصهٔ خواندن شیخ ضریر مصحف را در رو و بینا شدن وقت قرائت</a></h2>
<p>دید در ایام آن شیخ فقیر</p><p>مصحفی در خانهٔ پیری ضریر</p><p>پیش او مهمان شد او وقت تموز</p><p>هر دو زاهد جمع گشته چند روز</p><p>گفت اینجا ای عجب مصحف چراست</p><p>چونک نابیناست این درویش راست</p><p>اندرین اندیشه تشویشش فزود</p><p>که جز او را نیست اینجا باش و بود</p><p>اوست تنها مصحفی آویخته</p><p>من نیم گستاخ یا آمیخته</p><p>تا بپرسم نه خمش صبری کنم</p><p>تا به صبری بر مرادی بر زنم</p><p>صبر کرد و بود چندی در حرج</p><p>کشف شد کالصبر مفتاح الفرج</p><h2><a id="poem-8260" href="https://ganjoor.net/moulavi/masnavi/daftar3/sh81">بخش ۸۱ - صبرکردن لقمان چون دید کی داود حلقه‌ها می‌ساخت از سوال کردن با این نیت کی صبر از سوال موجب فرج باشد</a></h2>
<p>رفت لقمان سوی داود صفا</p><p>دید کو می‌کرد ز آهن حلقه‌ها</p><p>جمله را با همدگر در می‌فکند</p><p>ز آهن پولاد آن شاه بلند</p><p>صنعت زراد او کم دیده بود</p><p>درعجب می‌ماند وسواسش فزود</p><p>کین چه شاید بود وا پرسم ازو</p><p>که چه می‌سازی ز حلقه تو بتو</p><p>باز با خود گفت صبر اولیترست</p><p>صبر تا مقصود زوتر رهبرست</p><p>چون نپرسی زودتر کشفت شود</p><p>مرغ صبر از جمله پران‌تر بود</p><p>ور بپرسی دیرتر حاصل شود</p><p>سهل از بی صبریت مشکل شود</p><p>چونک لقمان تن بزد هم در زمان</p><p>شد تمام از صنعت داود آن</p><p>پس زره سازید و در پوشید او</p><p>پیش لقمان کریم صبرخو</p><p>گفت این نیکو لباسست ای فتی</p><p>در مصاف و جنگ دفع زخم را</p><p>گفت لقمان صبر هم نیکو دمیست</p><p>که پناه و دافع هر جا غمیست</p><p>صبر را با حق قرین کرد ای فلان</p><p>آخر والعصر را آگه بخوان</p><p>صد هزاران کیمیا حق آفرید</p><p>کیمیایی همچو صبر آدم ندید</p><h2><a id="poem-8261" href="https://ganjoor.net/moulavi/masnavi/daftar3/sh82">بخش ۸۲ - بقیهٔ حکایت نابینا و مصحف</a></h2>
<p>مرد مهمان صبرکرد و ناگهان</p><p>کشف گشتش حال مشکل در زمان</p><p>نیم‌شب آواز قرآن را شنید</p><p>جست از خواب آن عجایب را بدید</p><p>که ز مصحف کور می‌خواندی درست</p><p>گشت بی‌صبر و ازو آن حال جست</p><p>گفت آیا ای عجب با چشم کور</p><p>چون همی‌خوانی همی‌بینی سطور</p><p>آنچ می‌خوانی بر آن افتاده‌ای</p><p>دست را بر حرف آن بنهاده‌ای</p><p>اصبعت در سیر پیدا می‌کند</p><p>که نظر بر حرف داری مستند</p><p>گفت ای گشته ز جهل تن جدا</p><p>این عجب می‌داری از صنع خدا</p><p>من ز حق در خواستم کای مستعان</p><p>بر قرائت من حریصم همچو جان</p><p>نیستم حافظ مرا نوری بده</p><p>در دو دیده وقت خواندن بی‌گره</p><p>باز ده دو دیده‌ام را آن زمان</p><p>که بگیرم مصحف و خوانم عیان</p><p>آمد از حضرت ندا کای مرد کار</p><p>ای بهر رنجی به ما اومیدوار</p><p>حسن ظنست و امیدی خوش ترا</p><p>که ترا گوید بهر دم برتر آ</p><p>هر زمان که قصد خواندن باشدت</p><p>یا ز مصحفها قرائت بایدت</p><p>من در آن دم وا دهم چشم ترا</p><p>تا فرو خوانی معظم جوهرا</p><p>همچنان کرد و هر آنگاهی که من</p><p>وا گشایم مصحف اندر خواندن</p><p>آن خبیری که نشد غافل ز کار</p><p>آن گرامی پادشاه و کردگار</p><p>باز بخشد بینشم آن شاه فرد</p><p>در زمان همچون چراغ شب‌نورد</p><p>زین سبب نبود ولی را اعتراض</p><p>هرچه بستاند فرستد اعتیاض</p><p>گر بسوزد باغت انگورت دهد</p><p>در میان ماتمی سورت دهد</p><p>آن شل بی‌دست را دستی دهد</p><p>کان غمها را دل مستی دهد</p><p>لا نسلم و اعتراض از ما برفت</p><p>چون عوض می‌آید از مفقود زفت</p><p>چونک بی آتش مرا گرمی رسد</p><p>راضیم گر آتشش ما را کشد</p><p>بی چراغی چون دهد او روشنی</p><p>گر چراغت شد چه افغان می‌کنی</p><h2><a id="poem-8262" href="https://ganjoor.net/moulavi/masnavi/daftar3/sh83">بخش ۸۳ - صفت بعضی اولیا کی راضی‌اند باحکام و لابه نکنند کی این حکم را بگردان</a></h2>
<p>بشنو اکنون قصهٔ آن ره‌روان</p><p>که ندارند اعتراضی در جهان</p><p>ز اولیا اهل دعا خود دیگرند</p><p>که همی‌دوزند و گاهی می‌درند</p><p>قوم دیگر می‌شناسم ز اولیا</p><p>که دهانشان بسته باشد از دعا</p><p>از رضا که هست رام آن کرام</p><p>جستن دفع قضاشان شد حرام</p><p>در قضا ذوقی همی‌بینند خاص</p><p>کفرشان آید طلب کردن خلاص</p><p>حسن ظنی بر دل ایشان گشود</p><p>که نپوشند از عمی جامهٔ کبود</p><h2><a id="poem-8263" href="https://ganjoor.net/moulavi/masnavi/daftar3/sh84">بخش ۸۴ - سؤال کردن بهلول آن درویش را</a></h2>
<p>گفت بهلول آن یکی درویش را</p><p>چونی ای درویش واقف کن مرا</p><p>گفت چون باشد کسی که جاودان</p><p>بر مراد او رود کار جهان</p><p>سیل و جوها بر مراد او روند</p><p>اختران زان سان که خواهد آن شوند</p><p>زندگی و مرگ سرهنگان او</p><p>بر مراد او روانه کو بکو</p><p>هر کجا خواهد فرستد تعزیت</p><p>هر کجا خواهد ببخشد تهنیت</p><p>سالکان راه هم بر گام او</p><p>ماندگان از راه هم در دام او</p><p>هیچ دندانی نخندد در جهان</p><p>بی رضا و امر آن فرمان‌روان</p><p>گفت ای شه راست گفتی همچنین</p><p>در فر و سیمای تو پیداست این</p><p>این و صد چندینی ای صادق ولیک</p><p>شرح کن این را بیان کن نیک نیک</p><p>آنچنانک فاضل و مرد فضول</p><p>چون به گوش او رسد آرد قبول</p><p>آنچنانش شرح کن اندر کلام</p><p>که از آن هم بهره یابد عقل عام</p><p>ناطق کامل چو خوان‌پاشی بود</p><p>خوانش بر هر گونهٔ آشی بود</p><p>که نماند هیچ مهمان بی نوا</p><p>هر کسی یابد غذای خود جدا</p><p>همچو قرآن که بمعنی هفت توست</p><p>خاص را و عام را مطعم دروست</p><p>گفت این باری یقین شد پیش عام</p><p>که جهان در امر یزدانست رام</p><p>هیچ برگی در نیفتد از درخت</p><p>بی قضا و حکم آن سلطان بخت</p><p>از دهان لقمه نشد سوی گلو</p><p>تا نگوید لقمه را حق که ادخلوا</p><p>میل و رغبت کان زمام آدمیست</p><p>جنبش آن رام امر آن غنیست</p><p>در زمینها و آسمانها ذره‌ای</p><p>پر نجنباند نگردد پره‌ای</p><p>جز به فرمان قدیم نافذش</p><p>شرح نتوان کرد و جلدی نیست خوش</p><p>کی شمرد برگ درختان را تمام</p><p>بی‌نهایت کی شود در نطق رام</p><p>این قدر بشنو که چون کلی کار</p><p>می‌نگردد جز بامر کردگار</p><p>چون قضای حق رضای بنده شد</p><p>حکم او را بندهٔ خواهنده شد</p><p>بی تکلف نه پی مزد و ثواب</p><p>بلک طبع او چنین شد مستطاب</p><p>زندگی خود نخواهد بهر خوذ</p><p>نه پی ذوقی حیات مستلذ</p><p>هرکجا امر قدم را مسلکیست</p><p>زندگی و مردگی پیشش یکیست</p><p>بهر یزدان می‌زید نه بهر گنج</p><p>بهر یزدان می‌مرد نه از خوف رنج</p><p>هست ایمانش برای خواست او</p><p>نه برای جنت و اشجار و جو</p><p>ترک کفرش هم برای حق بود</p><p>نه ز بیم آنک در آتش رود</p><p>این چنین آمد ز اصل آن خوی او</p><p>نه ریاضت نه بجست و جوی او</p><p>آنگهان خندد که او بیند رضا</p><p>همچو حلوای شکر او را قضا</p><p>بنده‌ای کش خوی و خلقت این بود</p><p>نه جهان بر امر و فرمانش رود</p><p>پس چرا لابه کند او یا دعا</p><p>که بگردان ای خداوند این قضا</p><p>مرگ او و مرگ فرزندان او</p><p>بهر حق پیشش چو حلوا در گلو</p><p>نزع فرزندان بر آن باوفا</p><p>چون قطایف پیش شیخ بی‌نوا</p><p>پس چرا گوید دعا الا مگر</p><p>در دعا بیند رضای دادگر</p><p>آن شفاعت و آن دعا نه از رحم خود</p><p>می‌کند آن بندهٔ صاحب رشد</p><p>رحم خود را او همان دم سوختست</p><p>که چراغ عشق حق افروختست</p><p>دوزخ اوصاف او عشقست و او</p><p>سوخت مر اوصاف خود را مو بمو</p><p>هر طروقی این فروقی کی شناخت</p><p>جز دقوقی تا درین دولت بتاخت</p><h2><a id="poem-8264" href="https://ganjoor.net/moulavi/masnavi/daftar3/sh85">بخش ۸۵ - قصهٔ دقوقی رحمة الله علیه و کراماتش</a></h2>
<p>آن دقوقی داشت خوش دیباجه‌ای</p><p>عاشق و صاحب کرامت خواجه‌ای</p><p>در زمین می‌شد چو مه بر آسمان</p><p>شب‌روان راگشته زو روشن روان</p><p>در مقامی مسکنی کم ساختی</p><p>کم دو روز اندر دهی انداختی</p><p>گفت در یک خانه گر باشم دو روز</p><p>عشق آن مسکن کند در من فروز</p><p>غرة المسکن احاذره انا</p><p>انقلی یا نفس سیری للغنا</p><p>لا اعود خلق قلبی بالمکان</p><p>کی یکون خالصا فی الامتحان</p><p>روز اندر سیر بد شب در نماز</p><p>چشم اندر شاه باز او همچو باز</p><p>منقطع از خلق نه از بد خوی</p><p>منفرد از مرد و زن نه از دوی</p><p>مشفقی بر خلق و نافع همچو آب</p><p>خوش شفعیی و دعااش مستجاب</p><p>نیک و بد را مهربان و مستقر</p><p>بهتر از مادر شهی‌تر از پدر</p><p>گفت پیغامبر شما را ای مهان</p><p>چون پدر هستم شفیق و مهربان</p><p>زان سبب که جمله اجزای منید</p><p>جزو را از کل چرا بر می‌کنید</p><p>جزو از کل قطع شد بی کار شد</p><p>عضو از تن قطع شد مردار شد</p><p>تا نپیوندد بکل بار دگر</p><p>مرده باشد نبودش از جان خبر</p><p>ور بجنبد نیست آن را خود سند</p><p>عضو نو ببریده هم جنبش کند</p><p>جزو ازین کل گر برد یکسو رود</p><p>این نه آن کلست کو ناقص شود</p><p>قطع و وصل او نیاید در مقال</p><p>چیز ناقص گفته شد بهر مثال</p><h2><a id="poem-8265" href="https://ganjoor.net/moulavi/masnavi/daftar3/sh86">بخش ۸۶ - بازگشتن به قصهٔ دقوقی</a></h2>
<p>مر علی را در مثالی شیر خواند</p><p>شیر مثل او نباشد گرچه راند</p><p>از مثال و مثل و فرق آن بران</p><p>جانب قصهٔ دقوقی ای جوان</p><p>آنک در فتوی امام خلق بود</p><p>گوی تقوی از فرشته می‌ربود</p><p>آنک اندر سیر مه را مات کرد</p><p>هم ز دین‌داری او دین رشک خورد</p><p>با چنین تقوی و اوراد و قیام</p><p>طالب خاصان حق بودی مدام</p><p>در سفر معظم مرادش آن بدی</p><p>که دمی بر بندهٔ خاصی زدی</p><p>این همی‌گفتی چو می‌رفتی براه</p><p>کن قرین خاصگانم ای اله</p><p>یا رب آنها را که بشناسد دلم</p><p>بنده و بسته‌میان و مجملم</p><p>و آنک نشناسم تو ای یزدان جان</p><p>بر من محجوبشان کن مهربان</p><p>حضرتش گفتی که ای صدر مهین</p><p>این چه عشقست و چه استسقاست این</p><p>مهر من داری چه می‌جویی دگر</p><p>چون خدا با تست چون جویی بشر</p><p>او بگفتی یا رب ای دانای راز</p><p>تو گشودی در دلم راه نیاز</p><p>درمیان بحر اگر بنشسته‌ام</p><p>طمع در آب سبو هم بسته‌ام</p><p>همچو داودم نود نعجه مراست</p><p>طمع در نعجهٔ حریفم هم بخاست</p><p>حرص اندر عشق تو فخرست و جاه</p><p>حرص اندر غیر تو ننگ و تباه</p><p>شهوت و حرص نران بیشی بود</p><p>و آن حیزان ننگ و بدکیشی بود</p><p>حرص مردان از ره پیشی بود</p><p>در مخنث حرص سوی پس رود</p><p>آن یکی حرص از کمال مردی است</p><p>و آن دگر حرص افتضاح و سردی است</p><p>آه سری هست اینجا بس نهان</p><p>که سوی خضری شود موسی روان</p><p>همچو مستسقی کز آبش سیر نیست</p><p>بر هر آنچ یافتی بالله مه‌ایست</p><p>بی نهایت حضرتست این بارگاه</p><p>صدر را بگذار صدر تست راه</p><h2><a id="poem-8266" href="https://ganjoor.net/moulavi/masnavi/daftar3/sh87">بخش ۸۷ - سر طلب کردن موسی خضر را علیهماالسلام با کمال نبوت و قربت</a></h2>
<p>از کلیم حق بیاموز ای کریم</p><p>بین چه می‌گوید ز مشتاقی کلیم</p><p>با چنین جاه و چنین پیغامبری</p><p>طالب خضرم ز خودبینی بری</p><p>موسیا تو قوم خود را هشته‌ای</p><p>در پی نیکوپیی سرگشته‌ای</p><p>کیقبادی رسته از خوف و رجا</p><p>چند گردی چند جویی تا کجا</p><p>آن تو با تست و تو واقف برین</p><p>آسمانا چند پیمایی زمین</p><p>گفت موسی این ملامت کم کنید</p><p>آفتاب و ماه را کم ره زنید</p><p>می‌روم تا مجمع البحرین من</p><p>تا شوم مصحوب سلطان زمن</p><p>اجعل الخضر لامری سببا</p><p>ذاک او امضی و اسری حقبا</p><p>سال‌ها پرم بپر و بال‌ها</p><p>سال‌ها چه بود هزاران سال‌ها</p><p>می‌روم یعنی نمی‌ارزد بدان</p><p>عشق جانان کم مدان از عشق نان</p><p>این سخن پایان ندارد ای عمو</p><p>داستان آن دقوقی را بگو</p><h2><a id="poem-8267" href="https://ganjoor.net/moulavi/masnavi/daftar3/sh88">بخش ۸۸ - بازگشتن به قصهٔ دقوقی</a></h2>
<p>آن دقوقی رحمة الله علیه</p><p>گفت سافرت مدی فی خافقیه</p><p>سال و مه رفتم سفر از عشق ماه</p><p>بی‌خبر از راه حیران در اله</p><p>پا برهنه می‌روی بر خار و سنگ</p><p>گفت من حیرانم و بی خویش و دنگ</p><p>تو مبین این پایها را بر زمین</p><p>زانک بر دل می‌رود عاشق یقین</p><p>از ره و منزل ز کوتاه و دراز</p><p>دل چه داند کوست مست دل‌نواز</p><p>آن دراز و کوته اوصاف تنست</p><p>رفتن ارواح دیگر رفتنست</p><p>تو سفر کردی ز نطفه تا بعقل</p><p>نه بگامی بود نه منزل نه نقل</p><p>سیر جان بی چون بود در دور و دیر</p><p>جسم ما از جان بیاموزید سیر</p><p>سیر جسمانه رها کرد او کنون</p><p>می‌رود بی‌چون نهان در شکل چون</p><p>گفت روزی می‌شدم مشتاق‌وار</p><p>تا ببینم در بشر انوار یار</p><p>تا ببینم قلزمی در قطره‌ای</p><p>آفتابی درج اندر ذره‌ای</p><p>چون رسیدم سوی یک ساحل بگام</p><p>بود بیگه گشته روز و وقت شام</p><h2><a id="poem-8268" href="https://ganjoor.net/moulavi/masnavi/daftar3/sh89">بخش ۸۹ - نمودن مثال هفت شمع سوی ساحل</a></h2>
<p>هفت شمع از دور دیدم ناگهان</p><p>اندر آن ساحل شتابیدم بدان</p><p>نور شعلهٔ هر یکی شمعی از آن</p><p>بر شده خوش تا عنان آسمان</p><p>خیره گشتم خیرگی هم خیره گشت</p><p>موج حیرت عقل را از سر گذشت</p><p>این چگونه شمعها افروختست</p><p>کین دو دیدهٔ خلق ازینها دوختست</p><p>خلق جویان چراغی گشته بود</p><p>پیش آن شمعی که بر مه می‌فزود</p><p>چشم‌بندی بد عجب بر دیده‌ها</p><p>بندشان می‌کرد یهدی من یشا</p><h2><a id="poem-8269" href="https://ganjoor.net/moulavi/masnavi/daftar3/sh90">بخش ۹۰ - شدن آن هفت شمع بر مثال یک شمع</a></h2>
<p>باز می‌دیدم که می‌شد هفت یک</p><p>می‌شکافد نور او جیب فلک</p><p>باز آن یک بار دیگر هفت شد</p><p>مستی و حیرانی من زفت شد</p><p>اتصالاتی میان شمعها</p><p>که نیاید بر زبان و گفت ما</p><p>آنک یک دیدن کند ادارک آن</p><p>سالها نتوان نمودن از زبان</p><p>آنک یک دم بیندش ادراک هوش</p><p>سالها نتوان شنودن آن بگوش</p><p>چونک پایانی ندارد رو الیک</p><p>زانک لا احصی ثناء ما علیک</p><p>پیشتر رفتم دوان کان شمعها</p><p>تا چه چیزست از نشان کبریا</p><p>می‌شدم بی خویش و مدهوش و خراب</p><p>تا بیفتادم ز تعجیل و شتاب</p><p>ساعتی بی‌هوش و بی‌عقل اندرین</p><p>اوفتادم بر سر خاک زمین</p><p>باز با هوش آمدم برخاستم</p><p>در روش گویی نه سر نه پاستم</p><h2><a id="poem-8270" href="https://ganjoor.net/moulavi/masnavi/daftar3/sh91">بخش ۹۱ - نمودن آن شمعها در نظر هفت مرد</a></h2>
<p>هفت شمع اندر نظر شد هفت مرد</p><p>نورشان می‌شد به سقف لاژورد</p><p>پیش آن انوار نور روز درد</p><p>از صلابت نورها را می‌سترد</p><h2><a id="poem-8271" href="https://ganjoor.net/moulavi/masnavi/daftar3/sh92">بخش ۹۲ - باز شدن آن شمعها هفت درخت</a></h2>
<p>باز هر یک مرد شد شکل درخت</p><p>چشمم از سبزی ایشان نیکبخت</p><p>زانبهی برگ پیدا نیست شاخ</p><p>برگ هم گم گشته از میوهٔ فراخ</p><p>هر درختی شاخ بر سدره زده</p><p>سدره چه بود از خلا بیرون شده</p><p>بیخ هر یک رفته در قعر زمین</p><p>زیرتر از گاو و ماهی بد یقین</p><p>بیخشان از شاخ خندان‌روی‌تر</p><p>عقل از آن اشکالشان زیر و زبر</p><p>میوه‌ای که بر شکافیدی ز زور</p><p>همچو آب از میوه جستی برق نور</p><h2><a id="poem-8272" href="https://ganjoor.net/moulavi/masnavi/daftar3/sh93">بخش ۹۳ - مخفی بودن آن درختان از چشم خلق</a></h2>
<p>این عجب‌تر که بریشان می‌گذشت</p><p>صد هزاران خلق از صحرا و دشت</p><p>ز آرزوی سایه جان می‌باختند</p><p>از گلیمی سایه‌بان می‌ساختند</p><p>سایهٔ آن را نمی‌دیدند هیچ</p><p>صد تفو بر دیده‌های پیچ پیچ</p><p>ختم کرده قهر حق بر دیده‌ها</p><p>که نبیند ماه را بیند سها</p><p>ذره‌ای را بیند و خورشید نه</p><p>لیک از لطف و کرم نومید نه</p><p>کاروانها بی نوا وین میوه‌ها</p><p>پخته می‌ریزد چه سحرست ای خدا</p><p>سیب پوسیده همی‌چیدند خلق</p><p>درهم افتاده بیغما خشک‌حلق</p><p>گفته هر برگ و شکوفه آن غصون</p><p>دم بدم یا لیت قوم یعلمون</p><p>بانگ می‌آمد ز سوی هر درخت</p><p>سوی ما آیید خلق شوربخت</p><p>بانگ می‌آمد ز غیرت بر شجر</p><p>چشمشان بستیم کلا لا وزر</p><p>گر کسی می‌گفتشان کین سو روید</p><p>تا ازین اشجار مستسعد شوید</p><p>جمله می‌گفتند کین مسکین مست</p><p>از قضاء الله دیوانه شدست</p><p>مغز این مسکین ز سودای دراز</p><p>وز ریاضت گشت فاسد چون پیاز</p><p>او عجب می‌ماند یا رب حال چیست</p><p>خلق را این پرده و اضلال چیست</p><p>خلق گوناگون با صد رای و عقل</p><p>یک قدم آن سو نمی‌آرند نقل</p><p>عاقلان و زیرکانشان ز اتفاق</p><p>گشته منکر زین چنین باغی و عاق</p><p>یا منم دیوانه و خیره شده</p><p>دیو چیزی مر مرا بر سر زده</p><p>چشم می‌مالم بهر لحظه که من</p><p>خواب می‌بینم خیال اندر زمن</p><p>خواب چه بود بر درختان می‌روم</p><p>میوه‌هاشان می‌خورم چون نگروم</p><p>باز چون من بنگرم در منکران</p><p>که همی‌گیرند زین بستان کران</p><p>با کمال احتیاج و افتقار</p><p>ز آرزوی نیم غوره جانسپار</p><p>ز اشتیاق و حرص یک برگ درخت</p><p>می‌زنند این بی‌نوایان آه سخت</p><p>در هزیمت زین درخت و زین ثمار</p><p>این خلایق صد هزار اندر هزار</p><p>باز می‌گویم عجب من بی‌خودم</p><p>دست در شاخ خیالی در زدم</p><p>حتی اذا ما استیاس الرسل بگو</p><p>تا بظنوا انهم قد کذبوا</p><p>این قرائت خوان که تخفیف کذب</p><p>این بود که خویش بیند محتجب</p><p>در گمان افتاد جان انبیا</p><p>ز اتفاق منکری اشقیا</p><p>جائهم بعد التشکک نصرنا</p><p>ترکشان گو بر درخت جان بر آ</p><p>می‌خور و می‌ده بدان کش روزیست</p><p>هر دم و هر لحظه سحرآموزیست</p><p>خلق‌گویان ای عجب این بانگ چیست</p><p>چونک صحرا از درخت و بر تهیست</p><p>گیج گشتیم از دم سوداییان</p><p>که به نزدیک شما باغست و خوان</p><p>چشم می‌مالیم اینجا باغ نیست</p><p>یا بیابانیست یا مشکل رهیست</p><p>ای عجب چندین دراز این گفت و گو</p><p>چون بود بیهوده ور خود هست کو</p><p>من همی‌گویم چو ایشان ای عجب</p><p>این چنین مهری چرا زد صنع رب</p><p>زین تنازعها محمد در عجب</p><p>در تعجب نیز مانده بولهب</p><p>زین عجب تا آن عجب فرقیست ژرف</p><p>تا چه خواهد کرد سلطان شگرف</p><p>ای دقوقی تیزتر ران هین خموش</p><p>چند گویی چند چون قحطست گوش</p><h2><a id="poem-8273" href="https://ganjoor.net/moulavi/masnavi/daftar3/sh94">بخش ۹۴ - یک درخت شدن آن هفت درخت</a></h2>
<p>گفت راندم پیشتر من نیکبخت</p><p>باز شد آن هفت جمله یک درخت</p><p>هفت می‌شد فرد می‌شد هر دمی</p><p>من چه سان می‌گشتم از حیرت همی</p><p>بعد از آن دیدم درختان در نماز</p><p>صف کشیده چون جماعت کرده ساز</p><p>یک درخت از پیش مانند امام</p><p>دیگران اندر پس او در قیام</p><p>آن قیام و آن رکوع و آن سجود</p><p>از درختان بس شگفتم می‌نمود</p><p>یاد کردم قول حق را آن زمان</p><p>گفت النجم و شجر را یسجدان</p><p>این درختان را نه زانو نه میان</p><p>این چه ترتیب نمازست آنچنان</p><p>آمد الهام خدا کای بافروز</p><p>می عجب داری ز کار ما هنوز</p><h2><a id="poem-8274" href="https://ganjoor.net/moulavi/masnavi/daftar3/sh95">بخش ۹۵ - هفت مرد شدن آن هفت درخت</a></h2>
<p>بعد دیری گشت آنها هفت مرد</p><p>جمله در قعده پی یزدان فرد</p><p>چشم می‌مالم که آن هفت ارسلان</p><p>تا کیانند و چه دارند از جهان</p><p>چون به نزدیکی رسیدم من ز راه</p><p>کردم ایشان را سلام از انتباه</p><p>قوم گفتندم جواب آن سلام</p><p>ای دقوقی مفخر و تاج کرام</p><p>گفتم آخر چون مرا بشناختند</p><p>پیش ازین بر من نظر ننداختند</p><p>از ضمیر من بدانستند زود</p><p>یکدگر را بنگریدند از فرود</p><p>پاسخم دادند خندان کای عزیز</p><p>این بپوشیدست اکنون بر تو نیز</p><p>بر دلی کو در تحیر با خداست</p><p>کی شود پوشیده راز چپ و راست</p><p>گفتم ار سوی حقایق بشکفند</p><p>چون ز اسم حرف رسمی واقفند</p><p>گفت اگر اسمی شود غیب از ولی</p><p>آن ز استغراق دان نه از جاهلی</p><p>بعد از آن گفتند ما را آرزوست</p><p>اقتدا کردن به تو ای پاک دوست</p><p>گفتم آری لیک یک ساعت که من</p><p>مشکلاتی دارم از دور زمن</p><p>تا شود آن حل به صحبتهای پاک</p><p>که به صحبت روید انگوری ز خاک</p><p>دانهٔ پرمغز با خاک دژم</p><p>خلوتی و صحبتی کرد از کرم</p><p>خویشتن در خاک کلی محو کرد</p><p>تا نماندش رنگ و بو و سرخ و زرد</p><p>از پس آن محو قبض او نماند</p><p>پرگشاد و بسط شد مرکب براند</p><p>پیش اصل خویش چون بی‌خویش شد</p><p>رفت صورت جلوهٔ معنیش شد</p><p>سر چنین کردند هین فرمان تراست</p><p>تف دل از سر چنین کردن بخاست</p><p>ساعتی با آن گروه مجتبی</p><p>چون مراقب گشتم و از خود جدا</p><p>هم در آن ساعت ز ساعت رست جان</p><p>زانک ساعت پیر گرداند جوان</p><p>جمله تلوینها ز ساعت خاستست</p><p>رست از تلوین که از ساعت برست</p><p>چون ز ساعت ساعتی بیرون شوی</p><p>چون نماند محرم بی‌چون شوی</p><p>ساعت از بی‌ساعتی آگاه نیست</p><p>زانکش آن سو جز تحیر راه نیست</p><p>هر نفر را بر طویله خاص او</p><p>بسته‌اند اندر جهان جست و جو</p><p>منتصب بر هر طویله رایضی</p><p>جز بدستوری نیاید رافضی</p><p>از هوس گر از طویله بسکلد</p><p>در طویله دیگران سر در کند</p><p>در زمان آخرجیان چست خوش</p><p>گوشهٔ افسار او گیرند و کش</p><p>حافظان را گر نبینی ای عیار</p><p>اختیارت را ببین بی اختیار</p><p>اختیاری می‌کنی و دست و پا</p><p>بر گشادستت چرا حبسی چرا</p><p>روی در انکار حافظ برده‌ای</p><p>نام تهدیدات نفسش کرده‌ای</p>
</body></html>