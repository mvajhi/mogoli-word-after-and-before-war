<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5242" href="https://ganjoor.net/moulavi/shams/ghazalsh/sh2618">غزل شمارهٔ ۲۶۱۸</a></h2>
<p>جانا نظری فرما چون جان نظرهایی</p><p>چون گویم دل بردی چون عین دل مایی</p><p>جان‌ها همه پا کوبند آن لحظه که دل کوبی</p><p>دل نیز شکر خاید آن دم که جگر خایی</p><p>تن روح برافشاند چون دست برافشانی</p><p>مرده ز تو حال آرد چون شعبده بنمایی</p><p>گر جور و جفا این است پس گشت وفا کاسد</p><p>ای دل به جفای او جان باز چه می‌پایی</p><p>امروز چنان مستم کز خویش برون جستم</p><p>ای یار بکش دستم آن جا که تو آن جایی</p><p>چیزی که تو را باید افلاک همان زاید</p><p>گوهر چه کمت آید چون در تک دریایی</p><p>مردم ز تو شد ای جان هر مردمک دیده</p><p>بی‌تو چه بود دیده‌ ، ای گوهر بینایی</p><p>ای روح بزن دستی در دولت سرمستی</p><p>هستی و چه خوش هستی در وحدت یکتایی</p><p>ای روح چه می‌ترسی روحی نه تن و نفسی</p><p>تن معدن ترس آمد تو عیش و تماشایی</p><p>ای روز چه خوش روزی شمع طرب افروزی</p><p>او را برسان روزی جان را و پذیرایی</p><p>صبحا نفسی داری سرمایه بیداری</p><p>بر خفته دلان بردم انفاس مسیحایی</p><p>شمس الحق تبریزی خورشید چو استاره</p><p>در نور تو گم گردد چون شرق برآرایی</p><h2><a id="poem-5243" href="https://ganjoor.net/moulavi/shams/ghazalsh/sh2619">غزل شمارهٔ ۲۶۱۹</a></h2>
<p>گل گفت مرا نرمی از خار چه می‌جویی</p><p>گفتم که در این سودا هشیار چه می‌جویی</p><p>گفتا که در این سودا دلدار تو کو بنما</p><p>گفتم نشدی بی‌دل دلدار چه می‌جویی</p><p>گفتا هله مستانه بنما ره خمخانه</p><p>گفتم که برو طفلی خمار چه می‌جویی</p><p>گفتا ز چه بی‌هوشی بنمای چه می‌نوشی</p><p>گفتم برو ای مسکین هشدار چه می‌جویی</p><p>گفتا که چه گلزار است کز وی نرسد بویی</p><p>گفتم اگرت بو نیست گلزار چه می‌جویی</p><p>گفتا که وفاجویان خوابی است که می‌بینند</p><p>گفتم که خیال خواب بیدار چه می‌جویی</p><h2><a id="poem-5244" href="https://ganjoor.net/moulavi/shams/ghazalsh/sh2620">غزل شمارهٔ ۲۶۲۰</a></h2>
<p>ای دل به ادب بنشین برخیز ز بدخویی</p><p>زیرا به ادب یابی آن چیز که می‌گویی</p><p>حاشا که چنان سودا یابند بدین صفرا</p><p>هیهات چنان رویی یابند به بی‌رویی</p><p>در عین نظر بنشین چون مردمک دیده</p><p>در خویش بجو ای دل آن چیز که می‌جویی</p><p>بگریز ز همسایه گر سایه نمی‌خواهی</p><p>در خود منگر زیرا در دیده خود مویی</p><p>گر غرقه دریایی این خاک چه پیمایی</p><p>ور بر لب دریایی چون روی نمی‌شویی</p><h2><a id="poem-5245" href="https://ganjoor.net/moulavi/shams/ghazalsh/sh2621">غزل شمارهٔ ۲۶۲۱</a></h2>
<p>از هر چه ترنجیدی با دل تو بگو حالی</p><p>کای دل تو نمی‌گفتی کز خویش شدم خالی</p><p>این رنج چو در وا شد دعوی تو رسوا شد</p><p>زشتی تو پیدا شد بگذار تو نکالی</p><p>در صورت رنج خود نظاره بکن ای بد</p><p>کی باشد با این خود آن مرتبه عالی</p><p>بنگر که چه زشتی تو بس دیوسرشتی تو</p><p>این است که کشتی تو پس از کی همی‌نالی</p><p>گر رنج بشد مشکل نومید مشو ای دل</p><p>کز غیب شود حاصل اندر عوض ابدالی</p><p>از ذوق چو عوری تو هر لحظه بشوری تو</p><p>کای کعبه چه دوری تو از حیزک خلخالی</p><p>در بادیه مردان را کاری است نه سردان را</p><p>کاین بادیه فردان را بزدود ز ارذالی</p><p>در خدمت مخدومی شمس الحق تبریزی</p><p>بشتاب که از فضلش در منزل اجلالی</p><h2><a id="poem-5246" href="https://ganjoor.net/moulavi/shams/ghazalsh/sh2622">غزل شمارهٔ ۲۶۲۲</a></h2>
<p>ای خواجه تو چه مرغی نامت چه چرا شایی</p><p>نی پری و نی چری ای مرغک حلوایی</p><p>مانند شترمرغی گویند بپر گویی</p><p>من اشترم و اشتر کی پرد ای طایی</p><p>چون نوبت بار آید گویی که نه من مرغم</p><p>کی بار کشد مرغی تکلیف چه فرمایی</p><p>نی بلبل خوش لحنی نی طوطی خوش رنگی</p><p>نی فاخته طوقی نی در چمن مایی</p><p>حق است سلیمان را در گردن هر مرغی</p><p>مرغان همه پریدند آن جا تو چه می‌پایی</p><h2><a id="poem-5247" href="https://ganjoor.net/moulavi/shams/ghazalsh/sh2623">غزل شمارهٔ ۲۶۲۳</a></h2>
<p>ما گوش شماییم شما تن زده تا کی</p><p>ما مست و خراباتی و بیخود شده تا کی</p><p>ما سوخته حالان و شما سیر و ملولان</p><p>آخر بنگویید که این قاعده تا کی</p><p>دل زیر و زبر گشت مها چند زنی طشت</p><p>مجلس همه شوریده بتا عربده تا کی</p><p>دی عقل درافتاد و به کف کرده عصایی</p><p>در حلقه رندان شده کاین مفسده تا کی</p><p>چون ساقی ما ریخت بر او جام شرابی</p><p>بشکست در صومعه کاین معبده تا کی</p><p>تسبیح بینداخت و ز سالوس بپرداخت</p><p>کاین نوبت شادی است غم بیهده تا کی</p><p>آن‌ها که خموشند به مستی مزه نوشند</p><p>ای در سخن بی‌مزه گرم آمده تا کی</p><h2><a id="poem-5248" href="https://ganjoor.net/moulavi/shams/ghazalsh/sh2624">غزل شمارهٔ ۲۶۲۴</a></h2>
<p>برخیز که جان است و جهان است و جوانی</p><p>خورشید برآمد بنگر نورفشانی</p><p>آن حسن که در خواب همی‌جست زلیخا</p><p>ای یوسف ایام به صد ره به از آنی</p><p>برخیز که آویخت ترازوی قیامت</p><p>برسنج ببین که سبکی یا تو گرانی</p><p>هر سوی نشانی است ز مخلوق به خالق</p><p>قانع نشود عاشق بی‌دل به نشانی</p><p>هر لحظه ز گردون برسد بانگ که ای گاو</p><p>ما راه سعادت بنمودیم تو دانی</p><p>برخیز و بیا دبدبه عمر ابد بین</p><p>تا بازرهی زود از این عالم فانی</p><p>او عمر عزیزی است از او چاره نداری</p><p>او جان جهان آمد و تو نقش جهانی</p><p>بر صورت سنگین بزند روح پذیرد</p><p>حیف است کز این روح تو محروم بمانی</p><p>او کان عقیق آمد و سرمایه کان‌ها</p><p>در کان عقیق آی چه دربند دکانی</p><h2><a id="poem-5249" href="https://ganjoor.net/moulavi/shams/ghazalsh/sh2625">غزل شمارهٔ ۲۶۲۵</a></h2>
<p>گر علم خرابات تو را همنفسستی</p><p>این علم و هنر پیش تو باد و هوسستی</p><p>ور طایر غیبی به تو بر سایه فکندی</p><p>سیمرغ جهان در نظر تو مگسستی</p><p>گر کوکبه شاه حقیقت بنمودی</p><p>این کوس سلاطین بر تو چون جرسستی</p><p>گر صبح سعادت به تو اقبال نمودی</p><p>کی دامن و ریش تو به دست عسسستی</p><p>گر پیش روان بر تو عنایت فکنندی</p><p>فکری که به پیش دل توست آن سپسستی</p><p>معکوس شنو گر نبدی گوش دل تو</p><p>از دفتر عشاق یکی حرف بسستی</p><p>گوید همه مردند یکی بازنیامد</p><p>بازآمده دیدی اگر آن گیج کسستی</p><p>لرزان لهب جان تو از صرصر مرگ است</p><p>لرزان نبدی گر ز بقا مقتبسستی</p><p>همراه خسان گر نبدی طبع خسیست</p><p>در حلق تو این شربت فانی چو خسستی</p><p>طفل خرد تو به تبارک برسیدی</p><p>در مکتب شادی ز کجا در عبسستی</p><p>خاموش که این‌ها همه موقوف به وقت است</p><p>گر وقت بدی داعیه فریادرسستی</p><h2><a id="poem-5250" href="https://ganjoor.net/moulavi/shams/ghazalsh/sh2626">غزل شمارهٔ ۲۶۲۶</a></h2>
<p>ای دل تو در این غارت و تاراج چه دیدی</p><p>تا رخت گشادی و دکان بازکشیدی</p><p>چون جولهه حرص در این خانه ویران</p><p>از آب دهان دام مگس گیر تنیدی</p><p>از لذت و از مستی این دانه دنیا</p><p>پنداشت دل تو که از این دام رهیدی</p><p>در سیل کسی خانه کند از گل و از خاک</p><p>در دام کسی دانه خورد هیچ شنیدی</p><p>ای دل ببر از دام و برون جه تو به هنگام</p><p>آن سوی که در روضه ارواح دویدی</p><p>ای روح چو طاووس بیفشان تو پر عقل</p><p>یا یاد نداری تو که بر عرش پریدی</p><p>از عرش سوی فرش فتادی و قضا بود</p><p>دادی تو پر خویش و دو سه دانه خریدی</p><p>چون گرسنه قحط در این لقمه فتادی</p><p>گه لب بگزیدی و گهی دست خلیدی</p><p>کو همت شاهانه نه زان دایه دولت</p><p>زان شیر تباشیر سعادت بمزیدی</p><p>آن خوی ملوکانه که با شیر فرورفت</p><p>والله که نیامیزد با خون و پلیدی</p><p>آن شاه گل ما به کف خویش سرشته‌ست</p><p>آن همت و بختش ز کف شاه چشیدی</p><p>والله که در آن زاویه کاوراد الست است</p><p>آموخت تو را شاه تو شیخی و مریدی</p><p>آموخت تو را که دل و دلدار یکی اند</p><p>گه قفل شود گاه کند رسم کلیدی</p><p>گه پند و گهی بند و گهی زهر و گهی قند</p><p>گه تازه و برجسته گهی کهنه قدیدی</p><p>ای سیل در این راه تو بالا و نشیب است</p><p>تلوین برود از تو چو در بحر رسیدی</p><p>ای خاک از این زخم پیاپی تو نژندی</p><p>وی چرخ از این بار گران سنگ خمیدی</p><p>ای بحر حقایق که زمین موج و کف توست</p><p>پنهانی و در فعل چه پیدا و پدیدی</p><p>ای چشمه خورشید که جوشیدی از آن بحر</p><p>تا پرده ظلمات به انوار دریدی</p><p>هر خاک که در دست گرفتی همه زر شد</p><p>شد لعل و زمرد ز تو سنگی که گزیدی</p><p>بس تلخ و ترش از تو چو حلوا و شکر شد</p><p>بگزیده شد آن میوه که او را بگزیدی</p><p>شاگرد کی بودی که تو استاد جهانی</p><p>این صنعت بی‌آلت و بی‌کف ز کی دیدی</p><p>چون مرکب جبریلی و از سم تو هر خاک</p><p>سبزه شود آخر ز چه کهسار چریدی</p><p>خامش کن و یاد آور آن را که به حضرت</p><p>صد بار از این ذکر و از این فکر بریدی</p><h2><a id="poem-5251" href="https://ganjoor.net/moulavi/shams/ghazalsh/sh2627">غزل شمارهٔ ۲۶۲۷</a></h2>
<p>عاشق شو و عاشق شو بگذار زحیری</p><p>سلطان بچه‌ای آخر تا چند اسیری</p><p>سلطان بچه را میر و وزیری همه عار است</p><p>زنهار به جز عشق دگر چیز نگیری</p><p>آن میر اجل نیست اسیر اجل است او</p><p>جز وزر نیامد همه سودای وزیری</p><p>گر صورت گرمابه نه‌ای روح طلب کن</p><p>تا عاشق نقشی ز کجا روح پذیری</p><p>در خاک میامیز که تو گوهر پاکی</p><p>در سرکه میامیز که تو شکر و شیری</p><p>هر چند از این سوی تو را خلق ندانند</p><p>آن سوی که سو نیست چه بی‌مثل و نظیری</p><p>این عالم مرگ است و در این عالم فانی</p><p>گر ز آنک نه میری نه بس است این که نمیری</p><p>در نقش بنی آدم تو شیر خدایی</p><p>پیداست در این حمله و چالیش و دلیری</p><p>تا فضل و مقامات و کرامات تو دیدم</p><p>بیزارم از این فضل و مقامات حریری</p><p>بی‌گاه شد این عمر ولیکن چو تو هستی</p><p>در نور خدایی چه به گاهی و چه دیری</p><p>اندازه معشوق بود عزت عاشق</p><p>ای عاشق بیچاره ببین تا ز چه تیری</p><p>زیبایی پروانه به اندازه شمع است</p><p>آخر نه که پروانه این شمع منیری</p><p>شمس الحق تبریز از آنت نتوان دید</p><p>که اصل بصر باشی یا عین بصیری</p><h2><a id="poem-5252" href="https://ganjoor.net/moulavi/shams/ghazalsh/sh2628">غزل شمارهٔ ۲۶۲۸</a></h2>
<p>هر روز بگه ای شه دلدار درآیی</p><p>جان را و جهان را شکفانی و فزایی</p><p>یا رب چه خجسته‌ست ملاقات جمالت</p><p>آن لحظه که چون بدر بر این صدر برآیی</p><p>هر جا که ملاقات دو یار است اثر توست</p><p>خود ذوق و نمک بخش وصالی و لقایی</p><p>معنی ندهد وصلت این حرف بدان حرف</p><p>تا تو ننهی در کلمه فایده زایی</p><p>ای داده تو دندان و شکرها که بخایند</p><p>دندان دگر داده پی فایده خایی</p><p>بیزارم از آن گوش که آواز نیاشنود</p><p>و آگاه نشد از خرد و دانش نایی</p><p>این مشک به خود چون رود و آب کشاند</p><p>تا خواجه سقا نکند جهد سقایی</p><p>این چرخ که می‌گردد بی‌آب نگردد</p><p>تا سر نبود پای کجا یابد پایی</p><p>هان ای دل پرسنده که دلدار کجای است</p><p>تو ای دل جوینده و پرسنده کجایی</p><p>تیهی ز کجا یابد گلزار و شقایق</p><p>پیهی ز کجا یابد تمییز ضیایی</p><p>اصداف حواسی که به شب ماند ز در دور</p><p>دانند که در هست ز دریای عطایی</p><p>درهاست در آن بحر در اصداف نگنجد</p><p>آن سوی برو ای صدف این سوی چه پایی</p><p>آن نیستی ای خواجه که کعبه به تو آید</p><p>گوید بر ما آی اگر حاجی مایی</p><p>این کعبه نه جا دارد نی گنجد در جا</p><p>می‌گوید العزه و الحسن ردایی</p><p>هین غرقه عزت شو و فانی ردا شو</p><p>تا جان دهدت چونک ببیند که فنایی</p><p>خامش کن و از راه خموشی به عدم رو</p><p>معدوم چو گشتی همگی حد و ثنایی</p><h2><a id="poem-5253" href="https://ganjoor.net/moulavi/shams/ghazalsh/sh2629">غزل شمارهٔ ۲۶۲۹</a></h2>
<p>ای ماه اگر باز بر این شکل بتابی</p><p>ما را و جهان را تو در این خانه نیابی</p><p>چون کوه احد آب شد از شرم عقیقت</p><p>چه نادره گر آب شود مردم آبی</p><p>از عقل دو صدپر دو سه پر بیش نمانده‌ست</p><p>و آن نیز بدان ماند که در زیر نقابی</p><p>ای عشق دو عالم ز رخت مست و خرابند</p><p>باری تو نگویی ز کی مست و خرابی</p><p>تا باده نجوشید در آن خنب ز اول</p><p>در جوش نیارد همه را او به شرابی</p><p>تا اول با خود نخروشید ربابی</p><p>در ناله نیارد همه را او به ربابی</p><p>ای گرد جهان گشته و جز نقش ندیده</p><p>بر روی زن آبی و یقین دان که بخوابی</p><p>در خرمن ما آی اگر طالب کشتی</p><p>سوی دل ما آی اگر مرد کبابی</p><p>ور ز آنک نیایی بکشیمت به سوی خویش</p><p>کز حلقه مایی نه غریبی نه غرابی</p><p>مکتب نرود کودک لیکن ببرندش</p><p>پنداشته‌ای خواجه که بیرون حسابی</p><p>بستان قدح عشرت وز بند برون جه</p><p>تا باخبری بند سؤالی و جوابی</p><p>آخر بشنو هر نفسی نعره مستان</p><p>کای گیج خرف گشته ببین در چه عذابی</p><p>دست تو بگیرم دو سه روزی تو همی‌جوش</p><p>تا بار دگر روی ز اقبال نتابی</p><p>آن جا که شدی مست همان جای بخسبی</p><p>و آن سوی که ساقی است همان سوی شتابی</p><p>تا چند در آتش روی ای دل نه حدیدی</p><p>وی دیده گرینده بس است این نه سحابی</p><p>ای ساقی مه روی چه مست است دو چشمت</p><p>انگشتک می زن که تو بر راه صوابی</p><p>بگشای دهان ز آنچ نگفتم تو بیان کن</p><p>بگشا در دل‌ها که تو سلطان خطابی</p><h2><a id="poem-5254" href="https://ganjoor.net/moulavi/shams/ghazalsh/sh2630">غزل شمارهٔ ۲۶۳۰</a></h2>
<p>یا ساقی شرف بشراباتک زندی</p><p>فالراح مع الروح من افضالک عندی</p><p>برخیز که شورید خرابات افندی</p><p>مستان نگر و نقل و شرابات افندی</p><p>هر مست درآویخته با مست ز مستی</p><p>گردان شده ساقی به مساقات افندی</p><p>یک موی نمی‌گنجد در حلقه مستان</p><p>جز رقص و هیاهوی و مراعات افندی</p><p>بسم الله ساقی ولی نعمت برخیز</p><p>تا جان بدهیمت به مکافات افندی</p><p>در هر دو جهان است و نبوده‌ست و نباشد</p><p>جز دیدن روی تو کرامات افندی</p><p>چون تنگ شکر میر خرابات درآمد</p><p>یا رب چه لطیف است ملاقات افندی</p><p>می‌خندد و می‌گوید من خفته بدم مست</p><p>هیهای شنیدم من و هیهات افندی</p><p>زان خنده و زان گفتن و زان شیوه شیرین</p><p>صد غلغله در سقف سماوات افندی</p><p>خورشید ز برق رخ تو چشم ببندد</p><p>کافزون ز زجاجه‌ست و ز مشکات افندی</p><p>در خانه خمار و خرابات کی دیده‌ست</p><p>معراج و تجلی و مقامات افندی</p><p>با مست خرابات خدا تا بنپیچی</p><p>تا وا ننماید همه رگ‌هات افندی</p><p>در خانه دل کژ مکن آن چانه به افسوس</p><p>کامروز عیان است خفیات افندی</p><p>روزی که روم جانب دریای معانی</p><p>یاد آیدت این جمله مقالات افندی</p><p>شاد آمدی ای کان شکر عیب مفرما</p><p>گر بوسه دهد بنده بر آن پات افندی</p><p>واجب کند ای دوست که آرم به صد اخلاص</p><p>در سایه زلف تو مناجات افندی</p><p>از مصحف آن روی چو ماه تو بخوانیم</p><p>سوره قصص و نادره آیات افندی</p><p>مستیم ز جام تو و زان نرگس مخمور</p><p>رستیم به شاهیت ز شهمات افندی</p><p>عالم همه پرغصه و آن نرگس مخمور</p><p>فارغ ز بدایات و نهایات افندی</p><p>چون سایه فناییم به خورشید جمالت</p><p>ایمن شده از جمله آفات افندی</p><p>سرمست بیا جانب بازار نظر کن</p><p>تا راست شود جمله مهمات افندی</p><p>تا روز اجل هر چه بگوییم ز اشعار</p><p>این است و دگر جمله خرافات افندی</p><p>سلطان غزل‌هاست و همه بنده اینند</p><p>هر بیتش مفتاح مرادات افندی</p><p>من کردم خاموش تو باقیش بفرما</p><p>ای جان اشارات و عبارات افندی</p><p>شمس الحق تبریز تویی موسی ایام</p><p>بر طور دلم رفته به میقات افندی</p><h2><a id="poem-5255" href="https://ganjoor.net/moulavi/shams/ghazalsh/sh2631">غزل شمارهٔ ۲۶۳۱</a></h2>
<p>تو دوش رهیدی و شب دوش رهیدی</p><p>امروز مکن حیله که آن رفت که دیدی</p><p>ما را به حکایت به در خانه ببردی</p><p>بر در بنشاندی و تو بر بام دویدی</p><p>صد کاسه همسایه مظلوم شکستی</p><p>صد کیسه در این راه به حیلت ببریدی</p><p>آن کیست که او را به دغل خفته نکردی</p><p>وز زیر سر خفته گلیمی نکشیدی</p><p>گفتی که از آن عالم کس بازنیامد</p><p>امروز ببینی چو بدین حال رسیدی</p><p>امروز ببینی که چه مرغی و چه رنگی</p><p>کز زخم اجل بند قفس را بدریدی</p><p>امروز ببینی که کیان را یله کردی</p><p>امروز ببینی که کیان را بگزیدی</p><p>یا شیر ز پستان کرامات چشیدی</p><p>یا شیر ز پستان سیه دیو مکیدی</p><p>ای باز کلاه از سر و روی تو برون شد</p><p>خوش بنگر و خوش بشنو آنچ نشنیدی</p><p>آن جا بردت پای که در سر هوسش بود</p><p>و آن جا بردت دیده که آن جا نگریدی</p><p>بر تو زند آن گل که به گلزار بکشتی</p><p>در تو خلد آن خار که در یار خلیدی</p><p>تلخی دهد امروز تو را در دل و در کام</p><p>آن زهرگیایی که در این دشت چریدی</p><p>آن آهن تو نرم شد امروز ببینی</p><p>که قفل دری یا جهت قفل کلیدی</p><p>طوق ملکی این دم اگر گوهر پاکی</p><p>رد فلکی این دم اگر زشت و پلیدی</p><p>گر آب حیاتی تو و گر آب سیاهی</p><p>این چشم ببستی تو در آن چشمه رسیدی</p><p>با جمله روان‌ها بپر روح روانی</p><p>این است سزای تو گر از نفس جهیدی</p><p>با خالق آرام تو آرام گرفتی</p><p>وز آب و گل تیره بیگانه رمیدی</p><p>امروز تو را بازخرد شعله آن نور</p><p>کاین جا ز دل و جان به دل و جانش خریدی</p><p>آن سیمبر اندر بر سیمین تو آید</p><p>کو را چو نثار زر از این خاک بچیدی</p><p>ای عشق ببخشای تو بر حال ضعیفان</p><p>کز خاک همان رست که در خاک دمیدی</p><p>خامش کن و منمای به هر کس سر دل ز آنک</p><p>در دیده هر ذره چو خورشید پدیدی</p><p>خاموش و دهان را به خموشی تو دوا کن</p><p>زیرا که ز پستان سیه دیو چشیدی</p><h2><a id="poem-5256" href="https://ganjoor.net/moulavi/shams/ghazalsh/sh2632">غزل شمارهٔ ۲۶۳۲</a></h2>
<p>ای جان گذرکرده از این گنبد ناری</p><p>در سلطنت فقر و فنا کار تو داری</p><p>ای رخت کشیده به نهان خانه بینش</p><p>وی کشته وجود همه و خویش به زاری</p><p>پوشیده قباهای صفت‌های مقدس</p><p>وز دلق دو صدپاره آدم شده عاری</p><p>از شرم تو گل ریخته در پای جمالت</p><p>وز لطف تو هر خار برون رفته ز خاری</p><p>بی‌برگ نشاید که دگر غوره فشارد</p><p>در میکده اکنون که تو انگور فشاری</p><p>اقبال کف پای تو بر چشم نهاده</p><p>اندر طمعی که سرش از لطف بخاری</p><p>از غار به نور تو به باغ ازل آیند</p><p>ای یار چه یاری تو و ای غار چه غاری</p><p>بر کار شود در خود و بی‌کار ز عالم</p><p>آن کز تو بنوشید یکی شربت کاری</p><p>در باغ صفا زیر درختی به نگاری</p><p>افتاد مرا چشم و بگفتم چه نگاری</p><p>کز لذت حسن تو درختان به شکوفه</p><p>آبستن تو گشته مگر جان بهاری</p><p>در سجده شدم بیخود و گفتم که نگارا</p><p>آخر ز کجایی تو علی الله چه یاری</p><p>او گفت که از پرتو شمس الحق تبریز</p><p>کاوصاف جمال رخ او نیست شماری</p><h2><a id="poem-5257" href="https://ganjoor.net/moulavi/shams/ghazalsh/sh2633">غزل شمارهٔ ۲۶۳۳</a></h2>
<p>در خانه خود یافتم از شاه نشانی</p><p>انگشتری لعل و کمر خاصه کانی</p><p>دوش آمده بوده‌ست و مرا خواب ببرده</p><p>آن شاه دلارامم و آن محرم جانی</p><p>بشکسته دو صد کاسه و کوزه شه من دوش</p><p>از عربده مستانه بدان شیوه که دانی</p><p>گویی که گزیده‌ست ز مستی رخ من بر</p><p>کز شاه رخ من بر کاری است نهانی</p><p>امروز در این خانه همی‌بوی نگار است</p><p>زین بوی به هر گوشه نگاری است عیانی</p><p>خون در تن من باده صرف است از این بوی</p><p>هر موی ز من هندوی مست است شبانی</p><p>گوشی بنه و نعره مستانه شنو تو</p><p>از قامت چون چنگ من الحان اغانی</p><p>هم آتش و هم باده و خرگاه چو نقد است</p><p>پیران طریقت بپذیرند جوانی</p><p>در آینه شمس حق و دین شه تبریز</p><p>هم صورت کل شهره و هم بحر معانی</p><h2><a id="poem-5258" href="https://ganjoor.net/moulavi/shams/ghazalsh/sh2634">غزل شمارهٔ ۲۶۳۴</a></h2>
<p>امروز در این شهر نفیر است و فغانی</p><p>از جادوی چشم یکی شعبده خوانی</p><p>در شهر به هر گوشه یکی حلقه به گوشی است</p><p>از عشق چنین حلقه ربا چرب زبانی</p><p>بی‌زخم نیابی تو در این شهر یکی دل</p><p>از تیر نظرهای چنین سخته کمانی</p><p>ای شهر چه شهری تو که هر روز تو عید است</p><p>ای شهر مکان تو شد از لطف زمانی</p><p>چه جای مکان است و چه سودای زمان است</p><p>ای هر دو شده از دم تو نادره لانی</p><p>شهری است که او تختگه عشق خدایی است</p><p>بغداد نهان است وز او دل همدانی</p><p>امروز در این مصر از این یوسف خوبی</p><p>بی‌زجر و سیاست شده هر گرگ شبانی</p><p>صد پیر دو صدساله از این یوسف خوش دم</p><p>مانند زلیخا شده در عشق جوانی</p><p>او حاکم دل‌ها و روان‌هاست در این شهر</p><p>ماننده تقدیر خدا حکم روانی</p><p>صد نور یقین سجده کن روی چو ماهش</p><p>کی سوی مهش راه بزد ابر گمانی</p><p>صد چون من و تو محو چنان بی‌من و مایی</p><p>چون ظلمت شب محو رخ ماه جهانی</p><p>جز حضرت او نیست فقیرانه حضوری</p><p>جز سایه خورشید رخش نیست امانی</p><p>از حیله او یک دو سخن دارم بشنو</p><p>چون زهره ندارم که بگویم که فلانی</p><p>گر نام نگوییم و نشان نیز نگوییم</p><p>زین باده شکافیده شود شیشه جانی</p><p>هین دست ملرزان و فروکش قدح عشق</p><p>پازهر چو داری نکند زهر زیانی</p><p>هر چیز که خواهی تو ز عطار بیابی</p><p>دکان محیط است و جز این نیست دکانی</p><h2><a id="poem-5259" href="https://ganjoor.net/moulavi/shams/ghazalsh/sh2635">غزل شمارهٔ ۲۶۳۵</a></h2>
<p>امروز سماع است و مدام است و سقایی</p><p>گردان شده بر جمع قدح‌های عطایی</p><p>فرمان سقی الله رسیده‌ست بنوشید</p><p>ای تن همه جان شو نه که ز اخوان صفایی</p><p>ای دور چه دوری تو و ای روز چه روزی</p><p>وی گلشن اقبال چه بابرگ و نوایی</p><p>از خاک برویند در این دور خلایق</p><p>کاین نفخه صور است که کرده‌ست صدایی</p><p>از کوه شنو نعره صد ناقه صالح</p><p>وز چرخ شنو بانگ سرافیل صلایی</p><p>هین رخت فروگیر و بخوابان شتران را</p><p>آخر بگشا چشم که در دست رضایی</p><p>ای مرده بشو زنده و ای پیر جوان شو</p><p>وی منکر محشر هله تا ژاژ نخایی</p><p>خواهم سخنی گفت دهانم بمبندید</p><p>کامروز حلال است ورا رازگشایی</p><p>ور ز آنک ز غیرت ره این گفت ببندید</p><p>ره باز کنم سوی خیالات هوایی</p><p>ما نیز خیالات بدستیم و از این دم</p><p>هستی پذرفتیم ز دم‌های خدایی</p><p>صد هستی دیگر به جز این هست بگیری</p><p>کاین را تو فراموش کنی خواجه کجایی</p><h2><a id="poem-5260" href="https://ganjoor.net/moulavi/shams/ghazalsh/sh2636">غزل شمارهٔ ۲۶۳۶</a></h2>
<p>ای مونس ما خواجه ابوبکر ربابی</p><p>گر دلشده‌ای چند پی نان و کبابی</p><p>آتش خور در عشق به مانند شترمرغ</p><p>اندر عقب طعمه چه شاگرد عقابی</p><p>لقمه دهدت تا کند او لقمه خویشت</p><p>این چرخ فریبنده و این برق سحابی</p><p>هین لقمه مخور لقمه مشو آتش او را</p><p>بی‌لقمه او در دل و جان رزق بیابی</p><p>آن وقت که از ناف همی‌خورد تنت خون</p><p>نی حلق و گلو بود و نه خرمای رطابی</p><p>آن ماهی چه خورده‌ست که او لقمه ما شد</p><p>در چشم نیاید خورش مردم آبی</p><p>از نعمت پنهان خورد این نعمت پیدا</p><p>زان راه شود فربه و زان ماه خضابی</p><p>گر ز آنک خرابت کند این عشق برونی</p><p>چون سنبله شد دانه در این روز خرابی</p><p>آن سنبله از خاک برآورد سر و گفت</p><p>من مردم و زنده شدم از داد ثوابی</p><p>خواهی که قیامت نگری نقد به باغ آی</p><p>نظاره سرسبزی اموات ترابی</p><p>ماییم که پوسیده و ریزیده خاکیم</p><p>امروز چو سرویم سرافراز و خطابی</p><p>بی‌حرف سخن گوی که تا خصم نگوید</p><p>کاین گفت کسان است و سخن‌های کتابی</p><h2><a id="poem-5261" href="https://ganjoor.net/moulavi/shams/ghazalsh/sh2637">غزل شمارهٔ ۲۶۳۷</a></h2>
<p>امروز سماع است و شراب است و صراحی</p><p>یک ساقی بدمست یکی جمع مباحی</p><p>زان جنس مباحی که از آن سوی وجود است</p><p>نی اباحتی گیج حشیشی مزاحی</p><p>روحی است مباحی که از آن روح چشیده‌ست</p><p>کو روح قدیمی و کجا روح ریاحی</p><p>در پیش چنین فتنه و در دست چنین می</p><p>یا رب چه شود جان مسلمان صلاحی</p><p>زین باده کسی را جگر تشنه خنک شد</p><p>کو خون جگر ریخت در این ره به سفاحی</p><p>جاوید شود عمر بدین کاس صبوحی</p><p>ایمن شود از مرگ و ز افغان نیاحی</p><p>این صورت غیب است که سرخیش ز خون نیست</p><p>اسپید ز نور است نه کافور رباحی</p><p>شمعی است برافروخته وز عرش گذشته</p><p>پروانه او سینه دل‌های فلاحی</p><p>سوزیده ز نورش حجب سبع سماوات</p><p>پران شده جان‌ها و روان‌ها ز نواحی</p><p>این حلقه مستان خرابات خراب است</p><p>دور از لب و دندان تو ای خواجه صاحی</p><p>شاباش زهی حال که از حال رهیدیت</p><p>شاباش زهی عیش صبوحی و صباحی</p><p>با خود ملک الموت بگوید هله واگرد</p><p>کاین جا نکند هیچ سلاح تو سلاحی</p><p>ما را خبری نی که خبر نیز چه باشد</p><p>خود مغفرت این باشد و آمرزش ماحی</p><p>از غیب شنو نعره مستان و خمش کن</p><p>یک غلغله پاک ز آواز صیاحی</p><p>ور نه بدو نان بنده دونان و خسان باش</p><p>می‌خور پی سه نان ز سنان زخم رماحی</p><p>فارس شده شمس الحق تبریز همیشه</p><p>بر شمس شموس و نکند شمس جماحی</p><h2><a id="poem-5262" href="https://ganjoor.net/moulavi/shams/ghazalsh/sh2638">غزل شمارهٔ ۲۶۳۸</a></h2>
<p>ای آنک به دل‌ها ز حسد خار خلیدی</p><p>این‌ها همه کردی و در آن گور خزیدی</p><p>تلخی دهد امروز تو را در دل و در کام</p><p>آن زهرگیاهی که در این دشت چریدی</p><p>آن آهن تو نرم شد امروز ببینی</p><p>که قفل دری یا جهت قفل کلیدی</p><p>طوق ملکی این دم اگر گوهر پاکی</p><p>رد فلکی این دم اگر جان پلیدی</p><p>با جمله روان‌ها به تک روح روانی</p><p>سلطان جهادی اگر از نفس جهیدی</p><p>با خالق آرام تو آرام گرفتی</p><p>وز دیو رمیده تو به هنگام رهیدی</p><p>امروز تو را بازخرد از غمش آن نور</p><p>کو را چو دل و جان به دل و جان بخریدی</p><p>آن سیمبر اندر بر سیمین تو آید</p><p>کو را چو نثار زر از این خاک بچیدی</p><p>ای عشق ببخشای بر این خاک که دانی</p><p>کز خاک همان رست که در خاک دمیدی</p><p>خامش کن و منمای به هر کس سر دل ز آنک</p><p>در دیده هر ذره چو خورشید پدیدی</p><h2><a id="poem-5263" href="https://ganjoor.net/moulavi/shams/ghazalsh/sh2639">غزل شمارهٔ ۲۶۳۹</a></h2>
<p>برخیز که صبح است و صبوح است و سکاری</p><p>بگشای کنار آمد آن یار کناری</p><p>برخیز بیا دبدبه عمر ابد بین</p><p>رستند و گذشتند ز دم‌های شماری</p><p>آن رفت که اقبال بخارید سر ما</p><p>ای دل سر اقبال از این بار تو خاری</p><p>گنجی تو عجب نیست که در توده خاکی</p><p>ماهی تو عجب نیست که در گرد و غباری</p><p>اندر حرم کعبه اقبال خرامید</p><p>از بادیه ایمن شده وز ناز مکاری</p><p>گردان شده بین چرخ که صد ماه در او هست</p><p>جز تابش یک روزه تو ای چرخ چه داری</p><p>آن ساغر جان که ملک الموت اجل شد</p><p>نی شورش دل آرد و نی رنج خماری</p><p>بس کن که اگر جان بخورد صورت ما را</p><p>صد عذر بخواهد لبش از خوب عذاری</p><h2><a id="poem-5264" href="https://ganjoor.net/moulavi/shams/ghazalsh/sh2640">غزل شمارهٔ ۲۶۴۰</a></h2>
<p>مگریز ز آتش که چنین خام بمانی</p><p>گر بجهی از این حلقه در آن دام بمانی</p><p>مگریز ز یاران تو چو باران و مکش سر</p><p>گر سر کشی سرگشته ایام بمانی</p><p>با دوست وفا کن که وفا وام الست است</p><p>ترسم که بمیری و در این وام بمانی</p><p>بگرفت تو را تاسه و حال تو چنان است</p><p>کز عجز تو در تاسه حمام بمانی</p><p>می‌ترسی از این سر که تو داری و از این خو</p><p>کان سر تو به رنجوری سرسام بمانی</p><p>با ما تو یکی کن سر زیرا سر وقت است</p><p>تا همچو سران شاد سرانجام بمانی</p><h2><a id="poem-5265" href="https://ganjoor.net/moulavi/shams/ghazalsh/sh2641">غزل شمارهٔ ۲۶۴۱</a></h2>
<p>گیرم که نبینی رخ آن دختر چینی</p><p>از جنبش او جنبش این پرده نبینی</p><p>از تابش آن مه که در افلاک نهان است</p><p>صد ماه بدیدی تو در اجزای زمینی</p><p>ای برگ پریشان شده در باد مخالف</p><p>گر باد نبینی تو نبینی که چنینی</p><p>گر باد ز اندیشه نجنبد تو نجنبی</p><p>و آن باد اگر هیچ نشیند تو نشینی</p><p>عرش و فلک و روح در این گردش احوال</p><p>اشتر به قطارند و تو آن بازپسینی</p><p>می‌جنب تو بر خویش و همی‌خور تو از این خون</p><p>کاندر شکم چرخ یکی طفل جنینی</p><p>در چرخ دلت ناگه یک درد درآید</p><p>سر برزنی از چرخ بدانی که نه اینی</p><p>ماه نهمت چهره شمس الحق تبریز</p><p>ای آنک امان دو جهان را تو امینی</p><p>تا ماه نهم صبر کن ای دل تو در این خون</p><p>آن مه تویی ای شاه که شمس الحق و دینی</p><h2><a id="poem-5266" href="https://ganjoor.net/moulavi/shams/ghazalsh/sh2642">غزل شمارهٔ ۲۶۴۲</a></h2>
<p>زان جای بیا خواجه بدین جای نه جایی</p><p>کاین جاست تو را خانه کجایی تو کجایی</p><p>آن جا که نه جای است چراگاه تو بوده‌ست</p><p>زین شهره چراگاه تو محروم چرایی</p><p>جاندار سراپرده سلطان عدم باش</p><p>تا بازرهی از دم این جان هوایی</p><p>گه پای مشو گه سر بگریز از این سو</p><p>مستی و خرابی نگر و بی‌سر و پایی</p><p>ای راه نمای از می و منزل چو شوی مست</p><p>نی راه به خود دانی و نی راه نمایی</p><p>مستان ازل در عدم و محو چریدند</p><p>کز نیست بود قاعده هست نمایی</p><p>جان بر زبر همدگر افتاده ز مستی</p><p>همچون ختن غیب پر از ترک خطایی</p><p>این نعره زنان گشته که هیهای چه خوبی</p><p>و آن سجده کنان گشته که بس روح فزایی</p><p>مخدوم خداوندی شمس الحق تبریز</p><p>هم نور زمینی تو و خورشید سمایی</p><h2><a id="poem-5267" href="https://ganjoor.net/moulavi/shams/ghazalsh/sh2643">غزل شمارهٔ ۲۶۴۳</a></h2>
<p>ای شاه تو ترکی عجمی وار چرایی</p><p>تو جان و جهانی تو و بیمار چرایی</p><p>گلزار چو رنگ از صدقات تو ببردند</p><p>گلزار بده زان رخ و پرخار چرایی</p><p>الحق تو نگفتی و دم باده او گفت</p><p>ای خواجه منصور تو بر دار چرایی</p><p>در غار فتم چون دل و دلدار حریفند</p><p>دلدار چو شد ای دل در غار چرایی</p><p>آن شاه نشد لیک پی چشم بد این گو</p><p>گر شاه بشد مخزن اسرار چرایی</p><p>گر بیخ دلت نیست در آن آب حیاتش</p><p>ای باغ چنین تازه و پربار چرایی</p><p>گر راه نبرده‌ست دلت جانب گلزار</p><p>خوش بو و شکرخنده و دلدار چرایی</p><p>گر دیو زند طعنه که خود نیست سلیمان</p><p>ای دیو اگر نیست تو در کار چرایی</p><p>بر چشمه دل گر نه پری خانه حسن است</p><p>ای جان سراسیمه پری دار چرایی</p><p>ای مریم جان گر تو نه‌ای حامل عیسی</p><p>زان زلف چلیپا پی زنار چرایی</p><p>گر از می شمس الحق تبریز نه مستی</p><p>پس معتکف خانه خمار چرایی</p><h2><a id="poem-5268" href="https://ganjoor.net/moulavi/shams/ghazalsh/sh2644">غزل شمارهٔ ۲۶۴۴</a></h2>
<p>یک روز مرا بر لب خود میر نکردی</p><p>وز لعل لبت جامگی تقریر نکردی</p><p>زان شب که سر زلف تو در خواب بدیدم</p><p>حیران و پریشانم و تعبیر نکردی</p><p>یک عالم و عاقل به جهان نیست که او را</p><p>دیوانه آن زلف چو زنجیر نکردی</p><p>بگریست بسی از غم تو طفل دو چشمم</p><p>وز سنگ دلی در دهنش شیر نکردی</p><p>در کعبه خوبی تو احرام ببستیم</p><p>بس تلبیه گفتیم و تو تکبیر نکردی</p><p>بگرفت دلم در غمت ای سرو جوان بخت</p><p>شد پیر دلم پیروی پیر نکردی</p><p>با قوس دو ابروی تو یک دل به جهان نیست</p><p>تا خسته بدان غمزه چون تیر نکردی</p><p>بس عقل که در آیت حسن تو فروماند</p><p>وز وی به کرم روزی تفسیر نکردی</p><p>در بردن جان‌ها و در آزردن جان‌ها</p><p>الحق صنما هیچ تو تقصیر نکردی</p><p>در کشتنم ای دلبر خون خوار بکردم</p><p>صد لابه و یک ساعت تأخیر نکردی</p><p>در آتش عشق تو دلم سوخت به یک بار</p><p>وز بهر دوا قرص تباشیر نکردی</p><p>بیمار شدم از غم هجر تو و روزی</p><p>از بهر من خسته تو تدبیر نکردی</p><p>خورشید رخت با زحل زلف سیاهت</p><p>صد بار قران کرد و تو تأثیر نکردی</p><p>بر خاک درت روی نهادم ز سر عجز</p><p>وز قصه هجرانم تحریر نکردی</p><p>خامش شوم و هیچ نگویم پس از این من</p><p>هر چاکر دیرینه چو توفیر نکردی</p><h2><a id="poem-5269" href="https://ganjoor.net/moulavi/shams/ghazalsh/sh2645">غزل شمارهٔ ۲۶۴۵</a></h2>
<p>بخوردم از کف دلبر شرابی</p><p>شدم معمور و در صورت خرابی</p><p>گزیدم آتش پنهان پنهان</p><p>کز او اندر رخم پیداست تابی</p><p>هزاران نکته در عالم بگفتم</p><p>ز عشق و هیچ نشنیدم جوابی</p><p>گهی سوزد دلم گه خام گردد</p><p>به مانند دلم نبود کبابی</p><p>مرا آن مه یکی شکلی نموده‌ست</p><p>که سیصد مه نبیند آن به خوابی</p><p>منم غرقه به بحر انگبینی</p><p>که زنبور از کفش یابد لعابی</p><p>بهشت اندر رهش کمتر حجابی</p><p>خرد پیش مهش کمتر سحابی</p><p>جهان را جمله آب صاف می‌بین</p><p>که ماهی می‌درخشد اندر آبی</p><p>اگر با شمس تبریزی نشینی</p><p>از آن مه بر تو تابد ماهتابی</p><h2><a id="poem-5270" href="https://ganjoor.net/moulavi/shams/ghazalsh/sh2646">غزل شمارهٔ ۲۶۴۶</a></h2>
<p>چه باشد گر چو عقل و جان نخسبی</p><p>برآری کار محتاجان نخسبی</p><p>تو نور خاطر این شب روانی</p><p>برای خاطر ایشان نخسبی</p><p>شبی بر گرد محبوسان گردون</p><p>بگردی ای مه تابان نخسبی</p><p>جهان کشتی و تو نوح زمانی</p><p>نگاهش داری از طوفان نخسبی</p><p>شب قدری که دادی وعده آن روز</p><p>دراندیشی از آن پیمان نخسبی</p><p>مخسب ای جان که خفتن آن ندارد</p><p>چه باشد چون تو داری آن نخسبی</p><p>تویی شه پیل و پیش آهنگ پیلان</p><p>چو کردی یاد هندستان نخسبی</p><p>تو نپسندی ز داد و رحمت خویش</p><p>که بستان را کنی زندان نخسبی</p><p>اگر خسبی نخسبد جز که چشمت</p><p>تویی آن نور جاویدان نخسبی</p><p>خمش کردم نگویم تا تو گویی</p><p>سخن گویان سخن گویان نخسبی</p><p>چو روی شمس تبریزی بدیدی</p><p>سزد کز عشق آن سلطان نخسبی</p><h2><a id="poem-5271" href="https://ganjoor.net/moulavi/shams/ghazalsh/sh2647">غزل شمارهٔ ۲۶۴۷</a></h2>
<p>دلا چون واقف اسرار گشتی</p><p>ز جمله کارها بی‌کار گشتی</p><p>همان سودایی و دیوانه می‌باش</p><p>چرا عاقل شدی هشیار گشتی</p><p>تفکر از برای برد باشد</p><p>تو سرتاسر همه ایثار گشتی</p><p>همان ترتیب مجنون را نگه دار</p><p>که از ترتیب‌ها بیزار گشتی</p><p>چو تو مستور و عاقل خواستی شد</p><p>چرا سرمست در بازار گشتی</p><p>نشستن گوشه ای سودت ندارد</p><p>چو با رندان این ره یار گشتی</p><p>به صحرا رو بدان صحرا که بودی</p><p>در این ویرانه‌ها بسیار گشتی</p><p>خراباتی است در همسایه تو</p><p>که از بوهای می خمار گشتی</p><p>بگیر این بو و می‌رو تا خرابات</p><p>که همچون بو سبک رفتار گشتی</p><p>به کوه قاف رو مانند سیمرغ</p><p>چه یار جغد و بوتیمار گشتی</p><p>برو در بیشه معنی چو شیران</p><p>چه یار روبه و کفتار گشتی</p><p>مرو بر بوی پیراهان یوسف</p><p>که چون یعقوب ماتم دار گشتی</p><h2><a id="poem-5272" href="https://ganjoor.net/moulavi/shams/ghazalsh/sh2648">غزل شمارهٔ ۲۶۴۸</a></h2>
<p>دریغا کز میان ای یار رفتی</p><p>به درد و حسرت بسیار رفتی</p><p>بسی زنهار گفتی لابه کردی</p><p>چه سود از حکم بی‌زنهار رفتی</p><p>به هر سو چاره جستی حیله کردی</p><p>ندیده چاره و ناچار رفتی</p><p>کنار پرگل و روی چو ماهت</p><p>چه شد چون در زمین خوار رفتی</p><p>ز حلقه دوستان و همنشینان</p><p>میان خاک و مور و مار رفتی</p><p>چه شد آن نکته‌ها و آن سخن‌ها</p><p>چه شد عقلی که در اسرار رفتی</p><p>چه شد دستی که دست ما گرفتی</p><p>چه شد پایی که در گلزار رفتی</p><p>لطیف و خوب و مردم دار بودی</p><p>درون خاک مردم خوار رفتی</p><p>چه اندیشه که می‌کردی و ناگاه</p><p>به راه دور و ناهموار رفتی</p><p>فلک بگریست و مه را رو خراشید</p><p>در آن ساعت که زار زار رفتی</p><p>دلم خون شد چه پرسم من چه دانم</p><p>بگو باری عجب بیدار رفتی</p><p>چو رفتی صحبت پاکان گزیدی</p><p>و یا محروم و باانکار رفتی</p><p>جوابک‌های شیرینت کجا شد</p><p>خمش کردی و از گفتار رفتی</p><p>زهی داغ و زهی حسرت که ناگه</p><p>سفر کردی مسافروار رفتی</p><p>کجا رفتی که پیدا نیست گردت</p><p>زهی پرخون رهی کاین بار رفتی</p><h2><a id="poem-5273" href="https://ganjoor.net/moulavi/shams/ghazalsh/sh2649">غزل شمارهٔ ۲۶۴۹</a></h2>
<p>منم فانی و غرقه در ثبوتی</p><p>به دریاهای حی لایموتی</p><p>مگر من یوسفم در قعر چاهی</p><p>مگر من یونسم در بطن حوتی</p><p>وجود ظاهرم تا چند بینی</p><p>که اطلس‌هاست اندر برگ توتی</p><p>فقیرم من ولیکن نی فقیری</p><p>که گردد در به در در عشق لوتی</p><p>ز بهر قهر جان لوت خوارم</p><p>بمالیده چو جلادان بروتی</p><p>به غیر عشق شمس الدین تبریز</p><p>نیرزد پیش بنده تره توتی</p><h2><a id="poem-5274" href="https://ganjoor.net/moulavi/shams/ghazalsh/sh2650">غزل شمارهٔ ۲۶۵۰</a></h2>
<p>تو آن ماهی که در گردون نگنجی</p><p>تو آن آبی که در جیحون نگنجی</p><p>تو آن دری که از دریا فزونی</p><p>تو آن کوهی که در هامون نگنجی</p><p>چه خوانم من فسون ای شاه پریان</p><p>که تو در شیشه و افسون نگنجی</p><p>تو لیلیی ولیک از رشک مولی</p><p>به کنج خاطر مجنون نگنجی</p><p>تو خورشیدی قبایت نور سینه است</p><p>تو اندر اطلس و اکسون نگنجی</p><p>تویی شاگرد جان افزا طبیبی</p><p>در استدلال افلاطون نگنجی</p><p>تو معجونی که نبود در ذخیره</p><p>ذخیره چیست در قانون نگنجی</p><p>بگوید خصم تا خود چون بود این</p><p>تو از بی‌چونی و در چون نگنجی</p><p>چنین بودی در اشکمگاه دنیا</p><p>بگنجیدی ولی اکنون نگنجی</p><p>مخوان در گوش‌ها این را خمش کن</p><p>تو اندر گوش هر مفتون نگنجی</p><h2><a id="poem-5275" href="https://ganjoor.net/moulavi/shams/ghazalsh/sh2651">غزل شمارهٔ ۲۶۵۱</a></h2>
<p>کریما تو گلی یا جمله قندی</p><p>که چون بینی مرا چون گل بخندی</p><p>عزیزا تو به بستان آن درختی</p><p>که چون دیدم تو را بیخم بکندی</p><p>چه کم گردد ز جاهت گر بپرسی</p><p>که چونی در فراقم دردمندی</p><p>من آنم کز فراقت مستمندم</p><p>تو آنی که خلاص مستمندی</p><p>در این مطبخ هزاران جان به خرج است</p><p>ببین تو ای دل پرخون که چندی</p><p>چو حلقه بر درت گر چه مقیمم</p><p>چه چاره چون تو بر بام بلندی</p><p>بیا ای زلف چوگان حکم داری</p><p>که چون گویم در این میدان فکندی</p><p>سپند از بهر آن باشد که سوزد</p><p>دلا می‌سوز دلبر را سپندی</p><p>بیا ای جام عشق شمس تبریز</p><p>که درد کهنه را تو سودمندی</p><h2><a id="poem-5276" href="https://ganjoor.net/moulavi/shams/ghazalsh/sh2652">غزل شمارهٔ ۲۶۵۲</a></h2>
<p>نگارا تو در اندیشه درازی</p><p>بیاوردی که با یاران نسازی</p><p>نه عاشق بر سر آتش نشیند</p><p>مگر که عاشقی باشد مجازی</p><p>به من بنگر که بودم پیش از این عشق</p><p>ز عالم فارغ اندر بی‌نیازی</p><p>قضا آمد بدیدم ماه رویی</p><p>گرفتم من سر زلفش به بازی</p><p>گناه این بود افتادم به عشقی</p><p>چو صد روز قیامت در درازی</p><p>ز خونم بوی مشک آید چو ریزد</p><p>شهید شرمسارم من ز غازی</p><p>نصیحت داد شمس الدین تبریز</p><p>که چون معشوق ای عاشق ننازی</p><h2><a id="poem-5277" href="https://ganjoor.net/moulavi/shams/ghazalsh/sh2653">غزل شمارهٔ ۲۶۵۳</a></h2>
<p>گر این سلطان ما را بنده باشی</p><p>همه گریند و تو در خنده باشی</p><p>وگر غم پر شود اطراف عالم</p><p>تو شاد و خرم و فرخنده باشی</p><p>وگر چرخ و زمین از هم بدرد</p><p>ورای هر دو جانی زنده باشی</p><p>به هفتم چرخ نوبت پنج داری</p><p>چو خیمه شش جهت برکنده باشی</p><p>همه مشتاق دیدار تو باشند</p><p>تو صد پرده فروافکنده باشی</p><p>چو اندیشه به جاسوسی اسرار</p><p>درون سینه‌ها گردنده باشی</p><p>دلا بر چشم خوبان چهره بگشا</p><p>که اندیشد که تو شرمنده باشی</p><p>بدیشان صدقه می‌ده چون هلالند</p><p>تو بدری از کجا گیرنده باشی</p><p>اگر خالی شوی از خویش چون نی</p><p>چو نی پر از شکر آکنده باشی</p><p>برو خرقه گرو کن در خرابات</p><p>چو سالوسان چرا در ژنده باشی</p><p>به عشق شمس تبریزی بده جان</p><p>که تا چون عشق او پاینده باشی</p><h2><a id="poem-5278" href="https://ganjoor.net/moulavi/shams/ghazalsh/sh2654">غزل شمارهٔ ۲۶۵۴</a></h2>
<p>ببین این فتح ز استفتاح تا کی</p><p>ز ساقی مست شو زین راح تا کی</p><p>در این اقداح صورت راح جانی است</p><p>نظاره صورت اقداح تا کی</p><p>چو مرغابی ز خود برساز کشتی</p><p>صداع کشتی و ملاح تا کی</p><p>تو سباحی و از سباح زادی</p><p>فسانه و باد هر سباح تا کی</p><p>نفخت فیه جان بخشی است هر صبح</p><p>فراق فالق الاصباح تا کی</p><p>چو جان بالغان لوحی است محفوظ</p><p>مثال کودکان ز الواح تا کی</p><p>چو فرموده‌ست رزقت ز آسمان است</p><p>زمین شوریدن ای فلاح تا کی</p><p>از آن باغ است این سیب زنخدان</p><p>قناعت بر یکی تفاح تا کی</p><p>جراحت راست دارو حسن یوسف</p><p>دوا جستن ز هر جراح تا کی</p><p>ز هر جزوت چو مطرب می‌توان ساخت</p><p>ز چشمت ساختن نواح تا کی</p><p>چو نفس واحدیم از خلق و از بعث</p><p>جدا باشیدن ارواح تا کی</p><p>دهان بربند در دریا صدف وار</p><p>دهان بگشاده چون تمساح تا کی</p><p>دهان بربند و قفلی بر دهان نه</p><p>ز ضایع کردن مفتاح تا کی</p><h2><a id="poem-5279" href="https://ganjoor.net/moulavi/shams/ghazalsh/sh2655">غزل شمارهٔ ۲۶۵۵</a></h2>
<p>تو نقشی نقش بندان را چه دانی</p><p>تو شکلی پیکری جان را چه دانی</p><p>تو خود می‌نشنوی بانگ دهل را</p><p>رموز سر پنهان را چه دانی</p><p>هنوز از کات کفرت خود خبر نیست</p><p>حقایق‌های ایمان را چه دانی</p><p>هنوزت خار در پای است بنشین</p><p>تو سرسبزی بستان را چه دانی</p><p>تو نامی کرده‌ای این را و آن را</p><p>از این نگذشته‌ای آن را چه دانی</p><p>چه صورت‌هاست مر بی‌صورتان را</p><p>تو صورت‌های ایشان را چه دانی</p><p>زنخ کم زن که اندر چاه نفسی</p><p>تو آن چاه زنخدان را چه دانی</p><p>درخت سبز داند قدر باران</p><p>تو خشکی قدر باران را چه دانی</p><p>سیه کاری مکن با باز چون زاغ</p><p>تو باز چتر سلطان را چه دانی</p><p>سلیمانی نکردی در ره عشق</p><p>زبان جمله مرغان را چه دانی</p><p>نگهبانی است حاضر بر تو سبحان</p><p>تو حیوانی نگهبان را چه دانی</p><p>تو را در چرخ آورده‌ست ماهی</p><p>تو ماه چرخ گردان را چه دانی</p><p>تجلی کرد این دم شمس تبریز</p><p>تو دیوی نور رحمان را چه دانی</p><h2><a id="poem-5280" href="https://ganjoor.net/moulavi/shams/ghazalsh/sh2656">غزل شمارهٔ ۲۶۵۶</a></h2>
<p>نه آتش‌های ما را ترجمانی</p><p>نه اسرار دل ما را زبانی</p><p>برهنه شد ز صد پرده دل و عشق</p><p>نشسته دو به دو جانی و جانی</p><p>میان هر دو گر جبریل آید</p><p>نباشد ز آتشش یک دم امانی</p><p>به هر لحظه وصال اندر وصالی</p><p>به هر سویی عیان اندر عیانی</p><p>ببینی تو چه سلطانان معنی</p><p>به گوشه بامشان چون پاسبانی</p><p>سرشته وصل یزدان کوه طور است</p><p>در آن کان تاب نارد یک زمانی</p><p>اگر صد عقل کل بر هم ببندی</p><p>نگردد بامشان را نردبانی</p><p>نشانی‌های مردان سجده آرد</p><p>اگر زان بی‌نشان گویم نشانی</p><p>از آن نوری که حرف آن جا نگنجد</p><p>تو را این حرف گشته ارمغانی</p><p>کمر شد حرف‌ها از شمس تبریز</p><p>بیا بربند اگر داری میانی</p><h2><a id="poem-5281" href="https://ganjoor.net/moulavi/shams/ghazalsh/sh2657">غزل شمارهٔ ۲۶۵۷</a></h2>
<p>دلا تا نازکی و نازنینی</p><p>برو که نازنینان را نبینی</p><p>در این رنگی دلا تا تو بلنگی</p><p>نیابی در چنان تا تو چنینی</p><p>در آیینه نبینی روی خوبان</p><p>که تا با خوی زشتت همنشینی</p><p>تو زیبا شو که این آیینه زیباست</p><p>تو بی‌چین شو که آیینه است چینی</p><p>مشو پنهان که غیرت در کمین است</p><p>همی‌بیند تو را کاندر کمینی</p><p>ز خود پنهان شدی سر درکشیدی</p><p>ببستی چشم تا خود را نبینی</p><p>به لب یاسین همی‌خوانی ولیکن</p><p>ز کینه جمله تن دندان چو سینی</p><h2><a id="poem-5282" href="https://ganjoor.net/moulavi/shams/ghazalsh/sh2658">غزل شمارهٔ ۲۶۵۸</a></h2>
<p>اگر درد مرا درمان فرستی</p><p>وگر کشت مرا باران فرستی</p><p>وگر آن میر خوبان را به حیلت</p><p>ز خانه جانب میدان فرستی</p><p>وگر ساقی جان عاشقان را</p><p>میان حلقه مستان فرستی</p><p>همه ذرات عالم زنده گردد</p><p>چو جانم را بر جانان فرستی</p><p>وگر لب را به رحمت برگشایی</p><p>مفرح سوی بیماران فرستی</p><p>به دربان گفته‌ای مگذار ما را</p><p>مرا هر دم بر دربان فرستی</p><p>منم کشتی در این بحر و نشاید</p><p>که بر من باد سرگردان فرستی</p><p>همی‌خواهم که کشتیبان تو باشی</p><p>اگر بر عاشقان طوفان فرستی</p><p>مرا تا کی مها چون ارمغانی</p><p>به پیش این و پیش آن فرستی</p><p>دل بریان عاشق باده خواهد</p><p>تو او را غصه و گریان فرستی</p><p>یکی رطلی گران برریز بر وی</p><p>از آن رطلی که بر مردان فرستی</p><p>دل و جان هر دو را در نامه پیچم</p><p>اگر تو نامه پنهان فرستی</p><p>تو چون خورشید از مشرق برآیی</p><p>جهان بی‌خبر را جان فرستی</p><p>چه باشد ای صبا گر این غزل را</p><p>به خلوتخانه سلطان فرستی</p><h2><a id="poem-5283" href="https://ganjoor.net/moulavi/shams/ghazalsh/sh2659">غزل شمارهٔ ۲۶۵۹</a></h2>
<p>کسی کو را بود در طبع سستی</p><p>نخواهد هیچ کس را تندرستی</p><p>مده دامن به دستان حسودان</p><p>که ایشان می‌کشندت سوی پستی</p><p>زیانتر خویش را و دیگران را</p><p>نباشد چون حسد در جمله هستی</p><p>هلا بشکن دل و دام حسودان</p><p>وگر نی پشت بخت خود شکستی</p><p>از این اخوان چو ببریدی چو یوسف</p><p>عزیز مصری و از گرگ رستی</p><p>اگر حاسد دو پایت را ببوسد</p><p>به باطن می‌زند خنجر دودستی</p><p>ندارد مهر مهره او چه گشتی</p><p>ندارد دل دل اندر وی چه بستی</p><p>اگر در حصن تقوا راه یابی</p><p>ز حاسد وز حسد جاوید رستی</p><p>اگر چه شیرگیری ترک او کن</p><p>نه آن شیر است کش گیری به مستی</p><h2><a id="poem-5284" href="https://ganjoor.net/moulavi/shams/ghazalsh/sh2660">غزل شمارهٔ ۲۶۶۰</a></h2>
<p>چرا ز اندیشه ای بیچاره گشتی</p><p>فرورفتی به خود غمخواره گشتی</p><p>تو را من پاره پاره جمع کردم</p><p>چرا از وسوسه صدپاره گشتی</p><p>ز دارالملک عشقم رخت بردی</p><p>در این غربت چنین آواره گشتی</p><p>زمین را بهر تو گهواره کردم</p><p>فسرده تخته گهواره گشتی</p><p>روان کردم ز سنگت آب حیوان</p><p>به سوی خشک رفتی خاره گشتی</p><p>تویی فرزند جان کار تو عشق است</p><p>چرا رفتی تو و هرکاره گشتی</p><p>از آن خانه که تو صد زخم خوردی</p><p>به گرد آن در و درساره گشتی</p><p>در آن خانه که صد حلوا چشیدی</p><p>نگشتی مطمئن اماره گشتی</p><p>خمش کن گفت هشیاریت آرد</p><p>نه مست غمزه خماره گشتی</p><h2><a id="poem-5285" href="https://ganjoor.net/moulavi/shams/ghazalsh/sh2661">غزل شمارهٔ ۲۶۶۱</a></h2>
<p>کجا شد عهد و پیمانی که کردی</p><p>کجا شد قول و سوگندی که خوردی</p><p>نگفتی چرخ تا گردان بود گرد</p><p>از این سرگشته هرگز برنگردی</p><p>نگفتی تا بود خورشید دلگرم</p><p>نکاهد گرم ما را هیچ سردی</p><p>نگفتی یک دل و مردانه باشیم</p><p>به جان جمله مردان و بمردی</p><p>مرا گویی اگر من جور کردم</p><p>بدان کردم که پیش از من تو کردی</p><p>چرا شاید که با چون من گدایی</p><p>چو تو شاهنشهی گیرد نبردی</p><p>میان ما و تو سرکنگبین است</p><p>ز من سرکه ز تو شکرنوردی</p><p>چو من سرکه فروشم پس تو شکر</p><p>بیفزا چون به شیرینی تو فردی</p><p>منم خاک و چو خاکی باد یابد</p><p>تو عذرش نه مگویش گرد کردی</p><p>نباشد راه را عار از چو من گرد</p><p>که زر را عار نبود رنگ زردی</p><p>شهاب آتش ما زنده بادا</p><p>چو القاب شهاب سهروردی</p><h2><a id="poem-5286" href="https://ganjoor.net/moulavi/shams/ghazalsh/sh2662">غزل شمارهٔ ۲۶۶۲</a></h2>
<p>دلا رو رو همان خون شو که بودی</p><p>بدان صحرا و هامون شو که بودی</p><p>در این خاکستر هستی چو غلطی</p><p>در آتشدان و کانون شو که بودی</p><p>در این چون شد چگونه چند مانی</p><p>بدان تصریف بی‌چون شو که بودی</p><p>نه گاوی که کشی بیگار گردون</p><p>بر آن بالای گردون شو که بودی</p><p>در این کاهش چو بیماران دقی</p><p>به عمر روزافزون شو که بودی</p><p>زبون طب افلاطون چه باشی</p><p>فلاطون فلاطون شو که بودی</p><p>ایم هو کی اسیرانه چه باشی</p><p>همان سلطان و بارون شو که بودی</p><p>اگر رویین تنی جسم آفت توست</p><p>همان جان فریدون شو که بودی</p><p>همان اقبال و دولت بین که دیدی</p><p>همان بخت همایون شو که بودی</p><p>رها کن نظم کردن درها را</p><p>به دریا در مکنون شو که بودی</p>
</body></html>