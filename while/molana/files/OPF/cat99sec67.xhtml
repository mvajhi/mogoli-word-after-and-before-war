<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۶۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5745" href="https://ganjoor.net/moulavi/shams/ghazalsh/sh3121">غزل شمارهٔ ۳۱۲۱</a></h2>
<p>هم ایثار کردی هم ایثار گفتی</p><p>که از جور دوری و با لطف جفتی</p><p>چراغ خدایی به جایی که آیی</p><p>حیات جهانی به هر جا که افتی</p><p>تو قانون شادی به عالم نهادی</p><p>چه‌ها بخش کردی چه درها که سفتی</p><p>ولیکن ز مستان به مکر و به دستان</p><p>شرابیست نادر که آن را نهفتی</p><p>به بازار راعی چه نادرمتاعی</p><p>به جان ار فروشی یکی عشوه مفتی</p><p>به زیر و به بالا تو بودی معلا</p><p>فلک را دریدی چمن را شکفتی</p><p>به صورت ز خاکی و زین خاک پاکی</p><p>چو پاکان گردون نخوردی نخفتی</p><p>تو کن شرح این را که در هر بیانی</p><p>چو با دل جنوبی غبارات رفتی</p><h2><a id="poem-5746" href="https://ganjoor.net/moulavi/shams/ghazalsh/sh3122">غزل شمارهٔ ۳۱۲۲</a></h2>
<p>الا میر خوبان هلا تا نرنجی</p><p>بهانه نگیری و از ما نرنجی</p><p>تویی یار غارم امید تو دارم</p><p>که سر را نخارم نگارا نرنجی</p><p>تو جانان مایی تو خاصان مایی</p><p>ز هر جا برنجی از این جا نرنجی</p><p>تویی شب فروزم تویی بخت و روزم</p><p>که امشب بخندی و فردا نرنجی</p><p>یکی مشت خاکیم ای جان چه باشد</p><p>که از ما و زین‌ها و زان‌ها نرنجی</p><p>چو دانا و نادان شدند از تو شادان</p><p>ز نادان نگیری ز دانا نرنجی</p><h2><a id="poem-5747" href="https://ganjoor.net/moulavi/shams/ghazalsh/sh3123">غزل شمارهٔ ۳۱۲۳</a></h2>
<p>به حیلت تو خواهی که در را ببندی</p><p>بنالی چو رنجور و سر را ببندی</p><p>چو رنجور والله که آن زور داری</p><p>که بر چرخ آیی قمر را ببندی</p><p>گر آن روی چون مه به گردون نمایی</p><p>به صبح جمالت سحر را ببندی</p><p>غلام صبوحم ولی خصم صبحم</p><p>که از بهر رفتن کمر را ببندی</p><p>اگر گاو آرند پیشت سفیهان</p><p>به یک نکته صد گاو و خر را ببندی</p><p>به یک غمزه آهوان دو چشمت</p><p>چو روبه کنی شیر نر را ببندی</p><p>زمستان هجر آمد و ترسم آنست</p><p>که سیلاب این چشم تر را ببندی</p><p>وگر همچو خورشید ناگه بتابی</p><p>بدین آب هر رهگذر را ببندی</p><p>خموشم ولیکن روا نیست جانا</p><p>که از حال زارم نظر را ببندی</p><h2><a id="poem-5748" href="https://ganjoor.net/moulavi/shams/ghazalsh/sh3124">غزل شمارهٔ ۳۱۲۴</a></h2>
<p>چو عشقش برآرد سر از بی‌قراری</p><p>تو را کی گذارد که سر را بخاری</p><p>کجا کار ماند تو را در دو عالم</p><p>چو از عشق خوردی یکی جام کاری</p><p>من از زخم عشقش چو چنگی شدستم</p><p>تهی نیست در من به جز بانگ و زاری</p><p>ز چنگی تو ای چنگ تا چند نالی</p><p>نه کت می‌نوازد نه اندر کناری</p><p>تو خواهی که پوشی بدین ناله خود را</p><p>تو حیلت رها کن تو داری تو داری</p><p>گر آن گل نچیدی چه بویست این بو</p><p>گر آن می نخوردی چرا در خماری</p><p>گلستان جان‌ها به روی تو خندد</p><p>که مر باغ جان را دو صد نوبهاری</p><p>خیالت چو جامست و عشق تو چون می</p><p>زهی می‌زهی می‌زهی خوشگواری</p><p>تو ای شمس تبریز در شرح نایی</p><p>بجز آن که یا رب چه یاری چه یاری</p><h2><a id="poem-5749" href="https://ganjoor.net/moulavi/shams/ghazalsh/sh3125">غزل شمارهٔ ۳۱۲۵</a></h2>
<p>بتا گر مرا تو ببینی ندانی</p><p>به جان لاله زارم به رخ زعفرانی</p><p>بدادم به تو دل مرا توبه از دل</p><p>سپارم به تو جان که جان را تو جانی</p><p>هزاران نشان بد ز آه و ز اشکم</p><p>کنون رفت کارم گذشت از نشانی</p><p>تو شاه عظیمی که در دل مقیمی</p><p>تو آب حیاتی که در تن روانی</p><p>تو هم غیب بینی تو هم نازنینی</p><p>نگفتند هرگز تو را لن ترانی</p><p>چو سرجوش کردی چه روپوش کردی</p><p>تو روپوش می‌کن که پنهان نمانی</p><p>زهی تلخ مرگی چو بی‌تو زید جان</p><p>چو پیش تو میرم زهی زندگانی</p><p>از این جان ظاهر به جان آمدم من</p><p>کز این جان ظاهر شود جان نهانی</p><p>میان دو جان مانده بودیم حیران</p><p>که می‌گفت اینی که می‌گفت آنی</p><p>یکی جان جنت یکی جان دوزخ</p><p>یکی جان ظلمت یکی جان عیانی</p><p>چه جنت چه دوزخ تویی شاه برزخ</p><p>بخوانی بخوانی برانی برانی</p><h2><a id="poem-5750" href="https://ganjoor.net/moulavi/shams/ghazalsh/sh3126">غزل شمارهٔ ۳۱۲۶</a></h2>
<p>گل سرخ دیدم شدم زعفرانی</p><p>یکی لعل دیدم شدم زر کانی</p><p>دلم چون ستاره شبی در نظاره</p><p>به هر برج می‌شد به چرخ معانی</p><p>چو در برج عشاق پا درنهاد او</p><p>سری کرد ماهی ز افلاک جانی</p><p>چو آن مه برآمد به چشمش درآمد</p><p>زمین درنگنجد از آن آسمانی</p><p>دلم پاره پاره بشد عشق باره</p><p>که هر پاره من دهد زو نشانی</p><p>چو از بامداد او سلامی بداد او</p><p>مرا از سلامش ابد شد جوانی</p><p>چو بر روی من دید آثار مجنون</p><p>ز رحمت بیامد بر من نهانی</p><p>بگفت ای فلانی چرا تو چنانی</p><p>چنین من از آنم که تو آن چنانی</p><p>چه سرها که داند چه درها فشاند</p><p>چه ملکی که راند کسی کش بخوانی</p><p>چه ماه و چه گردون چه برج و چه هامون</p><p>همه رمز آنست دریاب ار آنی</p><p>اگر شرح خواهی ببین شمس تبریز</p><p>چو او را ببینی تو او را بدانی</p><h2><a id="poem-5751" href="https://ganjoor.net/moulavi/shams/ghazalsh/sh3127">غزل شمارهٔ ۳۱۲۷</a></h2>
<p>عجب‌العجایب توی در کیایی</p><p>نما روی خود، گر عجب می‌نمایی</p><p>توی محرم دل توی همدم دل</p><p>بجز تو که داند ره دلگشایی</p><p>تو دانی که دل در کجاها فتادست</p><p>اگر دل نداند ترا که کجایی</p><p>برافکن برو سایهٔ از سعادت</p><p>که مسجود قانی و جان همایی</p><p>جهان را بیارا به نور نبوت</p><p>که استاد جان همه انبیایی</p><p>گهر سنگ بود وز تو گشت گوهر</p><p>عطا کن، عطا کن، که بحر عطایی</p><p>نه آب منی بد، که شخص سنی شد؟!</p><p>چو رست از منی، وارهانش ز مایی</p><p>کف آب را تو بدادی زمینی</p><p>سیه دود را تو بدادی سمایی</p><p>چو تبدیل اشیا ترا بد میسر</p><p>همه حلم و علمی همه کیمیایی</p><p>حرامست خواب شب، ایرا تو ماهی</p><p>که در شب چو بدری ز جان‌ها برآیی</p><p>میا خواب! اینجا، برو جای دیگر</p><p>که بحرست چشمم، در او غرقه آبی</p><p>شبا، در تهیج چو مار سیاهی</p><p>جهان را بخوردی، مگر اژدهایی</p><p>چو خلاق بیچون فسون بر تو خواند</p><p>هرانچ بخوردی سحرگه بزایی</p><p>الا ماه گردون! که سیاح چرخی</p><p>پی من باشد دمی گر بپایی؟!</p><p>تو در چشم بعضی مقیمی و ساکن</p><p>تو هر دیده را شیوهٔ می‌نمایی</p><p>اسکان قلبی! علیکم ثنایی</p><p>افیضوا علینا، کووس البقء</p><p>گر آن جان جان را ندیدی دلا تو</p><p>اگر جمله چشمی، اسیر عمایی</p><p>چو هفتاد و دو ملتی عقل دارد</p><p>بجو در جنونش دلا اصطفایی</p><p>اجیبوا، اجیبوا هواکم عجیب</p><p>صفا من هواکم نسیم الهوایی</p><p>تن اندر جنونش، دلم ارغنونش</p><p>روانم زبونش، ز بی‌دست و پایی</p><p>مگر اختران دیده‌اندت ز بالا</p><p>فرو کرده سرها برای گوایی</p><p>غلط، کیست اختر؟! که بویی نبردست</p><p>دل عقل کل با همه ارتقایی</p><p>فلا عیش یا سادتی ما عداکم</p><p>بظعن و سیر ولا فی ثواء</p><h2><a id="poem-5752" href="https://ganjoor.net/moulavi/shams/ghazalsh/sh3128">غزل شمارهٔ ۳۱۲۸</a></h2>
<p>تو هر چند صدری شه مجلسی</p><p>ز هستی نرستی در این محبسی</p><p>بده وام جان گر وجوهیت هست</p><p>درآ مفلسانه اگر مفلسی</p><p>غریبان برستند و تو حبس غم</p><p>گه از بی‌کسی و گه از ناکسی</p><p>در این راه بیراه اگر سابقی</p><p>چو واگردد این کاروان واپسی</p><p>لطیفان خوش چشم هستند لیک</p><p>به چشمت نیایند زیرا خسی</p><p>نه بازی که صیاد شاهان شوی</p><p>برو سوی مردار چون کرکسی</p><p>نه‌ای شاخ تر و پذیرای آب</p><p>نه درخورد باغ و زر و مغرسی</p><p>برو سوی جمعی چو در وحشتی</p><p>بیفروز شمعی چرا مغاسی</p><p>چو استارگان اندر این برج خاک</p><p>گهی گنسی و گهی خنسی</p><p>خمش کن مباف این دم از بهر برد</p><p>چو در برد ماندی تو خود اطلسی</p><h2><a id="poem-5753" href="https://ganjoor.net/moulavi/shams/ghazalsh/sh3129">غزل شمارهٔ ۳۱۲۹</a></h2>
<p>رضیت بما قسم‌الله لی</p><p>و فوضت امری دلی خالقی</p><p>لقد احسن‌الله فیما مضی</p><p>کذالک یحسن فیما بقی</p><p>ایا ساقی جان هر متقی</p><p>بگردان چو مردان، می راوقی</p><p>بخر جان و دلرا ز اندیشها</p><p>که بر جانها حاکم مطلقی</p><p>بهشت رخت گر تجلی کند</p><p>نه دوزخ بماند، نه در وی شقی</p><p>اگر تو گریزی ز ما، سابقی</p><p>ور از تو گریزیم، تولا حقی</p><p>میان شب و روز فرقی نماند</p><p>چو ماهت نه غربیست، نی مشرقی</p><p>به صد لابه مخمور را می دهی</p><p>کی دیدست ساقی بدین مشفقی؟!</p><p>شراب سخن بخش رقاص کن</p><p>که گردد کلوخ از تفش منطقی</p><p>چو حق گول جستست و قلب سلیم</p><p>دلا زیرکی می‌کنی؟ احمقی</p><p>ز فکرت دل و جان گر آرام داشت</p><p>چرا رفت در سکر و در موسقی؟!</p><p>تو تنها چرایی اگر خوش خویی؟!</p><p>تو عذرا چرایی اگر وامقی؟!</p><p>جعل وش ز گل خویشتن در کشی</p><p>همان چرک می‌کش، بدان لایقی</p><p>همه خارکس دان، اگر پادشاست</p><p>بجز خار خار، و غم عاشقی</p><p>خمش کن، ببین حق را فتح باب</p><p>چهددر فکرت نکتهٔ مغلقی؟!</p><h2><a id="poem-5754" href="https://ganjoor.net/moulavi/shams/ghazalsh/sh3130">غزل شمارهٔ ۳۱۳۰</a></h2>
<p>تماشا مرو نک تماشا تویی</p><p>جهان و نهان و هویدا تویی</p><p>چه این جا روی و چه آن جا روی</p><p>که مقصود از این جا و آن جا تویی</p><p>به فردا میفکن فراق و وصال</p><p>که سرخیل امروز و فردا تویی</p><p>تو گویی گرفتار هجرم مگر</p><p>که واصل تویی هجر گیرا تویی</p><p>ز آدم بزایید حوا و گفت</p><p>که آدم تو بودی و حوا تویی</p><p>ز نخلی بزایید خرما و گفت</p><p>که هم دخل و هم نخل خرما تویی</p><p>تو مجنون و لیلی به بیرون مباش</p><p>که رامین تویی ویس رعنا تویی</p><p>تو درمان غم‌ها ز بیرون مجو</p><p>که پازهر و درمان غم‌ها تویی</p><p>اگر مه سیه شد همو صیقلست</p><p>تو صیقل کنی خود مه ما تویی</p><p>وگر مه سیه شد برو تو ملرز</p><p>که مه را خطر نیست ترسا تویی</p><p>ز هر زحمت افزا فزایش مجو</p><p>که هم روح و هم راحت افزا تویی</p><p>چو جمعی تو از جمع‌ها فارغی</p><p>که با جمع و بی‌جمع و تنها تویی</p><p>یکی برگشا پر بافر خویش</p><p>که هم صاف و هم قاف و عنقا تویی</p><p>چو درد سرت نیست سر را مبند</p><p>که سرفتنه روز غوغا تویی</p><p>اگر عالمی منکر ما شود</p><p>غمی نیست ما را که ما را تویی</p><p>مرو زیر و ما را ز بالا مگیر</p><p>به پستی بمنشین که بالا تویی</p><p>من و ما رها کن ز خواری مترس</p><p>که با ما تویی شاه و بی‌ما تویی</p><p>بشو رو و سیمای خود درنگر</p><p>که آن یوسف خوب سیما تویی</p><p>غلط یوسفی تو و یعقوب نیز</p><p>مترس و بگو هم زلیخا تویی</p><p>گمان می‌بری و این یقین و گمان</p><p>گمان می‌برم من که مانا تویی</p><p>از این ساحل آب و گل درگذر</p><p>به گوهر سفر کن که دریا تویی</p><p>از این چاه هستی چو یوسف برآ</p><p>که بستان و ریحان و صحرا تویی</p><p>اگر تا قیامت بگویم ز تو</p><p>به پایان نیاید سر و پا تویی</p><h2><a id="poem-5755" href="https://ganjoor.net/moulavi/shams/ghazalsh/sh3131">غزل شمارهٔ ۳۱۳۱</a></h2>
<p>الا هات حمرا کالعندم</p><p>کانی ما زجتها عن دمی</p><p>و یبدو سناها علی وجنتی</p><p>اذا انحدرت کاسها عن فمی</p><p>فطوبی لسکراء من مغنم</p><p>و تعسا لصحواء من مغرم</p><p>می درغمی خور اگر در غمی</p><p>که شادی فزاید می درغمی</p><p>بیا نوش کن ای بت نوش لب</p><p>شراب محرم اگر محرمی</p><p>مگو نام فردا اگر صوفیی</p><p>همین دم یکی شو اگر همدمی</p><p>برای چنین جام عالم بها</p><p>بهل مملکت را اگر ادهمی</p><p>درآشام یک جام دریا دلا</p><p>اگر ظاهر کند گوهر آدمی</p><p>چرا بسته باشی چو در مجلسی</p><p>چرا خشک باشی چو در زمزمی</p><p>چرا می‌نگیری نخستین قدح</p><p>چپ و راست بنما که از کی کمی</p><p>ز جام فلک پاک و صافیتری</p><p>که برتر از این گنبد اعظمی</p><p>بنوش ای ندیمی که هم خرقه‌ای</p><p>بجوش ای شرابی که خوش مرهمی</p><p>چو موسی عمران توی عمر جان</p><p>چو عیسی مریم روان بر یمی</p><p>چو یوسف همه فتنه مجلسی</p><p>چو اقبال و باده عدوی غمی</p><p>ز هر باد چون کاه از جا مرو</p><p>که چون کوه در مرتبت محکمی</p><p>بحل برج کژدم سوی زهره رو</p><p>که کژدم ندارد به جز کژدمی</p><p>به تو آمدم زانک نشکیفتم</p><p>ز احسان و بخشایش و مردمی</p><p>چنین خال زیبا که بر روی توست</p><p>پناه غریبی و خال و عمی</p><p>فانت الربیع و انت المدام</p><p>و مولی الملوک الا فاحکمی</p><p>خلایق ز تو واله و درهمند</p><p>تو چون زلف جعدت چرا درهمی</p><p>مگر شمس تبریز عقلت ببرد</p><p>که چون من خرابی و لایعلمی</p><h2><a id="poem-5756" href="https://ganjoor.net/moulavi/shams/ghazalsh/sh3132">غزل شمارهٔ ۳۱۳۲</a></h2>
<p>خواهیم یارا کامشب نخسپی</p><p>حق خدا را کامشب نخسپی</p><p>چون سرو و سوسن تا روز روشن</p><p>خوبیم و زیبا کامشب نخسپی</p><p>یار موافق تا صبح صادق</p><p>شاهی و مولا کامشب نخسپی</p><p>ای ماه پاره همچون ستاره</p><p>باشی به بالا کامشب نخسپی</p><p>از حسن رویت و از لطف مویت</p><p>خواهد ثریا کامشب نخسپی</p><p>چون دید ما را مست تو یارا</p><p>نالید سرنا کامشب نخسپی</p><p>چون روز لالا دارد علالا</p><p>کوری لالا کامشب نخسپی</p><p>در جمع مستان با زیردستان</p><p>بگریست صهبا کامشب نخسپی</p><p>قومی ز خویشان گشته پریشان</p><p>بهر تو تنها کامشب نخسپی</p><h2><a id="poem-5757" href="https://ganjoor.net/moulavi/shams/ghazalsh/sh3133">غزل شمارهٔ ۳۱۳۳</a></h2>
<p>حدی نداری در خوش لقایی</p><p>مثلی نداری در جان فزایی</p><p>بر وعده تو بر نجده تو</p><p>که م دوش گفتی هی تو کجایی</p><p>کردم کرانه ز اهل زمانه</p><p>رفتم به خانه تا تو بیایی</p><p>نزلت چشیدم رویت ندیدم</p><p>آن قرص مه را کی می‌نمایی</p><p>ماهی کمالی آب زلالی</p><p>جاه و جلالی کان عطایی</p><p>امروز مستم مجنون پرستم</p><p>بگرفت دستم دست خدایی</p><p>ای ساقی شه هین الله الله</p><p>افزون ده آن می چون مرتضایی</p><p>یک گوشه جان ماندست پیچان</p><p>و آن پیچش از تو یابد رهایی</p><p>جنگ است نیمم با نیم دیگر</p><p>هین صلح شان ده تا چند پایی</p><p>زاغی و بازی در یک قفس شد</p><p>و از زخم هر دو در ابتلایی</p><p>بگشا قفس را تا ره شودشان</p><p>جنگی نماند چون در گشایی</p><p>نفسی و عقلی در سینه ما</p><p>در جنگ و محنت مست خدایی</p><p>گر جنگ خواهی درشان فروبند</p><p>ور نی بکن شان یک دم سقایی</p><p>در آب افکن چون مهد موسی</p><p>این جان ما را چون جان مایی</p><p>تا کش نیاید فرعون ملعون</p><p>نی آن عوانان اندر دغایی</p><p>در آب رقصان مهد لطیفش</p><p>از خوف رسته وز بی‌نوایی</p><p>فرعون اکنون بشناسد او را</p><p>کز راه آب او کرد ارتقایی</p><p>تو میر آبی و آن آب قایم</p><p>داد و دهش را دایم سزایی</p><p>در خانه موسی در خوف جان بد</p><p>در آب بودش امن بقایی</p><p>هر چیز زنده از آب باشد</p><p>کب است ما را نقل سمایی</p><p>تو آب آبی تو تاب تابی</p><p>آب از تو یابد لطف و روایی</p><p>قارون نعمت طماع گردد</p><p>در بخشش تو گیرد گدایی</p><p>جز در گدایی کس این نیابد</p><p>ناموس کم کن با کبریایی</p><p>گیرنده خواهد جوینده خواهد</p><p>ناموس آرد جان را جدایی</p><p>خاموش کردم لیکن روانم</p><p>در اندرونم گشته‌ست نایی</p><h2><a id="poem-5758" href="https://ganjoor.net/moulavi/shams/ghazalsh/sh3134">غزل شمارهٔ ۳۱۳۴</a></h2>
<p>تو جان مایی، ماه سمایی</p><p>فارغ ز جمله اندیشهایی</p><p>جویی ز فکرت، داروی علت</p><p>فکرست اصل علت فزایی</p><p>فکرت برون کن، حیرت فزون کن</p><p>نی مرد فکری مرد صفایی</p><p>فکرت درین ره شد ژاژ خایی</p><p>مجنون شو ای جان، عاقل چرایی؟!</p><p>بد نام مجنون رست از کشاکش</p><p>باهوش کرمی، مست اژدهایی</p><p>کرم بریشم، اندیشه دارد</p><p>زیرا که جوید صنعت نمایی</p><p>صنعت نماید، چیزی بزاید</p><p>از خود برآید زان خیره‌رایی</p><p>صنعت رها کن، صانع بست استت</p><p>شاهد همو بس، کم ده گوایی</p><p>او نیستها را دادست هستی</p><p>او قلبها را بخشد روایی</p><p>داد او فلک را دوران دایم</p><p>نامد زیانش بی‌دست و پایی</p><p>خامش! برآن باش که پر نگویی</p><p>هرچند با خود بر می‌نیایی</p><h2><a id="poem-5759" href="https://ganjoor.net/moulavi/shams/ghazalsh/sh3135">غزل شمارهٔ ۳۱۳۵</a></h2>
<p>با چرخ گردان تیره هوایی</p><p>دارد همیشه قصد جدایی</p><p>هذا محمد قتلی تغمد</p><p>انا معود حمد الجفایی</p><p>هذا حبیبی هذا طبیبی</p><p>هذا ادیبی هذا دوایی</p><p>هذا مرادی هذا فؤادی</p><p>هذا عمادی هذا لوایی</p><p>پر کن سبویی بی‌گفت و گویی</p><p>باهای و هویی گر یار مایی</p><p>هان ای صفورا بشکن سبو را</p><p>مفکن عمو را در بی‌نوایی</p><p>گر شد سبویی داریم جویی</p><p>در شهره کویی تو گر سقایی</p><p>این عیش باقی نبود گزافی</p><p>بی پر نپرد مرغ هوایی</p><p>بنمای جان را قولنجیان را</p><p>تنهاروی کن رسم همایی</p><p>از بهر حس شان جسم نجس شان</p><p>ز ایشان چه خیزد گند گدایی</p><p>زین رز برون بر گنده بغل را</p><p>پهلوی نعنع کن گندنایی</p><p>بسیار کوشی تا دل بپوشی</p><p>هر جزوت این جا بدهد گوایی</p><p>ننوشته خواند ناگفته داند</p><p>تو سخت رویی بس بی‌حیایی</p><p>چون نیست رختت چون نیست بختت</p><p>ز آن روی سختت ناید کیایی</p><p>جنس سگانی وغ وغ کنانی</p><p>می‌گرد در کو در خانه نایی</p><p>در خانه بلبل داریم صلصل</p><p>کز سگ نیاید زیبانوایی</p><p>نک بلبل حر نک بلبله پر</p><p>برخیز سنقر تا چند پایی</p><p>عمری چو نوحی یاری چو روحی</p><p>گاهی غدایی گاهی عشایی</p><p>نوشیست و می‌نوش وز گفت خاموش</p><p>وین طبل کم زن بس ای مرایی</p><h2><a id="poem-5760" href="https://ganjoor.net/moulavi/shams/ghazalsh/sh3136">غزل شمارهٔ ۳۱۳۶</a></h2>
<p>خواهی ز جنون بویی ببری</p><p>ز اندیشه و غم می‌باش بری</p><p>تا تنگ دلی از بهر قبا</p><p>جانت نکند زرین کمری</p><p>کی عشق تو را محرم شمرد</p><p>تا همچو خسان زر می‌شمری</p><p>فوق همه‌ای چون نور شوی</p><p>تا نور نه‌ای در زیر دری</p><p>هیزم بود آن چوبی که نسوخت</p><p>چون سوخته شد باشد شرری</p><p>وانگه شررش وا اصل رود</p><p>همچون شرر جان بشری</p><p>سرمه بود آن کز چشم جداست</p><p>در چشم رود گردد نظری</p><p>یک قطره بود در ابر گران</p><p>در بحر فتد یابد گهری</p><p>خار سیهی بد سوختنی</p><p>گردش گل تر باد سحری</p><p>یک لقمه نان چون کوفته شد</p><p>جان گشت و کند نان جانوری</p><p>خون گشت غذا در پیشه وری</p><p>آن لقمه کند هم پیشه وری</p><p>گر زانک بلا کوبد دل تو</p><p>از عین بلانوشی بچری</p><p>ور زانک اجل کوبد سر تو</p><p>دانی پس از آن که جمله سری</p><p>در بیضه تن مرغ عجبی</p><p>در بیضه دری ز آن می‌نپری</p><p>گر بیضه تن سوراخ شود</p><p>هم پر بزنی هم جان ببری</p><p>سودای سفر از ذکر بود</p><p>از ذکر شود مردم سفری</p><p>تو در حضری وین وهم سفر</p><p>پنداشت توست از بی‌هنری</p><p>یا رب برهان زین وهم کژش</p><p>تو وهم نهی در دیو و پری</p><p>چون در حضری بربند دهان</p><p>در ذکر مرو چون در حضری</p><h2><a id="poem-5761" href="https://ganjoor.net/moulavi/shams/ghazalsh/sh3137">غزل شمارهٔ ۳۱۳۷</a></h2>
<p>سلطان منی سلطان منی</p><p>و اندر دل و جان ایمان منی</p><p>در من بدمی من زنده شوم</p><p>یک جان چه بود صد جان منی</p><p>نان بی‌تو مرا زهرست نه نان</p><p>هم آب منی هم نان منی</p><p>زهر از تو مرا پازهر شود</p><p>قند و شکر ارزان منی</p><p>باغ و چمن و فردوس منی</p><p>سرو و سمن خندان منی</p><p>هم شاه منی هم ماه منی</p><p>هم لعل منی هم کان منی</p><p>خاموش شدم شرحش تو بگو</p><p>زیرا به سخن برهان منی</p><h2><a id="poem-5762" href="https://ganjoor.net/moulavi/shams/ghazalsh/sh3138">غزل شمارهٔ ۳۱۳۸</a></h2>
<p>آن به که مرا تمکین نکنی</p><p>تا همچو خودم گرگین نکنی</p><p>بر روی منه تو دست مرا</p><p>تا مست مرا غمگین نکنی</p><p>تو رنگرزی، تو نیل‌پزی</p><p>هان کینه را، زنگین نکنی</p><p>ای خواجه، بهل، فتراک مرا</p><p>تا خنگ مرا بی‌زین نکنی</p><p>از دور ترک زانو بزنی</p><p>زانوی مرا بالین نکنی</p><p>تو هرچه کنی داعی توم</p><p>هرچند که تو آمین نکنی</p><p>دل را بروم، ملک تو کنم</p><p>تا تو دل خود پرکین نکنی</p><p>رخساره کنم وقف قدمت</p><p>تا تو رخ خود پرچین نکنی</p><p>خاموش کنم، طبلک نزنم</p><p>تا از دل و جان تحسین نکنی</p><h2><a id="poem-5763" href="https://ganjoor.net/moulavi/shams/ghazalsh/sh3139">غزل شمارهٔ ۳۱۳۹</a></h2>
<p>صنما خرگه توم که بسازی و برکنی</p><p>قلمی‌ام به دست تو که تراشی و بشکنی</p><p>منم آن شقه علم که گهم سرنگون کنی</p><p>و گهی بر فراز کوه برآری و برزنی</p><p>منم آن ذره هوا که در این نور روزنم</p><p>سوی روزن از آن روم که تو بالای روزنی</p><p>هله ذره مگو مرا چو جهان گیر خود مرا</p><p>دو جهان بی‌تو آفتاب کجا یافت روشنی</p><p>همگی پوستم هله تو مرا مغز نغز گیر</p><p>همه خشک‌اند مغزها چو نبخشی تو روغنی</p><p>اگرم شاه و بی‌توام چه دروغست ما و من</p><p>و گرم خاک و با توام چه لطیفست آن منی</p><p>به تو نالم تو گوییم که تو را دور کرده‌ام</p><p>که ببینم در این هوا که تو ذره چه می‌کنی</p><p>به یکی ذره آفتاب چرا مشورت کند</p><p>تو بکش هم تو زنده کن مکن ای دوست کردنی</p><p>تو چه می داده‌ای به دل که چپ و راست می‌فتد</p><p>و گهی نی چپ و نه راست و نه ترس و نه ایمنی</p><h2><a id="poem-5764" href="https://ganjoor.net/moulavi/shams/ghazalsh/sh3140">غزل شمارهٔ ۳۱۴۰</a></h2>
<p>صنما بر همه جهان تو چو خورشید سروری</p><p>قمرا می‌رسد تو را که به خورشید بنگری</p><p>همه عالم چو جان شود همگی گلستان شود</p><p>شکم خاک کان شود چو تو بر خاک بگذری</p><p>تن من همچو رشته شد به دلم مهر کشته شد</p><p>چو به سر این نوشته شد نبود کار سرسری</p><p>چو سحر پرده می‌درد تو پس پرده می‌روی</p><p>چو به شب پرده می‌کشد تو به شب پرده می‌دری</p><p>صنما خاک پای خود تو مرا سرمه وام ده</p><p>که نظر در تو خیره شد که تو خورشیدمنظری</p><p>رخ خوبان این جهان همه ابرست و تو مهی</p><p>سر شاهان این جهان همه پایست و تو سری</p><p>چو درآمد خیال تو مه نو تیره شد بگفت</p><p>چه عجب گر تو روشنی که از او آب می‌خوری</p><h2><a id="poem-5765" href="https://ganjoor.net/moulavi/shams/ghazalsh/sh3141">غزل شمارهٔ ۳۱۴۱</a></h2>
<p>ای خجل از تو شکر و آزادی</p><p>لایق آن وصال کو شادی</p><p>عشق را بین که صد دهان بگشاد</p><p>چون تو چشمان عشق بگشادی</p><p>ای دلا گرد حوض می‌گشتی</p><p>دیدی آخر که هم درافتادی</p><p>ز آب و آتش چو باد بگذشتی</p><p>ای دل ار آتشی و ار بادی</p><p>دل و عشق‌اند هر دو شاگردش</p><p>خورد شاگرد را به استادی</p><p>اولا هر چه خاک و خاکی بود</p><p>پیش جاروب باد بنهادی</p><p>تا همه باد گشت آبستن</p><p>تا از آن باد عالمی زادی</p><p>زاده باد خورد مادر را</p><p>همچو آتش ز تاب بیدادی</p><p>کرمکی در درخت پیدا شد</p><p>تا بخوردش ز اصل و بنیادی</p><p>عشق آن کرم بود در تحقیق</p><p>در دل صد جنید بغدادی</p><p>نی جنیدی گذاشت و نی بغداد</p><p>عشق خونی به زخم جلادی</p><p>چون خلیفه بکوفت طبل بقا</p><p>کرد خالق اساس ایجادی</p><p>یک وجودی بزرگ ظاهر شد</p><p>همه شادی و عشرت و رادی</p><p>شمس تبریز چهره‌ای بنما</p><p>تا نمایم سخن بعبادی</p><h2><a id="poem-5766" href="https://ganjoor.net/moulavi/shams/ghazalsh/sh3142">غزل شمارهٔ ۳۱۴۲</a></h2>
<p>حکم نو کن که شاه دورانی</p><p>سکه تازه زن که سلطانی</p><p>حکم مطلق تو راست در عالم</p><p>حاکمان قالب‌اند و تو جانی</p><p>آن چه شاهان به خواب می‌جستند</p><p>چون مسلم شدت به آسانی</p><p>همه مرغان چو دانه چین تواند</p><p>تو همایی میان مرغانی</p><p>بر سر آمد رواق دولت تو</p><p>ز آن که تو صاف صاف انسانی</p><p>برتر آید ز جان ملک و ملک</p><p>گر دهی دل به روح حیوانی</p><p>شرط‌ها را ز عاشقان برگیر</p><p>که تو احوال شان همی‌دانی</p><p>دام‌ها را ز راه شان بردار</p><p>خواه تقدیر و خواه شیطانی</p><p>تا شوم سرخ رو در این دعوی</p><p>که تو چون حق لطیف فرمانی</p><p>شمس تبریز رحمت صرفی</p><p>ز آن که سر صفات رحمانی</p><h2><a id="poem-5767" href="https://ganjoor.net/moulavi/shams/ghazalsh/sh3143">غزل شمارهٔ ۳۱۴۳</a></h2>
<p>مستی و عاشقانه می‌گویی</p><p>تو غریبی و یا از این کویی</p><p>پیش آن چشم‌های جادوی تو</p><p>چون نباشد حرام جادویی</p><p>پیش رویت چو قرص مه خجلست</p><p>به چه رو کرد زهره بی‌رویی</p><p>عاشقان را چه سود دارد پند</p><p>سیل شان برد رو چه می‌جویی</p><p>تو چه دانی ز خوبی بت ما</p><p>ما از آن سو و تو از این سویی</p><p>ما ز دستان او ز دست شدیم</p><p>دست از ما چرا نمی‌شویی</p><p>رو به میدان عشق سجده کنان</p><p>پیش چوگان عشق چون گویی</p><p>پیش آن چشم‌های ترکانه</p><p>بنده‌ای و کمینه هندویی</p><p>به ستیزه در این حرم ای صبر</p><p>گاه لاله و گاه لولویی</p><p>آفتابا نه حد تو پیداست</p><p>که نه در خانه ترازویی</p><p>هله ای ماه خویش را بشناس</p><p>نی به وقت محاق چون مویی</p><p>هله ای زهره زیر چادر رو</p><p>رو نداری وقیحه بانویی</p><p>تو بیا ای کمال صورت عشق</p><p>نور ذات حقی و یا اویی</p><p>اندر این ره نماند پای مرا</p><p>زانوم را نماند زانویی</p><p>همچو کشتی روم به پهلو من</p><p>ای دل من هزارپهلویی</p><p>مست و بی‌خویش می‌روی چپ و راست</p><p>سوی بی‌چپ و راست می‌پویی</p><p>نی چپست و نه راست در جانست</p><p>بو ز جان یابی ار بینبویی</p><p>ز آن شکر روی اگر بگردانی</p><p>گر نباتی بدان که بدخویی</p><p>ور تو دیوی و رو بدو آری</p><p>الله الله چه ماه ده تویی</p><p>دلم از جا رود چو گویم او</p><p>همه اوها غلام این اویی</p><p>هین ز خوهای او یکی بشنو</p><p>گاه شیری کند گه آهویی</p><p>هین خمش که ار دیده کف نکند</p><p>نکند سیب و نار آلویی</p><h2><a id="poem-5768" href="https://ganjoor.net/moulavi/shams/ghazalsh/sh3144">غزل شمارهٔ ۳۱۴۴</a></h2>
<p>بحر ما را کنار بایستی</p><p>وین سفر را قرار بایستی</p><p>شیر بیشه میان زنجیرست</p><p>شیر در مرغزار بایستی</p><p>ماهیان می‌طپند اندر ریگ</p><p>راه در جویبار بایستی</p><p>بلبل مست سخت مخمورست</p><p>گلشن و سبزه زار بایستی</p><p>دیده‌ها از غبار خسته شدست</p><p>دیده اعتبار بایستی</p><p>همه گل خواره‌اند این طفلان</p><p>مشفقی دایه وار بایستی</p><p>ره به آب حیات می‌نبرند</p><p>خضر را آبخوار بایستی</p><p>دل پشیمان شدست ز آنچ گذشت</p><p>دل امسال پار بایستی</p><p>اندر این شهر قحط خورشیدست</p><p>سایه شهریار بایستی</p><p>شهر سرگین پرست پر گشته‌ست</p><p>مشک نافه تتار بایستی</p><p>مشک از پشک کس نمی‌داند</p><p>مشک را انتشار بایستی</p><p>دولت کودکانه می‌جویند</p><p>دولت بی‌عثار بایستی</p><p>مرگ تا در پیست روز شبست</p><p>شب ما را نهار بایستی</p><p>چون بمیری بمیرد این هنرت</p><p>زین هنرهات عار بایستی</p><p>چنگ در ما زدست این کمپیر</p><p>چنگ او تار تار بایستی</p><p>طالب کار و بار بسیارند</p><p>طالب کردگار بایستی</p><p>دم معدود اندکی ماندست</p><p>نفسی بی‌شمار بایستی</p><p>نفس ایزدی ز سوی یمن</p><p>بر خلایق نثار بایستی</p><p>مرگ دیگی برای ما پخته‌ست</p><p>آن خورش را گوار بایستی</p><p>یاد مردن چو دافع مرگست</p><p>هر دمی یادگار بایستی</p><p>هر دمی صد جنازه می‌گذرد</p><p>دیده‌ها سوگوار بایستی</p><p>ملک‌ها ماند و مالکان مردند</p><p>ملکتی پایدار بایستی</p><p>عقل بسته شد و هوا مختار</p><p>عقل را اختیار بایستی</p><p>هوش‌ها چون مگس در آن دوغست</p><p>هوش را هوشیار بایستی</p><p>زین چنین دوغ زشت گندیده</p><p>این مگس را حذار بایستی</p><p>معده پردوغ و گوش پر ز دروغ</p><p>همت الفرار بایستی</p><p>گوش‌ها بسته است لب بربند</p><p>از خرد گوشوار بایستی</p><p>از کنایات شمس تبریزی</p><p>شرح معنی گذار بایستی</p><h2><a id="poem-5769" href="https://ganjoor.net/moulavi/shams/ghazalsh/sh3145">غزل شمارهٔ ۳۱۴۵</a></h2>
<p>آوخ آوخ چو من وفاداری</p><p>در تمنای چون تو خون خواری</p><p>آوخ آوخ طبیب خون ریزی</p><p>بر سر زار زار بیماری</p><p>آن جفاها که کرده‌ای با من</p><p>نکند هیچ یار با یاری</p><p>گفتمش قصد خون من داری</p><p>بی خطا و گناه گفت آری</p><p>عشق جز بی‌گناه می‌نکشد</p><p>نکشد عشق او گنه کاری</p><p>هر زمان گلشنی همی‌سوزم</p><p>تو چه باشی به پیش من خاری</p><p>بشکستم هزار چنگ طرب</p><p>تو چه باشی به چنگ من تاری</p><p>شهرها از سپاه من ویران</p><p>تو چه باشی شکسته دیواری</p><p>گفتمش از کمینه بازی تو</p><p>جان نبرده‌ست هیچ عیاری</p><p>ای ز هر تار موی طره تو</p><p>سرنگون سار بسته طراری</p><p>گر ببازم وگر نه زین شه رخ</p><p>ماتم و مات مات من باری</p><p>آن که نخرید و آن که او بخرید</p><p>شد پشیمان غریب بازاری</p><p>و آن که بخرید گوید آن همه را</p><p>کاش من بودمی خریداری</p><p>و آن که نخرید دست می‌خاید</p><p>ناامید و فتاده و خواری</p><p>فرع بگرفته اصل افکنده</p><p>جان بداده گرفته مرداری</p><p>پا بریده به عشق نعلینی</p><p>سر بداده به عشق دستاری</p><p>با چنین مشتری کند صرفه</p><p>از چنین باده مانده هشیاری</p><p>خر علف زار تن گزید و بماند</p><p>خر مردار در علف زاری</p><h2><a id="poem-5770" href="https://ganjoor.net/moulavi/shams/ghazalsh/sh3146">غزل شمارهٔ ۳۱۴۶</a></h2>
<p>ای دلزار محنت و بلا داری</p><p>بر خدا اعتمادها داری</p><p>اینچنین حضرتی و تو نومید؟</p><p>مکن ای دل، اگر خدا داری</p><p>رخت اندیشه می‌کشی هرجا</p><p>بنگر آخر، جز او کرا داری؟</p><p>لطفهایی که کرد چندین گاه</p><p>یاد آور اگر وفاداری</p><p>چشم سر داد و چشم سر ایزد</p><p>چشم جای دگر چرا داری؟!</p><p>عمر ضایع مکن، که عمر گذشت</p><p>زرگری کن، که کیمیا داری</p><p>هر سحر مر ترا ندا آید</p><p>سو ما آ، که داغ ما داری</p><p>پیش ازین تن تو جان پاک بدی</p><p>چند خود را ازان جدا داری؟!</p><p>جان پاکی، میان خاک سیاه</p><p>من نگویم، تو خود روا داری؟!</p><p>خویشتن را تو از قبا بشناس</p><p>که ازین آب و گل قبا داری</p><p>می‌روی هر شب از قبا بیرون</p><p>که جز این دست، دست و پا داری</p><p>بس بود، این قدر بدان گفتم</p><p>که درین کوچه آشنا داری</p><h2><a id="poem-5771" href="https://ganjoor.net/moulavi/shams/ghazalsh/sh3147">غزل شمارهٔ ۳۱۴۷</a></h2>
<p>ساقیا ساقیا روا داری</p><p>که رود روز ما به هشیاری</p><p>گر بریزی تو نقل‌ها در پیش</p><p>عقل‌ها را ز پیش برداری</p><p>عوض باده نکته می‌گویی</p><p>تا بری وقت ما به طراری</p><p>درد دل را اگر نمی‌بینی</p><p>بشنو از چنگ ناله و زاری</p><p>ناله نای و چنگ حال دلست</p><p>حال دل را تو بین که دلداری</p><p>دست بر حرف بی‌دلی چه نهی</p><p>حرف را در میان چه می‌آری</p><p>طوق گردن تویی و حلقه گوش</p><p>گردن و گوش را چه می‌خاری</p><p>گفته را دانه‌های دام مساز</p><p>که ز گفتست این گرفتاری</p><p>گه کلیدست گفت و گه قفلست</p><p>گاه از او روشنیم و گه تاری</p><p>گفت بادست گر در او بوییست</p><p>هدیه تو بود که گلزاری</p><p>گفت جامست گر بر او نوریست</p><p>از رخ تو بود که انواری</p><p>مشک بربند کوزه‌ها پر شد</p><p>مشک هم می‌درد ز بسیاری</p><h2><a id="poem-5772" href="https://ganjoor.net/moulavi/shams/ghazalsh/sh3148">غزل شمارهٔ ۳۱۴۸</a></h2>
<p>تا شدستی امیر چوگانی</p><p>ما شدستیم گوی میدانی</p><p>ما در این دور مست و بی‌خبریم</p><p>سر این دور را تو می‌دانی</p><p>چون به دور و تسلسل انجامد</p><p>نکته ابتر بود به ربانی</p><p>لیک دور و تسلسل اندر عشق</p><p>شرط هر حجتست و برهانی</p><p>گوش موشان خانه کی شنود</p><p>نعره بلبل گلستانی</p><p>چشم پیران کور کی بیند</p><p>شیوه شاهدان روحانی</p><p>هر کی کورست عشق می‌سازد</p><p>بهر او سرمه سپاهانی</p><p>هر کی پیرست هم جوان گردد</p><p>چون دهد عشق آب حیوانی</p><p>جمله یاران ز عشق زنده شدند</p><p>تو چنین مانده‌ای چه می‌مانی</p><p>خرسواری پیاده شو از خر</p><p>خر به میدان نباشد ارزانی</p><p>خرسواره چرا شدی شاها</p><p>خسروی وز نژاد سلطانی</p><p>لایق پشت خر نباشی تو</p><p>تو معود به پشت اسپانی</p><p>در جنود مجنده بودی</p><p>ای که اکنون تو روح انسانی</p><p>گفتنی‌ها بگفتمی ای جان</p><p>گر نترسیدمی ز ویرانی</p><h2><a id="poem-5773" href="https://ganjoor.net/moulavi/shams/ghazalsh/sh3149">غزل شمارهٔ ۳۱۴۹</a></h2>
<p>مستم از باده‌های پنهانی</p><p>وز دف و چنگ و نای پنهانی</p><p>مر چنین دلربای پنهان را</p><p>واجب آمد وفای پنهانی</p><p>می‌زند سال‌ها در این مستی</p><p>روح من‌های های پنهانی</p><p>گفتم ای دل کجایی آخر تو</p><p>گفت در برج‌های پنهانی</p><p>بر چپم آفتاب و مه بر راست</p><p>آن مه خوش لقای پنهانی</p><p>مشتری درفروخت آن مه را</p><p>دادمش من بهای پنهانی</p><p>ظلمتم کی بقا کند که بر او</p><p>تابد از کبریای پنهانی</p><p>آتشم چون بمرد دودم چیست</p><p>آیتی از بلای پنهانی</p><p>ز آن بلا جان‌های ما مرهاد</p><p>تا برد تحفه‌های پنهانی</p><p>شمس تبریز شوربایی بپخت</p><p>صوفیان الصلای پنهانی</p><h2><a id="poem-5774" href="https://ganjoor.net/moulavi/shams/ghazalsh/sh3150">غزل شمارهٔ ۳۱۵۰</a></h2>
<p>من مرید توام مراد تویی</p><p>من غلامم چو کیقباد تویی</p><p>دل مرید تو و تو را خواهد</p><p>کاین در بسته را گشاد تویی</p><p>خاک پای توام ولی امروز</p><p>گردم اندر هوا که باد تویی</p><p>زهد من می جهاد من ساغر</p><p>چو مرا زهد و اجتهاد تویی</p><p>گر چه من بدنهاد و بدگهرم</p><p>شاکرم چون در این نهاد تویی</p><p>ور نهادی که تو کنی برداشت</p><p>خوش بود چون همه مراد تویی</p><p>زهر باده شود چو جام تویی</p><p>ظلم احسان شود چو داد تویی</p><p>بس کنم ذکر تو نگویم بیش</p><p>ذکر هر ذکر و یاد یاد تویی</p><h2><a id="poem-5775" href="https://ganjoor.net/moulavi/shams/ghazalsh/sh3151">غزل شمارهٔ ۳۱۵۱</a></h2>
<p>چند اندر میان غوغایی</p><p>خوی کن پاره پاره تنهایی</p><p>خلوتی را لطیف سوداییست</p><p>رو بپرسش که در چه سودایی</p><p>خلوت آنست که در پناه کسی</p><p>خوش بخسپی و خوش بیاسایی</p><p>زیر سایه درخت بخت آور</p><p>زود منزل کنی فرود آیی</p><p>ور تو خواهی که بخت بگشاید</p><p>زیر هر سایه رخت نگشایی</p><p>سوی انبان ما و من نروی</p><p>گر چه او گویدت که از مایی</p><p>رو به خود آر هر کجا باشی</p><p>روسیاه‌ست مرد هرجایی</p><p>خود تو چیست بیخودی زان کس</p><p>که از او در چنین تماشایی</p><p>چون رسیدی به شه صلاح الدین</p><p>گر فسادی سوی صلاح آیی</p><h2><a id="poem-5776" href="https://ganjoor.net/moulavi/shams/ghazalsh/sh3152">غزل شمارهٔ ۳۱۵۲</a></h2>
<p>گر چه تو نیم شب رسیدستی</p><p>صبح عشاق را کلیدستی</p><p>ناپدیدی چو جان در این عالم</p><p>در جهان دلم پدیدستی</p><p>همه شب جان تو را شود قربان</p><p>ز آن که تو بامداد عیدستی</p><p>ز آدمی چون پری رمیدم من</p><p>تا ز من ای پری رمیدستی</p><p>در مزیدم چو دولت منصور</p><p>چون مرا تو ابایزیدستی</p><p>ای بسا نازکان و خامان را</p><p>چون من سوخته پزیدستی</p><p>شمس تبریز سرمه دیگر</p><p>در دو دیده خرد کشیدستی</p><h2><a id="poem-5777" href="https://ganjoor.net/moulavi/shams/ghazalsh/sh3153">غزل شمارهٔ ۳۱۵۳</a></h2>
<p>ز اول بامداد سر مستی</p><p>ورنه دستار کژ چرا بستی؟!</p><p>به خدا دوش تا سحر همه شب</p><p>باده بی‌صرفه، صرف خوردستی</p><p>در رخ و رنگ و چشم تو پیداست</p><p>که ازان بازی و ازان دستی</p><p>نانچ خوردی بده به مخموران</p><p>ای ولی نعمت همه هستی</p><p>شیر امروز در شکار آمد</p><p>لرزه در که فتاد در پستی</p><p>بدویدن ازو نخواهی رست</p><p>سر بند عاشقانه و رستی</p><p>تا که پیوسته در امان باشی</p><p>چون بدار الامانش پیوستی</p><p>شصت فرسنگ از سخن بگریز</p><p>که ز دام سخن درین شستی</p><h2><a id="poem-5778" href="https://ganjoor.net/moulavi/shams/ghazalsh/sh3154">غزل شمارهٔ ۳۱۵۴</a></h2>
<p>ز اول بامداد سرمستی</p><p>ور نه دستار کژ چرا بستی</p><p>سخت مستست چشم تو امروز</p><p>دوش گویی که صرف خوردستی</p><p>جان مایی و شمع مجلس ما</p><p>السلام علیک خوش هستی</p><p>باده خوردی و بر فلک رفتی</p><p>مست گشتی و بند بشکستی</p><p>صورت عقل جمله دلتنگیست</p><p>صورت عشق نیست جز مستی</p><p>مست گشتی و شیرگیر شدی</p><p>بر سر شیر مست بنشستی</p><p>باده کهنه پیر راه تو بود</p><p>رو که از چرخ پیر وارستی</p><p>ساقی انصاف حق به دست توست</p><p>که جز آن شراب نپرستی</p><p>عقل ما برده‌ای ولیک این بار</p><p>آن چنان بر که بازنفرستی</p><h2><a id="poem-5779" href="https://ganjoor.net/moulavi/shams/ghazalsh/sh3155">غزل شمارهٔ ۳۱۵۵</a></h2>
<p>در غم یار یار بایستی</p><p>یا غمم را کنار بایستی</p><p>به یکی غم چو جان نخواهم داد</p><p>یک چه باشد هزار بایستی</p><p>دشمن شادکام بسیارند</p><p>دوستی غمگسار بایستی</p><p>در فراقند زین سفر یاران</p><p>این سفر را قرار بایستی</p><p>تا بدانستیی ز دشمن و دوست</p><p>زندگانی دوبار بایستی</p><p>شیر بیشه میان زنجیرست</p><p>شیر در مرغزار بایستی</p><p>ماهیان می‌طپند اندر ریگ</p><p>چشمه یا جویبار بایستی</p><p>بلبل مست سخت مخمورست</p><p>گلشن و سبزه زار بایستی</p><p>دیده را عبرت نیست زین پرده</p><p>دیده اعتبار بایستی</p><p>همه گل خواره‌اند این طفلان</p><p>مشفقی دایه وار بایستی</p><p>ره بر آب حیات می‌نبرند</p><p>خضری آبخوار بایستی</p><p>دل پشیمان شده‌ست</p><p>دل امسال پار بایستی</p><p>اندر این شهر قحط خورشیدست</p><p>سایه شهریار بایستی</p><p>شهر سرگین پرست پر گشته‌ست</p><p>مشک نافه تتار بایستی</p><p>مشک از پشک کس نمی‌داند</p><p>مشک را انتشار بایستی</p><p>دولت کودکانه می‌جویند</p><p>دولتی بی‌عثار بایستی</p><p>چون بمیری بمیرد این هنرت</p><p>زین هنرهات عار بایستی</p><p>طالب کار و بار بسیارند</p><p>طالب کردگار بایستی</p><p>مرگ تا در پی‌است روز شبست</p><p>شب ما را نهار بایستی</p><p>دم معدود اندکی ماندست</p><p>نفسی بی‌شمار بایستی</p><p>نفس ایزدی ز سوی یمن</p><p>بر خلایق نثار بایستی</p><p>ملک‌ها ماند و مالکان مردند</p><p>ملکت پایدار بایستی</p><p>عقل بسته شد و هوا مختار</p><p>عقل را اختیار بایستی</p><p>هوش‌ها چون مگس در آن دوغست</p><p>هوش‌ها هوشیار بایستی</p><p>زین چنین دوغ زشت گندیده</p><p>پوز دل را حذار بایستی</p><p>معده پردوغ و گوش پر ز دروغ</p><p>همت الفرار بایستی</p><p>گوش‌ها بسته است لب بربند</p><p>از خرد گوشوار بایستی</p><h2><a id="poem-5780" href="https://ganjoor.net/moulavi/shams/ghazalsh/sh3156">غزل شمارهٔ ۳۱۵۶</a></h2>
<p>در غم یار، یار بایستی</p><p>یا غمم را کنار بایستی</p><p>زانچ کردم کنون پشیمانم</p><p>دل امسال پار بایستی</p><p>دل من شیر بیشه را ماند</p><p>شیر در مرغزار بایستی</p><p>تا بدانستیی ز دشمن و دوست</p><p>زندگانی دو بار بایستی</p><p>دشمن عیب‌جوی بسیارست</p><p>دوستی غمگسار بایستی</p><p>ماهی جان ما که پیچانست</p><p>بر لب جویبار بایستی</p><p>چون رضای دل تو در غم ماست</p><p>یک چه باشد؟ هزار بایستی</p><p>یار لاحول گوی را چه کنم</p><p>یار شیرین عذار بایستی</p><p>خوک دنیاست صید این خامان</p><p>آهوی جان شکار بایستی</p><p>همره بی‌وفا همی‌لنگد</p><p>همره راهوار بایستی</p><p>صد هزاران سخن نهان دارم</p><p>گوش را گوشوار بایستی</p><h2><a id="poem-5781" href="https://ganjoor.net/moulavi/shams/ghazalsh/sh3157">غزل شمارهٔ ۳۱۵۷</a></h2>
<p>آنکه چون ابر خواند کف ترا</p><p>کرد بیداد بر خردمندی</p><p>او همی‌گرید و همی‌بخشد</p><p>تو همی‌بخشی و همی‌خندی</p><p>همچو یوسف گناه تو خوبیست</p><p>جرم تو دانش است و خرسندی</p><p>او چو سرکه‌ست و می‌کند ترشی</p><p>دوست قندست و می‌کند قندی</p><p>چشم مریخ دارد آن دشمن</p><p>تو چو مه دست زهره می‌بندی</p><p>ای دل اندر اصول وصل گریز</p><p>که بسی در فراق جان کندی</p><p>قطرهٔ باز رو سوی دریا</p><p>بنگر تا به پیش او چندی</p><p>قوت یاقوت گیر از خورشید</p><p>تا در اخلاق او به پیوندی</p><h2><a id="poem-5782" href="https://ganjoor.net/moulavi/shams/ghazalsh/sh3158">غزل شمارهٔ ۳۱۵۸</a></h2>
<p>رو، مسلم تراست بی‌کاری</p><p>چونک اندر عنایت یاری</p><p>نقش را کار نیست پیش قلم</p><p>آن قلم را چه حاجت از یاری؟</p><p>همچو بت باش پیش آن بتگر</p><p>که همه نقش و رنگ ازو داری</p><p>گر بپرسد، چه صورتت باید؟</p><p>گو: « همان صورتی که بنگاری »</p><p>گر مرا تن کنی، تو جان منی</p><p>ور مرا دل کنی، تو دلداری</p><p>لطف گل، خار را تو می‌بخشی</p><p>چه کند شاخ خار، جز خاری؟</p><p>باده ده، باده خواهمان کردی</p><p>که حرامست با تو هشیاری</p><h2><a id="poem-5783" href="https://ganjoor.net/moulavi/shams/ghazalsh/sh3159">غزل شمارهٔ ۳۱۵۹</a></h2>
<p>زندگانی مجلس سامی</p><p>باد در سروری و خودکامی</p><p>نام تو زنده باد کز نامت</p><p>یافتند اصفیا نکونامی</p><p>می‌رسانم سلام و خدمت‌ها</p><p>که رهی را ولی انعامی</p><p>چه دهم شرح اشتیاق که خود</p><p>ماهیم من تو بحر اکرامی</p><p>ماهی تشنه چون بود بی‌آب</p><p>ای که جان را تو دانه و دامی</p><p>سبب این تحیت آن بودست</p><p>که تو کار مرا سرانجامی</p><p>حاصل خدمت از شکرریزت</p><p>دارد اومید شربت آشامی</p><p>ز آن کرم‌ها که کرده‌ای با خلق</p><p>خاص آسوده است و هم عامی</p><p>بکشش در حمایتت کامروز</p><p>تویی اهل زمانه را حامی</p><p>تا که در ظل تو بیارامد</p><p>که تو جان را پناه و آرامی</p><p>که شوم من غریق منت تو</p><p>کابتدا کردی و در اتمامی</p><p>باد جاوید بر مسلمانان</p><p>سایه‌ات کآفتاب اسلامی</p><p>این سو ار کار و خدمتی باشد</p><p>تا که خدمت نمای و رامی</p>
</body></html>