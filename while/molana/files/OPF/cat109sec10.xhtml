<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر ششم - بخش ۱۰</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8859" href="https://ganjoor.net/moulavi/masnavi/daftar6/sh135">بخش ۱۳۵ - خطاب حق تعالی به عزرائیل علیه‌السلام کی ترا رحم بر کی بیشتر آمد ازین خلایق کی جانشان قبض کردی و جواب دادن عزرائیل حضرت را</a></h2>
<p>حق به عزرائیل می‌گفت ای نقیب</p><p>بر کی رحم آمد ترا از هر کئیب</p><p>گفت بر جمله دلم سوزد به درد</p><p>لیک ترسم امر را اهمال کرد</p><p>تا بگویم کاشکی یزدان مرا</p><p>در عوض قربان کند بهر فتی</p><p>گفت بر کی بیشتر رحم آمدت</p><p>از کی دل پر سوز و بریان‌تر شدت</p><p>گفت روزی کشتیی بر موج تیز</p><p>من شکستم ز امر تا شد ریز ریز</p><p>پس بگفتی قبض کن جان همه</p><p>جز زنی و غیر طفلی زان رمه</p><p>هر دو بر یک تخته‌ای در ماندند</p><p>تخته را آن موج‌ها می‌راندند</p><p>باز گفتی جان مادر قبض کن</p><p>طفل را بگذار تنها ز امر کن</p><p>چون ز مادر بسکلیدم طفل را</p><p>خود تو می‌دانی چه تلخ آمد مرا</p><p>بس بدیدم دود ماتم‌های زفت</p><p>تلخی آن طفل از فکرم نرفت</p><p>گفت حق آن طفل را از فضل خویش</p><p>موج را گفتم فکن در بیشه‌ایش</p><p>بیشه‌ای پر سوسن و ریحان و گل</p><p>پر درخت میوه‌دار خوش‌اکل</p><p>چشمه‌های آب شیرین زلال</p><p>پروریدم طفل را با صد دلال</p><p>صد هزاران مرغ مطرب خوش‌صدا</p><p>اندر آن روضه فکنده صد نوا</p><p>پسترش کردم ز برگ نسترن</p><p>کرده او را آمن از صدمهٔ فتن</p><p>گفته من خورشید را کو را مگز</p><p>باد را گفته برو آهسته وز</p><p>ابر را گفته برو باران مریز</p><p>برق را گفته برو مگرای تیز</p><p>زین چمن ای دی مبران اعتدال</p><p>پنجه ای بهمن برین روضه ممال</p><h2><a id="poem-8860" href="https://ganjoor.net/moulavi/masnavi/daftar6/sh136">بخش ۱۳۶ - کرامات شیخ شیبان راعی قدس الله روحه العزیز</a></h2>
<p>هم‌چو آن شیبان که از گرگ عنید</p><p>وقت جمعه بر رعا خط می‌کشید</p><p>تا برون ناید از آن خط گوسفند</p><p>نه در آید گرگ و دزد با گزند</p><p>بر مثال دایرهٔ تعویذ هود</p><p>که اندر آن صرصر امان آل بود</p><p>هشت روزی اندرین خط تن زنید</p><p>وز برون مثله تماشا می‌کنید</p><p>بر هوا بردی فکندی بر حجر</p><p>تا دریدی لحم و عظم از هم‌دگر</p><p>یک گره را بر هوا درهم زدی</p><p>تا چو خشخاش استخوان ریزان شدی</p><p>آن سیاست را که لرزید آسمان</p><p>مثنوی اندر نگنجد شرح آن</p><p>گر به طبع این می‌کنی ای باد سرد</p><p>گرد خط و دایرهٔ آن هود گرد</p><p>ای طبیعی فوق طبع این ملک بین</p><p>یا بیا و محو کن از مصحف این</p><p>مقریان را منع کن بندی بنه</p><p>یا معلم را به مال و سهم ده</p><p>عاجزی و خیره کن عجز از کجاست</p><p>عجز تو تابی از آن روز جزاست</p><p>عجزها داری تو در پیش ای لجوج</p><p>وقت شد پنهانیان را نک خروج</p><p>خرم آن کین عجز و حیرت قوت اوست</p><p>در دو عالم خفته اندر ظل دوست</p><p>هم در آخر عجز خود را او بدید</p><p>مرده شد دین عجایز را گزید</p><p>چون زلیخا یوسفش بر وی بتافت</p><p>از عجوزی در جوانی راه یافت</p><p>زندگی در مردن و در محنتست</p><p>آب حیوان در درون ظلمتست</p><h2><a id="poem-8861" href="https://ganjoor.net/moulavi/masnavi/daftar6/sh137">بخش ۱۳۷ - رجوع کردن به قصهٔ پروردن حق تعالی نمرود را بی‌واسطهٔ مادر و دایه در طفلی</a></h2>
<p>حاصل آن روضه چو باغ عارفان</p><p>از سموم صرصر آمد در امان</p><p>یک پلنگی طفلکان نو زاده بود</p><p>گفتم او را شیر ده طاعت نمود</p><p>پس بدادش شیر و خدمتهاش کرد</p><p>تا که بالغ گشت و زفت و شیرمرد</p><p>چون فطامش شد بگفتم با پری</p><p>تا در آموزید نطق و داوری</p><p>پرورش دادم مر او را زان چمن</p><p>کی بگفت اندر بگنجد فن من</p><p>داده من ایوب را مهر پدر</p><p>بهر مهمانی کرمان بی‌ضرر</p><p>داده کرمان را برو مهر ولد</p><p>بر پدر من اینت قدرت اینت ید</p><p>مادران را داب من آموختم</p><p>چون بود لطفی که من افروختم</p><p>صد عنایت کردم و صد رابطه</p><p>تا ببیند لطف من بی‌واسطه</p><p>تا نباشد از سبب در کش‌مکش</p><p>تا بود هر استعانت از منش</p><p>ورنه تا خود هیچ عذری نبودش</p><p>شکوتی نبود ز هر یار بدش</p><p>این حضانه دید با صد رابطه</p><p>که بپروردم ورا بی‌واسطه</p><p>شکر او آن بود ای بندهٔ جلیل</p><p>که شد او نمرود و سوزندهٔ خلیل</p><p>هم‌چنان کین شاه‌زاده شکر شاه</p><p>کرد استکبار و استکثار جاه</p><p>که چرا من تابع غیری شوم</p><p>چونک صاحب ملک و اقبال نوم</p><p>لطف‌های شه که ذکر آن گذشت</p><p>از تجبر بر دلش پوشیده گشت</p><p>هم‌چنان نمرود آن الطاف را</p><p>زیر پا بنهاد از جهل و عمی</p><p>این زمان کافر شد و ره می‌زند</p><p>کبر و دعوی خدایی می‌کند</p><p>رفته سوی آسمان با جلال</p><p>با سه کرکس تا کند با من قتال</p><p>صد هزاران طفل بی‌تلویم را</p><p>کشته تا یابد وی ابراهیم را</p><p>که منجم گفته کاندر حکم سال</p><p>زاد خواهد دشمنی بهر قتال</p><p>هین بکن در دفع آن خصم احتیاط</p><p>هر که می‌زایید می‌کشت از خباط</p><p>کوری او رست طفل وحی کش</p><p>ماند خون‌های دگر در گردنش</p><p>از پدر یابید آن ملک ای عجب</p><p>تا غرورش داد ظلمات نسب</p><p>دیگران را گر ام و اب شد حجاب</p><p>او ز ما یابید گوهرها به جیب</p><p>گرگ درنده‌ست نفس بد یقین</p><p>چه بهانه می‌نهی بر هر قرین</p><p>در ضلالت هست صد کل را کله</p><p>نفس زشت کفرناک پر سفه</p><p>زین سبب می‌گویم این بندهٔ فقیر</p><p>سلسله از گردن سگ برمگیر</p><p>گر معلم گشت این سگ هم سگست</p><p>باش ذلت نفسه کو بدرگست</p><p>فرض می‌آری به جا گر طایفی</p><p>بر سهیلی چون ادیم طایفی</p><p>تا سهیلت وا خرد از شر پوست</p><p>تا شوی چون موزه‌ای هم‌پای دوست</p><p>جمله قرآن شرح خبث نفس‌هاست</p><p>بنگر اندر مصحف آن چشمت کجاست</p><p>ذکر نفس عادیان کالت بیافت</p><p>در قتال انبیا مو می‌شکافت</p><p>قرن قرن از شوم نفس بی‌ادب</p><p>ناگهان اندر جهان می‌زد لهب</p><h2><a id="poem-8862" href="https://ganjoor.net/moulavi/masnavi/daftar6/sh138">بخش ۱۳۸ - رجوع کردن بدان قصه کی شاه‌زاده بدان طغیان زخم خورد از خاطر شاه پیش از استکمال فضایل دیگر از دنیا برفت</a></h2>
<p>قصه کوته کن که رای نفس کور</p><p>برد او را بعد سالی سوی گور</p><p>شاه چون از محو شد سوی وجود</p><p>چشم مریخیش آن خون کرده بود</p><p>چون به ترکش بنگرید آن بی‌نظیر</p><p>دید کم از ترکشش یک چوبه تیر</p><p>گفت کو آن تیر و از حق باز جست</p><p>گفت که اندر حلق او کز تیر تست</p><p>عفو کرد آن شاه دریادل ولی</p><p>آمده بد تیر اه بر مقتلی</p><p>کشته شد در نوحهٔ او می‌گریست</p><p>اوست جمله هم کشنده و هم ولیست</p><p>ور نباشد هر دو او پس کل نیست</p><p>هم کشندهٔ خلق و هم ماتم‌کنیست</p><p>شکر می‌کرد آن شهید زردخد</p><p>کان بزد بر جسم و بر معنی نزد</p><p>جسم ظاهر عاقبت خود رفتنیست</p><p>تا ابد معنی بخواهد شاد زیست</p><p>آن عتاب ار رفت هم بر پوست رفت</p><p>دوست بی‌آزار سوی دوست رفت</p><p>گرچه او فتراک شاهنشه گرفت</p><p>آخر از عین الکمال او ره گرفت</p><p>و آن سوم کاهل‌ترین هر سه بود</p><p>صورت و معنی به کلی او ربود</p><h2><a id="poem-8863" href="https://ganjoor.net/moulavi/masnavi/daftar6/sh139">بخش ۱۳۹ - وصیت کردن آن شخص کی بعد از من او برد مال مرا از سه فرزند من کی کاهل‌ترست</a></h2>
<p>آن یکی شخص به وقت مرگ خویش</p><p>گفت بود اندر وصیت پیش‌پیش</p><p>سه پسر بودش چو سه سرو روان</p><p>وقف ایشان کرده او جان و روان</p><p>گفت هرچه در کفم کاله و زرست</p><p>او برد زین هر سه کو کاهل‌ترست</p><p>گفت با قاضی و پس اندرز کرد</p><p>بعد از آن جام شراب مرگ خورد</p><p>گفته فرزندان به قاضی کای کریم</p><p>نگذریم از حکم او ما سه یتیم</p><p>ما چو اسمعیل ز ابراهیم خود</p><p>سرنپیچیم ارچه قربان می‌کند</p><p>گفت قاضی هر یکی با عاقلیش</p><p>تا بگوید قصه‌ای از کاهلیش</p><p>تا ببینم کاهلی هر یکی</p><p>تا بدانم حال هر یک بی‌شکی</p><p>عارفان از دو جهان کاهل‌ترند</p><p>زانک بی شد یار خرمن می‌برند</p><p>کاهلی را کرده‌اند ایشان سند</p><p>کار ایشان را چو یزدان می‌کند</p><p>کار یزدان را نمی‌بینند عام</p><p>می‌نیاسایند از کد صبح و شام</p><p>هین ز حد کاهلی گویید باز</p><p>تا بدانم حد آن از کشف راز</p><p>بی‌گمان که هر زبان پردهٔ دلست</p><p>چون بجنبد پرده سرها واصلست</p><p>پردهٔ کوچک چو یک شرحه کباب</p><p>می‌بپوشد صورت صد آفتاب</p><p>گر بیان نطق کاذب نیز هست</p><p>لیک بوی از صدق و کذبش مخبرست</p><p>آن نسیمی که بیایدت از چمن</p><p>هست پیدا از سموم گولخن</p><p>بوی صدق و بوی کذب گول‌گیر</p><p>هست پیدا در نفس چون مشک و سیر</p><p>گر ندانی یار را از ده‌دله</p><p>از مشام فاسد خود کن گله</p><p>بانگ حیزان و شجاعان دلیر</p><p>هست پیدا چون فن روباه و شیر</p><p>یا زبان هم‌چون سر دیگست راست</p><p>چون بجنبد تو بدانی چه اباست</p><p>از بخار آن بداند تیزهش</p><p>دیگ شیرینی ز سکباج ترش</p><p>دست بر دیگ نوی چون زد فتی</p><p>وقت بخریدن بدید اشکسته را</p><p>گفت دانم مرد را در حین ز پوز</p><p>ور نگوید دانمش اندر سه روز</p><p>وآن دگر گفت ار بگوید دانمش</p><p>ور نگوید در سخن پیچانمش</p><p>گفت اگر این مکر بشنیده بود</p><p>لب ببندد در خموشی در رود</p><h2><a id="poem-8864" href="https://ganjoor.net/moulavi/masnavi/daftar6/sh140">بخش ۱۴۰ - مثل</a></h2>
<p>آنچنان که گفت مادر بچه را</p><p>گر خیالی آیدت در شب فرا</p><p>یا بگورستان و جای سهمگین</p><p>تو خیالی بینی اسود پر ز کین</p><p>دل قوی دار و بکن حمله برو</p><p>او بگرداند ز تو در حال رو</p><p>گفت کودک آن خیال دیووش</p><p>گر بدو این گفته باشد مادرش</p><p>حمله آرم افتد اندر گردنم</p><p>ز امر مادر پس من آنگه چون کنم</p><p>تو همی‌آموزیم که چست ایست</p><p>آن خیال زشت را هم مادریست</p><p>دیو و مردم را ملقن آن یکیست</p><p>غالب از وی گردد ار خصم اندکیست</p><p>تا کدامین سوی باشد آن یواش</p><p>الله‌الله رو تو هم زان سوی باش</p><p>گفت اگر از مکر ناید در کلام</p><p>حیله را دانسته باشد آن همام</p><p>سر او را چون شناسی راست گو</p><p>گفت من خامش نشینم پیش او</p><p>صبر را سلم کنم سوی درج</p><p>تا بر آیم صبر مفتاح الفرج</p><p>ور بجوشد در حضورش از دلم</p><p>منطقی بیرون ازین شادی و غم</p><p>من بدانم کو فرستاد آن بمن</p><p>از ضمیر چون سهیل اندر یمن</p><p>در دل من آن سخن زان میمنه‌ست</p><p>زانک از دل جانب دل روزنه‌ست</p>
</body></html>