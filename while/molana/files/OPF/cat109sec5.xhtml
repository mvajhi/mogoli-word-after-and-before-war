<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر ششم - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8797" href="https://ganjoor.net/moulavi/masnavi/daftar6/sh73">بخش ۷۳ - واگشتن مرید از وثاق شیخ و پرسیدن از مردم و نشان دادن ایشان کی شیخ به فلان بیشه رفته است</a></h2>
<p>بعد از آن پرسان شد او از هر کسی</p><p>شیخ را می‌جست از هر سو بسی</p><p>پس کسی گفتش که آن قطب دیار</p><p>رفت تا هیزم کشد از کوهسار</p><p>آن مرید ذوالفقاراندیش تفت</p><p>در هوای شیخ سوی بیشه رفت</p><p>دیو می‌آورد پیش هوش مرد</p><p>وسوسه تا خفیه گردد مه ز گرد</p><p>کین چنین زن را چرا این شیخ دین</p><p>دارد اندر خانه یار و همنشین</p><p>ضد را با ضد ایناس از کجا</p><p>با امام‌الناس نسناس از کجا</p><p>باز او لاحول می‌کرد آتشین</p><p>که اعتراض من برو کفرست و کین</p><p>من کی باشم با تصرفهای حق</p><p>که بر آرد نفس من اشکال و دق</p><p>باز نفسش حمله می‌آورد زود</p><p>زین تعرف در دلش چون کاه دود</p><p>که چه نسبت دیو را با جبرئیل</p><p>که بود با او به صحبت هم مقیل</p><p>چون تواند ساخت با آزر خلیل</p><p>چون تواند ساخت با ره‌زن دلیل</p><h2><a id="poem-8798" href="https://ganjoor.net/moulavi/masnavi/daftar6/sh74">بخش ۷۴ - یافتن مرید مراد را و ملاقات او با شیخ نزدیک آن بیشه</a></h2>
<p>اندرین بود او که شیخ نامدار</p><p>زود پیش افتاد بر شیری سوار</p><p>شیر غران هیزمش را می‌کشید</p><p>بر سر هیزم نشسته آن سعید</p><p>تازیانه‌ش مار نر بود از شرف</p><p>مار را بگرفته چون خرزن به کف</p><p>تو یقین می‌دان که هر شیخی که هست</p><p>هم سواری می‌کند بر شیر مست</p><p>گرچه آن محسوس و این محسوس نیست</p><p>لیک آن بر چشم جان ملبوس نیست</p><p>صد هزاران شیر زیر رانشان</p><p>پیش دیدهٔ غیب‌دان هیزم‌کشان</p><p>لیک یک یک را خدا محسوس کرد</p><p>تا که بیند نیز او که نیست مرد</p><p>دیدش از دور و بخندید آن خدیو</p><p>گفت آن را مشنو ای مفتون دیو</p><p>از ضمیر او بدانست آن جلیل</p><p>هم ز نور دل بلی نعم الدلیل</p><p>خواند بر وی یک به یک آن ذوفنون</p><p>آنچ در ره رفت بر وی تا کنون</p><p>بعد از آن در مشکل انکار زن</p><p>بر گشاد آن خوش‌سراینده دهن</p><p>کان تحمل از هوای نفس نیست</p><p>آن خیال نفس تست آنجا مه‌ایست</p><p>گرنه صبرم می‌کشیدی بار زن</p><p>کی کشیدی شیر نر بیگار من</p><p>اشتران بختییم اندر سبق</p><p>مست و بی‌خود زیر محملهای حق</p><p>من نیم در امر و فرمان نیم‌خام</p><p>تا بیندیشم من از تشنیع عام</p><p>عام ما و خاص ما فرمان اوست</p><p>جان ما بر رو دوان جویان اوست</p><p>فردی ما جفتی ما نه از هواست</p><p>جان ما چون مهره در دست خداست</p><p>ناز آن ابله کشیم و صد چو او</p><p>نه ز عشق رنگ و نه سودای بو</p><p>این قدر خود درس شاگردان ماست</p><p>کر و فر ملحمهٔ ما تا کجاست</p><p>تا کجا آنجا که جا را راه نیست</p><p>جز سنابرق مه الله نیست</p><p>از همه اوهام و تصویرات دور</p><p>نور نور نور نور نور نور</p><p>بهر تو ار پست کردم گفت و گو</p><p>تا بسازی با رفیق زشت‌خو</p><p>تا کشی خندان و خوش بار حرج</p><p>از پی الصبر مفتاح الفرج</p><p>چون بسازی با خسی این خسان</p><p>گردی اندر نور سنتها رسان</p><p>که انبیا رنج خسان بس دیده‌اند</p><p>از چنین ماران بسی پیچیده‌اند</p><p>چون مراد و حکم یزدان غفور</p><p>بود در قدمت تجلی و ظهور</p><p>بی ز ضدی ضد را نتوان نمود</p><p>وان شه بی‌مثل را ضدی نبود</p><h2><a id="poem-8799" href="https://ganjoor.net/moulavi/masnavi/daftar6/sh75">بخش ۷۵ - حکمت در انی جاعل فی الارض خلیفة</a></h2>
<p>پس خلیفه ساخت صاحب‌سینه‌ای</p><p>تا بود شاهیش را آیینه‌ای</p><p>بس صفای بی‌حدودش داد او</p><p>وانگه از ظلمت ضدش بنهاد او</p><p>دو علم بر ساخت اسپید و سیاه</p><p>آن یکی آدم دگر ابلیس راه</p><p>در میان آن دو لشکرگاه زفت</p><p>چالش و پیکار آنچ رفت رفت</p><p>هم‌چنان دور دوم هابیل شد</p><p>ضد نور پاک او قابیل شد</p><p>هم‌چنان این دو علم از عدل و جور</p><p>تا به نمرود آمد اندر دور دور</p><p>ضد ابراهیم گشت و خصم او</p><p>وآن دو لشکر کین‌گزار و جنگ‌جو</p><p>چون درازی جنگ آمد ناخوشش</p><p>فیصل آن هر دو آمد آتشش</p><p>پس حکم کرد آتشی را و نکر</p><p>تا شود حل مشکل آن دو نفر</p><p>دور دور و قرن قرن این دو فریق</p><p>تا به فرعون و به موسی شفیق</p><p>سالها اندر میانشان حرب بود</p><p>چون ز حد رفت و ملولی می‌فزود</p><p>آب دریا را حکم سازید حق</p><p>تا که ماند کی برد زین دو سبق</p><p>هم‌چنان تا دور و طور مصطفی</p><p>با ابوجهل آن سپهدار جفا</p><p>هم نکر سازید از بهر ثمود</p><p>صیحه‌ای که جانشان را در ربود</p><p>هم نکر سازید بهر قوم عاد</p><p>زود خیزی تیزرو یعنی که باد</p><p>هم نکر سازید بر قارون ز کین</p><p>در حلیمی این زمین پوشید کین</p><p>تا حلیمی زمین شد جمله قهر</p><p>برد قارون را و گنجش را به قعر</p><p>لقمه‌ای را که ستون این تنست</p><p>دفع تیغ جوع نان چون جوشنست</p><p>چونک حق قهری نهد در نان تو</p><p>چون خناق آن نان بگیرد در گلو</p><p>این لباسی که ز سرما شد مجیر</p><p>حق دهد او را مزاج زمهریر</p><p>تا شود بر تنت این جبهٔ شگرف</p><p>سرد هم‌چون یخ گزنده هم‌چو برف</p><p>تا گریزی از وشق هم از حریر</p><p>زو پناه آری به سوی زمهریر</p><p>تو دو قله نیستی یک قله‌ای</p><p>غافل از قصهٔ عذاب ظله‌ای</p><p>امر حق آمد به شهرستان و ده</p><p>خانه و دیوار را سایه مده</p><p>مانع باران مباش و آفتاب</p><p>تا بدان مرسل شدند امت شتاب</p><p>که بمردیم اغلب ای مهتر امان</p><p>باقیش از دفتر تفسیر خوان</p><p>چون عصا را مار کرد آن چست‌دست</p><p>گر ترا عقلیست آن نکته بس است</p><p>تو نظر داری ولیک امعانش نیست</p><p>چشمهٔ افسرده است و کرده ایست</p><p>زین همی گوید نگارندهٔ فکر</p><p>که بکن ای بنده امعان نظر</p><p>آن نمی‌خواهد که آهن کوب سرد</p><p>لیک ای پولاد بر داود گرد</p><p>تن بمردت سوی اسرافیل ران</p><p>دل فسردت رو به خورشید روان</p><p>در خیال از بس که گشتی مکتسی</p><p>نک بسوفسطایی بدظن رسی</p><p>او خود از لب خرد معزول بود</p><p>شد ز حس محروم و معزول از وجود</p><p>هین سخن‌خا نوبت لب‌خایی است</p><p>گر بگویی خلق را رسوایی است</p><p>چیست امعان چشمه را کردن روان</p><p>چون ز تن جان رست گویندش روان</p><p>آن حکیمی را که جان از بند تن</p><p>باز رست و شد روان اندر چمن</p><p>دو لقب را او برین هر دو نهاد</p><p>بهر فرق ای آفرین بر جانش باد</p><p>در بیان آنک بر فرمان رود</p><p>گر گلی را خار خواهد آن شود</p><h2><a id="poem-8800" href="https://ganjoor.net/moulavi/masnavi/daftar6/sh76">بخش ۷۶ - معجزهٔ هود علیه‌السلام در تخلص مؤمنان امت به وقت نزول باد</a></h2>
<p>مؤمنان از دست باد ضایره</p><p>جمله بنشستند اندر دایره</p><p>یاد طوفان بود و کشتی لطف هو</p><p>بس چنین کشتی و طوفان دارد او</p><p>پادشاهی را خدا کشتی کند</p><p>تا به حرص خویش بر صفها زند</p><p>قصد شه آن نه که خلق آمن شوند</p><p>قصدش آنک ملک گردد پای‌بند</p><p>آن خراسی می‌دود قصدش خلاص</p><p>تا بیابد او ز زخم آن دم مناص</p><p>قصد او آن نه که آبی بر کشد</p><p>یاکه کنجد را بدان روغن کند</p><p>گاو بشتابد ز بیم زخم سخت</p><p>نه برای بردن گردون و رخت</p><p>لیک دادش حق چنین خوف وجع</p><p>تا مصالح حاصل آید در تبع</p><p>هم‌چنان هر کاسبی اندر دکان</p><p>بهر خود کوشد نه اصلاح جهان</p><p>هر یکی بر درد جوید مرهمی</p><p>در تبع قایم شده زین عالمی</p><p>حق ستون این جهان از ترس ساخت</p><p>هر یکی از ترس جان در کار باخت</p><p>حمد ایزد را که ترسی را چنین</p><p>کرد او معمار و اصلاح زمین</p><p>این همه ترسنده‌اند از نیک و بد</p><p>هیچ ترسنده نترسد خود ز خود</p><p>پس حقیقت بر همه حاکم کسیست</p><p>که قریبست او اگر محسوس نیست</p><p>هست او محسوس اندر مکمنی</p><p>لیک محسوس حس این خانه نی</p><p>آن حسی که حق بر آن حس مظهرست</p><p>نیست حس این جهان آن دیگرست</p><p>حس حیوان گر بدیدی آن صور</p><p>بایزید وقت بودی گاو و خر</p><p>آنک تن را مظهر هر روح کرد</p><p>وآنک کشتی را براق نوح کرد</p><p>گر بخواهد عین کشتی را به خو</p><p>او کند طوفان تو ای نورجو</p><p>هر دمت طوفان و کشتی ای مقل</p><p>با غم و شادیت کرد او متصل</p><p>گر نبینی کشتی و دریا به پیش</p><p>لرزها بین در همه اجزای خویش</p><p>چون نبیند اصل ترسش را عیون</p><p>ترس دارد از خیال گونه‌گون</p><p>مشت بر اعمی زند یک جلف مست</p><p>کور پندارد لگدزن اشترست</p><p>زانک آن دم بانگ اشتر می‌شنید</p><p>کور را گوشست آیینه نه دید</p><p>باز گوید کور نه این سنگ بود</p><p>یا مگر از قبهٔ پر طنگ بود</p><p>این نبود و او نبود و آن نبود</p><p>آنک او ترس آفرید اینها نمود</p><p>ترس و لرزه باشد از غیری یقین</p><p>هیچ کس از خود نترسد ای حزین</p><p>آن حکیمک وهم خواند ترس را</p><p>فهم کژ کردست او این درس را</p><p>هیچ وهمی بی‌حقیقت کی بود</p><p>هیچ قلبی بی‌صحیحی کی رود</p><p>کی دروغی قیمت آرد بی ز راست</p><p>در دو عالم هر دروغ از راست خاست</p><p>راست را دید او رواجی و فروغ</p><p>بر امید آن روان کرد او دروغ</p><p>ای دروغی که ز صدقت این نواست</p><p>شکر نعمت گو مکن انکار راست</p><p>از مفلسف گویم و سودای او</p><p>یا ز کشتیها و دریاهای او</p><p>بل ز کشتیهاش کان پند دلست</p><p>گویم از کل جزو در کل داخلست</p><p>هر ولی را نوح و کشتیبان شناس</p><p>صحبت این خلق را طوفان شناس</p><p>کم گریز از شیر و اژدرهای نر</p><p>ز آشنایان و ز خویشان کن حذر</p><p>در تلاقی روزگارت می‌برند</p><p>یادهاشان غایبی‌ات می‌چرند</p><p>چون خر تشنه خیال هر یکی</p><p>از قف تن فکر را شربت‌مکی</p><p>نشف کرد از تو خیال آن وشات</p><p>شبنمی که داری از بحر الحیات</p><p>پس نشان نشف آب اندر غصون</p><p>آن بود کان می‌نجنبد در رکون</p><p>عضو حر شاخ تر و تازه بود</p><p>می‌کشی هر سو کشیده می‌شود</p><p>گر سبد خواهی توانی کردنش</p><p>هم توانی کرد چنبر گردنش</p><p>چون شد آن ناشف ز نشف بیخ خود</p><p>ناید آن سویی که امرش می‌کشد</p><p>پس بخوان قاموا کسالی از نبی</p><p>چون نیابد شاخ از بیخش طبی</p><p>آتشین است این نشان کوته کنم</p><p>بر فقیر و گنج و احوالش زنم</p><p>آتشی دیدی که سوزد هر نهال</p><p>آتش جان بین کزو سوزد خیال</p><p>نه خیال و نه حقیقت را امان</p><p>زین چنین آتش که شعله زد ز جان</p><p>خصم هر شیر آمد و هر روبه او</p><p>کل شیء هالک الا وجهه</p><p>در وجوه وجه او رو خرج شو</p><p>چون الف در بسم در رو درج شو</p><p>آن الف در بسم پنهان کرد ایست</p><p>هست او در بسم و هم در بسم نیست</p><p>هم‌چنین جملهٔ حروف گشته مات</p><p>وقت حذف حرف از بهر صلات</p><p>از صله‌ست و بی و سین زو وصل یافت</p><p>وصل بی و سین الف را بر نتافت</p><p>چونک حرفی برنتابد این وصال</p><p>واجب آید که کنم کوته مقال</p><p>چون یکی حرفی فراق سین و بیست</p><p>خامشی اینجا مهمتر واجبیست</p><p>چون الف از خود فنا شد مکتنف</p><p>بی و سین بی او همی‌گویند الف</p><p>ما رمیت اذ رمیت بی ویست</p><p>هم‌چنین قال الله از صمتش بجست</p><p>تا بود دارو ندارد او عمل</p><p>چونک شد فانی کند دفع علل</p><p>گر شود بیشه قلم دریا مداد</p><p>مثنوی را نیست پایانی امید</p><p>چارچوب خشت‌زن تا خاک هست</p><p>می‌دهد تقطیع شعرش نیز دست</p><p>چون نماند خاک و بودش جف کند</p><p>خاک سازد بحر او چون کف کند</p><p>چون نماند بیشه و سر در کشد</p><p>بیشه‌ها از عین دریا سر کشد</p><p>بهر این گفت آن خداوند فرج</p><p>حدثوا عن بحرنا اذ لا حرج</p><p>باز گرد از بحر و رو در خشک نه</p><p>هم ز لعبت گو که کودک‌راست به</p><p>تا ز لعبت اندک اندک در صبا</p><p>جانش گردد با یم عقل آشنا</p><p>عقل از آن بازی همی‌یابد صبی</p><p>گرچه با عقلست در ظاهر ابی</p><p>کودک دیوانه بازی کی کند</p><p>جزو باید تا که کل را فی کند</p><h2><a id="poem-8801" href="https://ganjoor.net/moulavi/masnavi/daftar6/sh77">بخش ۷۷ - رجوع کردن به قصهٔ قبه و گنج</a></h2>
<p>نک خیال آن فقیرم بی‌ریا</p><p>عاجز آورد از بیا و از بیا</p><p>بانگ او تو نشنوی من بشنوم</p><p>زانک در اسرار همراز ویم</p><p>طالب گنجش مبین خود گنج اوست</p><p>دوست کی باشد به معنی غیر دوست</p><p>سجده خود را می‌کند هر لحظه او</p><p>سجده پیش آینه‌ست از بهر رو</p><p>گر بدیدی ز آینه او یک پشیز</p><p>بی‌خیالی زو نماندی هیچ چیز</p><p>هم خیالاتش هم او فانی شدی</p><p>دانش او محو نادانی شدی</p><p>دانشی دیگر ز نادانی ما</p><p>سر برآوردی عیان که انی انا</p><p>اسجدوا لادم ندا آمد همی</p><p>که آدمید و خویش بینیدش دمی</p><p>احولی از چشم ایشان دور کرد</p><p>تا زمین شد عین چرخ لاژورد</p><p>لا اله گفت و الا الله گفت</p><p>گشت لا الا الله و وحدت شکفت</p><p>آن حبیب و آن خلیل با رشد</p><p>وقت آن آمد که گوش ما کشد</p><p>سوی چشمه که دهان زینها بشو</p><p>آنچ پوشیدیم از خلقان مگو</p><p>ور بگویی خود نگردد آشکار</p><p>تو به قصد کشف گردی جرم‌دار</p><p>لیک من اینک بریشان می‌تنم</p><p>قایل این سامع این هم منم</p><p>صورت درویش و نقش گنج گو</p><p>رنج کیش‌اند این گروه از رنج گو</p><p>چشمهٔ راحت بریشان شد حرام</p><p>می‌خورند از زهر قاتل جام‌جام</p><p>خاکها پر کرده دامن می‌کشند</p><p>تا کنند این چشمه‌ها را خشک‌بند</p><p>کی شود این چشمهٔ دریامدد</p><p>مکتنس زین مشت خاک نیک و بد</p><p>لیک گوید با شما من بسته‌ام</p><p>بی‌شما من تا ابد پیوسته‌ام</p><p>قوم معکوس‌اند اندر مشتها</p><p>خاک‌خوار و آب را کرده رها</p><p>ضد طبع انبیا دارند خلق</p><p>اژدها را متکا دارند خلق</p><p>چشم‌بند ختم چون دانسته‌ای</p><p>هیچ دانی از چه دیده بسته‌ای</p><p>بر چه بگشادی بدل این دیده‌ها</p><p>یک به یک بئس البدل دان آن ترا</p><p>لیک خورشید عنایت تافته‌ست</p><p>آیسان را از کرم در یافته‌ست</p><p>نرد بس نادر ز رحمت باخته</p><p>عین کفران را انابت ساخته</p><p>هم ازین بدبختی خلق آن جواد</p><p>منفجر کرده دو صد چشمهٔ وداد</p><p>غنچه را از خار سرمایه دهد</p><p>مهره را از مار پیرایه دهد</p><p>از سواد شب برون آرد نهار</p><p>وز کف معسر برویاند یسار</p><p>آرد سازد ریگ را بهر خلیل</p><p>کوه با داود گردد هم رسیل</p><p>کوه با وحشت در آن ابر ظلم</p><p>بر گشاید بانگ چنگ و زیر و بم</p><p>خیز ای داود از خلقان نفیر</p><p>ترک آن کردی عوض از ما بگیر</p><h2><a id="poem-8802" href="https://ganjoor.net/moulavi/masnavi/daftar6/sh78">بخش ۷۸ - انابت آن طالب گنج به حق تعالی بعد از طلب بسیار و عجز و اضطرار کی ای ولی الاظهار تو کن این پنهان را آشکار</a></h2>
<p>گفت آن درویش ای دانای راز</p><p>از پی این گنج کردم یاوه‌تاز</p><p>دیو حرص و آز و مستعجل تگی</p><p>نی تانی جست و نی آهستگی</p><p>من ز دیگی لقمه‌ای نندوختم</p><p>کف سیه کردم دهان را سوختم</p><p>خود نگفتم چون درین ناموقنم</p><p>زان گره‌زن این گره را حل کنم</p><p>قول حق را هم ز حق تفسیر جو</p><p>هین مگو ژاژ از گمان ای سخت‌رو</p><p>آن گره کو زد همو بگشایدش</p><p>مهره کو انداخت او بربایدش</p><p>گرچه آسانت نمود آن سان سخن</p><p>کی بود آسان رموز من لدن</p><p>گفت یا رب توبه کردم زین شتاب</p><p>چون تو در بستی تو کن هم فتح باب</p><p>بر سر خرقه شدن بار دگر</p><p>در دعا کردن بدم هم بی‌هنر</p><p>کو هنر کو من کجا دل مستوی</p><p>این همه عکس توست و خود توی</p><p>هر شبی تدبیر و فرهنگم به خواب</p><p>هم‌چو کشتی غرقه می‌گردد ز آب</p><p>خود نه من می‌مانم و نه آن هنر</p><p>تن چو مرداری فتاده بی‌خبر</p><p>تا سحر جمله شب آن شاه علی</p><p>خود همی‌گوید الستی و بلی</p><p>کو بلی‌گو جمله را سیلاب برد</p><p>یا نهنگی خورد کل را کرد و مرد</p><p>صبح‌دم چون تیغ گوهردار خود</p><p>از نیام ظلمت شب بر کند</p><p>آفتاب شرق شب را طی کند</p><p>از نهنگ آن خورده‌ها را قی کند</p><p>رسته چون یونس ز معدهٔ آن نهنگ</p><p>منتشر گردیم اندر بو و رنگ</p><p>خلق چون یونس مسبح آمدند</p><p>کاندر آن ظلمات پر راحت شدند</p><p>هر یکی گوید به هنگام سحر</p><p>چون ز بطن حوت شب آید به در</p><p>کای کریمی که در آن لیل وحش</p><p>گنج رحمت بنهی و چندین چشش</p><p>چشم تیز و گوش تازه تن سبک</p><p>از شب هم‌چون نهنگ ذوالحبک</p><p>از مقامات وحش‌رو زین سپس</p><p>هیچ نگریزیم ما با چون تو کس</p><p>موسی آن را نار دید و نور بود</p><p>زنگیی دیدیم شب را حور بود</p><p>بعد ازین ما دیده خواهیم از تو بس</p><p>تا نپوشد بحر را خاشاک و خس</p><p>ساحران را چشم چون رست از عمی</p><p>کف‌زنان بودند بی‌این دست و پا</p><p>چشم‌بند خلق جز اسباب نیست</p><p>هر که لرزد بر سبب ز اصحاب نیست</p><p>لیک حق اصحابنا اصحاب را</p><p>در گشاد و برد تا صدر سرا</p><p>با کفش نامستحق و مستحق</p><p>معتقان رحمت‌اند از بند رق</p><p>در عدم ما مستحقان کی بدیم</p><p>که برین جان و برین دانش زدیم</p><p>ای بکرده یار هر اغیار را</p><p>وی بداده خلعت گل خار را</p><p>خاک ما را ثانیا پالیز کن</p><p>هیچ نی را بار دیگر چیز کن</p><p>این دعا تو امر کردی ز ابتدا</p><p>ورنه خاکی را چه زهرهٔ این بدی</p><p>چون دعامان امر کردی ای عجاب</p><p>این دعای خویش را کن مستجاب</p><p>شب شکسته کشتی فهم و حواس</p><p>نه امیدی مانده نه خوف و نه یاس</p><p>برده در دریای رحمت ایزدم</p><p>تا ز چه فن پر کند بفرستدم</p><p>آن یکی را کرده پر نور جلال</p><p>وآن دگر را کرده پر وهم و خیال</p><p>گر بخویشم هیچ رای و فن بدی</p><p>رای و تدبیرم به حکم من بدی</p><p>شب نرفتی هوش بی‌فرمان من</p><p>زیر دام من بدی مرغان من</p><p>بودمی آگه ز منزلهای جان</p><p>وقت خواب و بیهشی و امتحان</p><p>چون کفم زین حل و عقد او تهیست</p><p>ای عجب این معجبی من ز کیست</p><p>دیده را نادیده خود انگاشتم</p><p>باز زنبیل دعا برداشتم</p><p>چون الف چیزی ندارم ای کریم</p><p>جز دلی دلتنگ‌تر از چشم میم</p><p>این الف وین میم ام بود ماست</p><p>میم ام تنگست الف زو نر گداست</p><p>آن الف چیزی ندارد غافلیست</p><p>میم دلتنگ آن زمان عاقلیست</p><p>در زمان بیهشی خود هیچ من</p><p>در زمان هوش اندر پیچ من</p><p>هیچ دیگر بر چنین هیچی منه</p><p>نام دولت بر چنین پیچی منه</p><p>خود ندارم هیچ به سازد مرا</p><p>که ز وهم دارم است این صد عنا</p><p>در ندارم هم تو داراییم کن</p><p>رنج دیدم راحت‌افزاییم کن</p><p>هم در آب دیده عریان بیستم</p><p>بر در تو چونک دیده نیستم</p><p>آب دیدهٔ بندهٔ بی‌دیده را</p><p>سبزه‌ای بخش و نباتی زین چرا</p><p>ور نمانم آب آبم ده ز عین</p><p>هم‌چو عینین نبی هطالتین</p><p>او چو آب دیده جست از جود حق</p><p>با چنان اقبال و اجلال و سبق</p><p>چون نباشم ز اشک خون باریک‌ریس</p><p>من تهی‌دست قصور کاسه‌لیس</p><p>چون چنان چشم اشک را مفتون بود</p><p>اشک من باید که صد جیحون بود</p><p>قطره‌ای زان زین دو صد جیحون به است</p><p>که بدان یک قطره انس و جن برست</p><p>چونک باران جست آن روضهٔ بهشت</p><p>چون نجوید آب شوره‌خاک زشت</p><p>ای اخی دست از دعا کردن مدار</p><p>با اجابت یا رد اویت چه کار</p><p>نان که سد و مانع این آب بود</p><p>دست از آن نان می‌بباید شست زود</p><p>خویش را موزون و چست و سخته کن</p><p>ز آب دیده نان خود را پخته کن</p><h2><a id="poem-8803" href="https://ganjoor.net/moulavi/masnavi/daftar6/sh79">بخش ۷۹ - آواز دادن هاتف مر طالب گنج را و اعلام کردن از حقیقت اسرار آن</a></h2>
<p>اندرین بود او که الهام آمدش</p><p>کشف شد این مشکلات از ایزدش</p><p>کو بگفتت در کمان تیری بنه</p><p>کی بگفتندت که اندر کش تو زه</p><p>او نگفتت که کمان را سخت‌کش</p><p>در کمان نه گفت او نه پر کنش</p><p>از فضولی تو کمان افراشتی</p><p>صنعت قواسیی بر داشتی</p><p>ترک این سخته کمانی رو بگو</p><p>در کمان نه تیر و پریدن مجو</p><p>چون بیفتد بر کن آنجا می‌طلب</p><p>زور بگذار و بزاری جو ذهب</p><p>آنچ حقست اقرب از حبل الورید</p><p>تو فکنده تیر فکرت را بعید</p><p>ای کمان و تیرها بر ساخته</p><p>صید نزدیک و تو دور انداخته</p><p>هرکه دوراندازتر او دورتر</p><p>وز چنین گنجست او مهجورتر</p><p>فلسفی خود را از اندیشه بکشت</p><p>گو بدو کوراست سوی گنج پشت</p><p>گو بدو چندانک افزون می‌دود</p><p>از مراد دل جداتر می‌شود</p><p>جاهدوا فینا بگفت آن شهریار</p><p>جاهدوا عنا نگفت ای بی‌قرار</p><p>هم‌چو کنعان کو ز ننگ نوح رفت</p><p>بر فراز قلهٔ آن کوه زفت</p><p>هرچه افزون‌تر همی‌جست او خلاص</p><p>سوی که می‌شد جداتر از مناص</p><p>هم‌چو این درویش بهر گنج و کان</p><p>هر صباحی سخت‌تر جستی کمان</p><p>هر کمانی کو گرفتی سخت‌تر</p><p>بود از گنج و نشان بدبخت‌تر</p><p>این مثل اندر زمانه جانی است</p><p>جان نادانان به رنج ارزانی است</p><p>زانک جاهل ننگ دارد ز اوستاد</p><p>لاجرم رفت و دکانی نو گشاد</p><p>آن دکان بالای استاد ای نگار</p><p>گنده و پر کزدمست و پر ز مار</p><p>زود ویران کن دکان و بازگرد</p><p>سوی سبزه و گلبنان و آب‌خورد</p><p>نه چو کنعان کو ز کبر و ناشناخت</p><p>از که عاصم سفینهٔ فوز ساخت</p><p>علم تیراندازیش آمد حجاب</p><p>وان مراد او را بده حاضر به جیب</p><p>ای بسا علم و ذکاوات و فطن</p><p>گشته ره‌رو را چو غول و راه‌زن</p><p>بیشتر اصحاب جنت ابلهند</p><p>تا ز شر فیلسوفی می‌رهند</p><p>خویش را عریان کن از فضل و فضول</p><p>تا کند رحمت به تو هر دم نزول</p><p>زیرکی ضد شکستست و نیاز</p><p>زیرکی بگذار و با گولی‌بساز</p><p>زیرکی دان دام برد و طمع و گاز</p><p>تا چه خواهد زیرکی را پاک‌باز</p><p>زیرکان با صنعتی قانع شده</p><p>ابلهان از صنع در صانع شده</p><p>زانک طفل خرد را مادر نهار</p><p>دست و پا باشد نهاده بر کنار</p><h2><a id="poem-8804" href="https://ganjoor.net/moulavi/masnavi/daftar6/sh80">بخش ۸۰ - حکایت آن سه مسافر مسلمان و ترسا و جهود و آن کی به منزل قوتی یافتند و ترسا و جهود سیر بودند گفتند این قوت را فردا خوریم مسلمان صایم بود گرسنه ماند از آنک مغلوب بود</a></h2>
<p>یک حکایت بشنو اینجا ای پسر</p><p>تا نگردی ممتحن اندر هنر</p><p>آن جهود و مؤمن و ترسا مگر</p><p>همرهی کردند با هم در سفر</p><p>با دو گمره همره آمد مؤمنی</p><p>چون خرد با نفس و با آهرمنی</p><p>مرغزی و رازی افتند از سفر</p><p>همره و هم‌سفره پیش هم‌دگر</p><p>در قفس افتند زاغ و جغد و باز</p><p>جفت شد در حبس پاک و بی‌نماز</p><p>کرده منزل شب به یک کاروانسرا</p><p>اهل شرق و اهل غرب و ما ورا</p><p>مانده در کاروانسرا خرد و شگرف</p><p>روزها با هم ز سرما و ز برف</p><p>چون گشاده شد ره و بگشاد بند</p><p>بسکلند و هر یکی جایی روند</p><p>چون قفس را بشکند شاه خرد</p><p>جمع مرغان هر یکی سویی پرد</p><p>پر گشاید پیش ازین بر شوق و یاد</p><p>در هوای جنس خود سوی معاد</p><p>پر گشاید هر دمی با اشک و آه</p><p>لیک پریدن ندارد روی و راه</p><p>راه شد هر یک پرد مانند باد</p><p>سوی آن کز یاد آن پر می‌گشاد</p><p>آن طرف که بود اشک و آه او</p><p>چونک فرصت یافت باشد راه او</p><p>در تن خود بنگر این اجزای تن</p><p>از کجاها گرد آمد در بدن</p><p>آبی و خاکی و بادی و آتشی</p><p>عرشی و فرشی و رومی و گشی</p><p>از امید عود هر یک بسته طرف</p><p>اندرین کاروانسرا از بیم برف</p><p>برف گوناگون جمود هر جماد</p><p>در شتای بعد آن خورشید داد</p><p>چون بتابد تف آن خورشید جشم</p><p>کوه گردد گاه ریگ و گاه پشم</p><p>در گداز آید جمادات گران</p><p>چون گداز تن به وقت نقل جان</p><p>چون رسیدند این سه همره منزلی</p><p>هدیه‌شان آورد حلوا مقبلی</p><p>برد حلوا پیش آن هر سه غریب</p><p>محسنی از مطبخ انی قریب</p><p>نان گرم و صحن حلوای عسل</p><p>برد آنک در ثوابش بود امل</p><p>الکیاسه والادب لاهل المدر</p><p>الضیافه والقری لاهل الوبر</p><p>الضیافة للغریب والقری</p><p>اودع الرحمن فی اهل القری</p><p>کل یوم فی القری ضیف حدیث</p><p>ما له غیر الاله من مغیث</p><p>کل لیل فی القری وفد جدید</p><p>ما لهم ثم سوی الله محید</p><p>تخمه بودند آن دو بیگانه ز خور</p><p>بود صایم روز آن مؤمن مگر</p><p>چون نماز شام آن حلوا رسید</p><p>بود مؤمن مانده در جوع شدید</p><p>آن دو کس گفتند ما از خور پریم</p><p>امشبش بنهیم و فردایش خوریم</p><p>صبر گیریم امشب از خور تن زنیم</p><p>بهر فردا لوت را پنهان کنیم</p><p>گفت مؤمن امشب این خورده شود</p><p>صبر را بنهیم تا فردا بود</p><p>پس بدو گفتند زین حکمت‌گری</p><p>قصد تو آن است تا تنها خوری</p><p>گفت ای یاران نه که ما سه تنیم</p><p>چون خلاف افتاد تا قسمت کنیم</p><p>هرکه خواهد قسم خود بر جان زند</p><p>هرکه خواهد قسم خود پنهان کند</p><p>آن دو گفتندش ز قسمت در گذر</p><p>گوش کن قسام فی‌النار از خبر</p><p>گفت قسام آن بود کو خویش را</p><p>کرد قسمت بر هوا و بر خدا</p><p>ملک حق و جمله قسم اوستی</p><p>قسم دیگر را دهی دوگوستی</p><p>این اسد غالب شدی هم بر سگان</p><p>گر نبودی نوبت آن بدرگان</p><p>قصدشان آن کان مسلمان غم خورد</p><p>شب برو در بی‌نوایی بگذرد</p><p>بود مغلوب او به تسلیم و رضا</p><p>گفت سمعا طاعة اصحابنا</p><p>پس بخفتند آن شب و برخاستند</p><p>بامدادان خویش را آراستند</p><p>روی شستند و دهان و هر یکی</p><p>داشت اندر ورد راه و مسلکی</p><p>یک زمانی هر کسی آورد رو</p><p>سوی ورد خویش از حق فضل‌جو</p><p>مؤمن و ترسا جهود و گبر و مغ</p><p>جمله را رو سوی آن سلطان الغ</p><p>بلک سنگ و خاک و کوه و آب را</p><p>هست واگشت نهانی با خدا</p><p>این سخن پایان ندارد هر سه یار</p><p>رو به هم کردند آن دم یاروار</p><p>آن یکی گفتا که هر یک خواب خویش</p><p>آنچ دید او دوش گو آور به پیش</p><p>هرکه خوابش بهتر این را او خورد</p><p>قسم هر مفضول را افضل برد</p><p>آنک اندر عقل بالاتر رود</p><p>خوردن او خوردن جمله بود</p><p>فوق آمد جان پر انوار او</p><p>باقیان را بس بود تیمار او</p><p>عاقلان را چون بقا آمد ابد</p><p>پس به معنی این جهان باقی بود</p><p>پس جهود آورد آنچ دیده بود</p><p>تا کجا شب روح او گردیده بود</p><p>گفت در ره موسی‌ام آمد به پیش</p><p>گربه بیند دنبه اندر خواب خویش</p><p>در پی موسی شدم تا کوه طور</p><p>هر سه‌مان گشتیم ناپیدا ز نور</p><p>هر سه سایه محو شد زان آفتاب</p><p>بعد از آن زان نور شد یک فتح باب</p><p>نور دیگر از دل آن نور رست</p><p>پس ترقی جست آن ثانیش چست</p><p>هم من و هم موسی و هم کوه طور</p><p>هر سه گم گشتیم زان اشراق نور</p><p>بعد از آن دیدم که که سه شاخ شد</p><p>چونک نور حق درو نفاخ شد</p><p>وصف هیبت چون تجلی زد برو</p><p>می‌سکست از هم همی‌شد سو به سو</p><p>آن یکی شاخ که آمد سوی یم</p><p>گشت شیرین آب تلخ هم‌چو سم</p><p>آن یکی شاخش فرو شد در زمین</p><p>چشمهٔ دارو برون آمد معین</p><p>که شفای جمله رنجوران شد آب</p><p>از همایونی وحی مستطاب</p><p>آن یکی شاخ دگر پرید زود</p><p>تا جوار کعبه که عرفات بود</p><p>باز از آن صعقه چو با خود آمدم</p><p>طور بر جا بد نه افزون و نه کم</p><p>لیک زیر پای موسی هم‌چو یخ</p><p>می‌گدازید او نماندش شاخ و شخ</p><p>با زمین هموار شد که از نهیب</p><p>گشت بالایش از آن هیبت نشیب</p><p>باز با خود آمدم زان انتشار</p><p>باز دیدم طور و موسی برقرار</p><p>وآن بیابان سر به سر در ذیل کوه</p><p>پر خلایق شکل موسی در وجوه</p><p>چون عصا و خرقهٔ او خرقه‌شان</p><p>جمله سوی طور خوش دامن کشان</p><p>جمله کفها در دعا افراخته</p><p>نغمهٔ ارنی به هم در ساخته</p><p>باز آن غشیان چو از من رفت زود</p><p>صورت هر یک دگرگونم نمود</p><p>انبیا بودند ایشان اهل ود</p><p>اتحاد انبیاام فهم شد</p><p>باز املاکی همی دیدم شگرف</p><p>صورت ایشان بد از اجرام برف</p><p>حلقهٔ دیگر ملایک مستعین</p><p>صورت ایشان به جمله آتشین</p><p>زین نسق می‌گفت آن شخص جهود</p><p>بس جهودی که آخرش محمود بود</p><p>هیچ کافر را به خواری منگرید</p><p>که مسلمان مردنش باشد امید</p><p>چه خبر داری ز ختم عمر او</p><p>تا بگردانی ازو یک‌باره رو</p><p>بعد از ان ترسا در آمد در کلام</p><p>که مسیحم رو نمود اندر منام</p><p>من شدم با او به چارم آسمان</p><p>مرکز و مثوای خورشید جهان</p><p>خود عجب‌های قلاع آسمان</p><p>نسبتش نبود به آیات جهان</p><p>هر کسی دانند ای فخر البنین</p><p>که فزون باشد فن چرخ از زمین</p><h2><a id="poem-8805" href="https://ganjoor.net/moulavi/masnavi/daftar6/sh81">بخش ۸۱ - حکایت اشتر و گاو و قج که در راه بند گیاه یافتند هر یکی می‌گفت من خورم</a></h2>
<p>اشتر و گاو و قجی در پیش راه</p><p>یافتند اندر روش بندی گیاه</p><p>گفت قج بخش ار کنیم این را یقین</p><p>هیچ کس از ما نگردد سیر ازین</p><p>لیک عمر هرکه باشد بیشتر</p><p>این علف اوراست اولی گو بخور</p><p>که اکابر را مقدم داشتن</p><p>آمدست از مصطفی اندر سنن</p><p>گرچه پیران را درین دور لئام</p><p>در دو موضع پیش می‌دارند عام</p><p>یا در آن لوتی که آن سوزان بود</p><p>یا بر آن پل کز خلل ویران بود</p><p>خدمت شیخی بزرگی قایدی</p><p>عام نارد بی‌قرینهٔ فاسدی</p><p>خیرشان اینست چه بود شرشان</p><p>قبحشان را باز دان از فرشان</p><h2><a id="poem-8806" href="https://ganjoor.net/moulavi/masnavi/daftar6/sh82">بخش ۸۲ - مثل</a></h2>
<p>سوی جامع می‌شد آن یک شهریار</p><p>خلق را می‌زد نقیب و چوبدار</p><p>آن یکی را سر شکستی چوب‌زن</p><p>و آن دگر را بر دریدی پیرهن</p><p>در میانه بی‌دلی ده چوب خورد</p><p>بی‌گناهی که برو از راه برد</p><p>خون چکان رو کرد با شاه و بگفت</p><p>ظلم ظاهر بین چه پرسی از نهفت</p><p>خیر تو این است جامع می‌روی</p><p>تا چه باشد شر و وزرت ای غوی</p><p>یک سلامی نشنود پیر از خسی</p><p>تا نپیچد عاقبت از وی بسی</p><p>گرگ دریابد ولی را به بود</p><p>زانک دریابد ولی را نفس بد</p><p>زانک گرگ ارچه که بس استمگریست</p><p>لیکش آن فرهنگ و کید و مکر نیست</p><p>ورنه کی اندر فتادی او به دام</p><p>مکر اندر آدمی باشد تمام</p><p>گفت قج با گاو و اشتر ای رفاق</p><p>چون چنین افتاد ما را اتفاق</p><p>هر یکی تاریخ عمر ابدا کنید</p><p>پیرتر اولیست باقی تن زنید</p><p>گفت قج مرج من اندر آن عهود</p><p>با قج قربان اسمعیل بود</p><p>گاو گفتا بوده‌ام من سال‌خورد</p><p>جفت آن گاوی کش آدم جفت کرد</p><p>جفت آن گاوم که آدم جد خلق</p><p>در زراعت بر زمین می‌کرد فلق</p><p>چون شنید از گاو و قج اشتر شگفت</p><p>سر فرود آورد و آن را برگرفت</p><p>در هوا بر داشت آن بند قصیل</p><p>اشتر بختی سبک بی‌قال و قیل</p><p>که مرا خود حاجت تاریخ نیست</p><p>کین چنین جسمی و عالی گردنیست</p><p>خود همه کس داند ای جان پدر</p><p>که نباشم از شما من خردتر</p><p>داند این را هرکه ز اصحاب نهاست</p><p>که نهاد من فزون‌تر از شماست</p><p>جملگان دانند کین چرخ بلند</p><p>هست صد چندان که این خاک نژند</p><p>کو گشاد رقعه‌های آسمان</p><p>کو نهاد بقعه‌های خاکدان</p><h2><a id="poem-8807" href="https://ganjoor.net/moulavi/masnavi/daftar6/sh83">بخش ۸۳ - جواب گفتن مسلمان آنچ دید به یارانش جهود و ترسا و حسرت خوردن ایشان</a></h2>
<p>پس مسلمان گفت ای یاران من</p><p>پیشم آمد مصطفی سلطان من</p><p>پس مرا گفت آن یکی بر طور تاخت</p><p>با کلیم حق و نرد عشق باخت</p><p>وان دگر را عیسی صاحب‌قران</p><p>برد بر اوج چهارم آسمان</p><p>خیز ای پس ماندهٔ دیده ضرر</p><p>باری آن حلوا و یخنی را بخور</p><p>آن هنرمندان پر فن راندند</p><p>نامهٔ اقبال و منصب خواندند</p><p>آن دو فاضل فضل خود در یافتند</p><p>با ملایک از هنر در بافتند</p><p>ای سلیم گول واپس مانده هین</p><p>بر جه و بر کاسهٔ حلوا نشین</p><p>پس بگفتندش که آنگه تو حریص</p><p>ای عجیب خوردی ز حلوا و خبیص</p><p>گفت چون فرمود آن شاه مطاع</p><p>من کی بودم تا کنم زان امتناع</p><p>تو جهود از امر موسی سر کشی</p><p>گر بخواند در خوشی یا ناخوشی</p><p>تو مسیحی هیچ از امر مسیح</p><p>سر توانی تافت در خیر و قبیح</p><p>من ز فخر انبیا سر چون کشم</p><p>خورده‌ام حلوا و این دم سرخوشم</p><p>پس بگفتندش که والله خواب راست</p><p>تو بدیدی وین به از صد خواب ماست</p><p>خواب تو بیداریست ای بو بطر</p><p>که به بیداری عیانستش اثر</p><p>در گذر از فضل و از جهدی و فن</p><p>کار خدمت دارد و خلق حسن</p><p>بهر این آوردمان یزدان برون</p><p>ما خلقت الانس الا یعبدون</p><p>سامری را آن هنر چه سود کرد</p><p>کان فن از باب اللهش مردود کرد</p><p>چه کشید از کیمیا قارون ببین</p><p>که فرو بردش به قعر خود زمین</p><p>بوالحکم آخر چه بر بست از هنر</p><p>سرنگون رفت او ز کفران در سقر</p><p>خود هنر آن داد که دید آتش عیان</p><p>نه کپ دل علی النار الدخان</p><p>ای دلیلت گنده‌تر پیش لبیب</p><p>در حقیقت از دلیل آن طبیب</p><p>چون دلیلت نیست جز این ای پسر</p><p>گوه می‌خور در کمیزی می‌نگر</p><p>ای دلیل تو مثال آن عصا</p><p>در کفت دل علی عیب العمی</p><p>غلغل و طاق و طرنب و گیر و دار</p><p>که نمی‌بینم مرا معذور دار</p><h2><a id="poem-8808" href="https://ganjoor.net/moulavi/masnavi/daftar6/sh84">بخش ۸۴ - منادی کردن سید ملک ترمد کی هر کی در سه یا چهار روز به سمرقند رود به فلان مهم خلعت و اسپ و غلام و کنیزک و چندین زر دهم و شنیدن دلقک خبر این منادی در ده و آمدن به اولاقی نزد شاه کی من باری نتوانم رفتن</a></h2>
<p>سید ترمد که آنجا شاه بود</p><p>مسخرهٔ او دلقک آگاه بود</p><p>داشت کاری در سمرقند او مهم</p><p>جست‌الاقی تا شود او مستتم</p><p>زد منادی هر که اندر پنج روز</p><p>آردم زانجا خبر بدهم کنوز</p><p>دلقک اندر ده بد و آن را شنید</p><p>بر نشست و تا بترمد می‌دوید</p><p>مرکبی دو اندر آن ره شد سقط</p><p>از دوانیدن فرس را زان نمط</p><p>پس به دیوان در دوید از گرد راه</p><p>وقت ناهنگام ره جست او به شاه</p><p>فجفجی در جملهٔ دیوان فتاد</p><p>شورشی در وهم آن سلطان فتاد</p><p>خاص و عام شهر را دل شد ز دست</p><p>تا چه تشویش و بلا حادث شدست</p><p>یا عدوی قاهری در قصد ماست</p><p>یا بلایی مهلکی از غیب خاست</p><p>که ز ده دلقک به سیران درشت</p><p>چند اسپی تازی اندر راه کشت</p><p>جمع گشته بر سرای شاه خلق</p><p>تا چرا آمد چنین اشتاب دلق</p><p>از شتاب او و فحش اجتهاد</p><p>غلغل و تشویش در ترمد فتاد</p><p>آن یکی دو دست بر زانوزنان</p><p>وآن دگر از وهم واویلی‌کنان</p><p>از نفیر و فتنه و خوف نکال</p><p>هر دلی رفته به صد کوی خیال</p><p>هر کسی فالی همی‌زد از قیاس</p><p>تا چه آتش اوفتاد اندر پلاس</p><p>راه جست و راه دادش شاه زود</p><p>چون زمین بوسید گفتش هی چه بود</p><p>هرکه می‌پرسید حالی زان ترش</p><p>دست بر لب می‌نهاد او که خمش</p><p>وهم می‌افزود زین فرهنگ او</p><p>جمله در تشویش گشته دنگ او</p><p>کرد اشارت دلق که ای شاه کرم</p><p>یک‌دمی بگذار تا من دم زنم</p><p>تا که باز آید به من عقلم دمی</p><p>که فتادم در عجایب عالمی</p><p>بعد یک ساعت که شه از وهم و ظن</p><p>تلخ گشتش هم گلو و هم دهن</p><p>که ندیده بود دلقک را چنین</p><p>که ازو خوشتر نبودش هم‌نشین</p><p>دایما دستان و لاغ افراشتی</p><p>شاه را او شاد و خندان داشتی</p><p>آن چنان خندانش کردی در نشست</p><p>که گرفتی شه شکم را با دو دست</p><p>که ز زور خنده خوی کردی تنش</p><p>رو در افتادی ز خنده کردنش</p><p>باز امروز این چنین زرد و ترش</p><p>دست بر لب می‌زند کای شه خمش</p><p>وهم در وهم و خیال اندر خیال</p><p>شاه را تا خود چه آید از نکال</p><p>که دل شه با غم و پرهیز بود</p><p>زانک خوارمشاه بس خون‌ریز بود</p><p>بس شهان آن طرف را کشته بود</p><p>یا به حیله یا به سطوت آن عنود</p><p>این شه ترمد ازو در وهم بود</p><p>وز فن دلقک خود آن وهمش فزود</p><p>گفت زوتر بازگو تا حال چیست</p><p>این چنین آشوب و شور تو ز کیست</p><p>گفت من در ده شنیدم آنک شاه</p><p>زد منادی بر سر هر شاه‌راه</p><p>که کسی خواهم که تازد در سه روز</p><p>تا سمرقند و دهم او را کنوز</p><p>من شتابیدم بر تو بهر آن</p><p>تا بگویم که ندارم آن توان</p><p>این چنین چستی نیاید از چو من</p><p>باری این اومید را بر من متن</p><p>گفت شه لعنت برین زودیت باد</p><p>که دو صد تشویش در شهر اوفتاد</p><p>از برای این قدر خام‌ریش</p><p>آتش افکندی درین مرج و حشیش</p><p>هم‌چو این خامان با طبل و علم</p><p>که الاقانیم در فقر و عدم</p><p>لاف شیخی در جهان انداخته</p><p>خویشتن را بایزیدی ساخته</p><p>هم ز خود سالک شده واصل شده</p><p>محفلی واکرده در دعوی‌کده</p><p>خانهٔ داماد پرآشوب و شر</p><p>قوم دختر را نبوده زین خبر</p><p>ولوله که کار نیمی راست شد</p><p>شرطهایی که ز سوی ماست شد</p><p>خانه‌ها را روفتیم آراستیم</p><p>زین هوس سرمست و خوش برخاستیم</p><p>زان طرف آمد یکی پیغام نی</p><p>مرغی آمد این طرف زان بام نی</p><p>زین رسالات مزید اندر مزید</p><p>یک جوابی زان حوالیتان رسید</p><p>نی ولیکن یار ما زین آگهست</p><p>زانک از دل سوی دل لا بد رهست</p><p>پس از آن یاری که اومید شماست</p><p>از جواب نامه ره خالی چراست</p><p>صد نشانست از سرار و از جهار</p><p>لیک بس کن پرده زین در بر مدار</p><p>باز رو تا قصهٔ آن دلق گول</p><p>که بلا بر خویش آورد از فضول</p><p>پس وزیرش گفت ای حق را ستن</p><p>بشنو از بندهٔ کمینه یک سخن</p><p>دلقک از ده بهر کاری آمدست</p><p>رای او گشت و پشیمانش شدست</p><p>ز آب و روغن کهنه را نو می‌کند</p><p>او به مسخرگی برون‌شو می‌کند</p><p>غمد را بنمود و پنهان کرد تیغ</p><p>باید افشردن مرورا بی‌دریغ</p><p>پسته را یا جوز را تا نشکنی</p><p>نی نماید دل نی بدهد روغنی</p><p>مشنو این دفع وی و فرهنگ او</p><p>در نگر در ارتعاش و رنگ او</p><p>گفت حق سیماهم فی وجههم</p><p>زانک غمازست سیما و منم</p><p>این معاین هست ضد آن خبر</p><p>که بشر به سرشته آمد این بشر</p><p>گفت دلقک با فغان و با خروش</p><p>صاحبا در خون این مسکین مکوش</p><p>بس گمان و وهم آید در ضمیر</p><p>کان نباشد حق و صادق ای امیر</p><p>ان بعض الظن اثم است ای وزیر</p><p>نیست استم راست خاصه بر فقیر</p><p>شه نگیرد آنک می‌رنجاندش</p><p>از چه گیرد آنک می‌خنداندش</p><p>گفت صاحب پیش شه جاگیر شد</p><p>کاشف این مکر و این تزویر شد</p><p>گفت دلقک را سوی زندان برید</p><p>چاپلوس و زرق او را کم خرید</p><p>می‌زنیدش چون دهل اشکم‌تهی</p><p>تا دهل‌وار او دهدمان آگهی</p><p>تر و خشک و پر و تی باشد دهل</p><p>بانگ او آگه کند ما را ز کل</p><p>تا بگوید سر خود از اضطرار</p><p>آنچنان که گیرد این دلها قرار</p><p>چون طمانینست صدق و با فروغ</p><p>دل نیارامد به گفتار دروغ</p><p>کذب چون خس باشد و دل چون دهان</p><p>خس نگردد در دهان هرگز نهان</p><p>تا درو باشد زبانی می‌زند</p><p>تا به دانش از دهان بیرون کند</p><p>خاصه که در چشم افتد خس ز باد</p><p>چشم افتد در نم و بند و گشاد</p><p>ما پس این خس را زنیم اکنون لگد</p><p>تا دهان و چشم ازین خس وا رهد</p><p>گفت دلقک ای ملک آهسته باش</p><p>روی حلم و مغفرت را کم‌خراش</p><p>تا بدین حد چیست تعجیل نقم</p><p>من نمی‌پرم به دست تو درم</p><p>آن ادب که باشد از بهر خدا</p><p>اندر آن مستعجلی نبود روا</p><p>وآنچ باشد طبع و خشم و عارضی</p><p>می‌شتابد تا نگردد مرتضی</p><p>ترسد ار آید رضا خشمش رود</p><p>انتقام و ذوق آن فایت شود</p><p>شهوت کاذب شتابد در طعام</p><p>خوف فوت ذوق هست آن خود سقام</p><p>اشتها صادق بود تاخیر به</p><p>تا گواریده شود آن بی‌گره</p><p>تو پی دفع بلایم می‌زنی</p><p>تا ببینی رخنه را بندش کنی</p><p>تا از آن رخنه برون ناید بلا</p><p>غیر آن رخنه بسی دارد قضا</p><p>چارهٔ دفع بلا نبود ستم</p><p>چاره احسان باشد و عفو و کرم</p><p>گفت الصدقه مرد للبلا</p><p>داو مرضاک به صدقه یا فتی</p><p>صدقه نبود سوختن درویش را</p><p>کور کردن چشم حلم‌اندیش را</p><p>گفت شه نیکوست خیر و موقعش</p><p>لیک چون خیری کنی در موضعش</p><p>موضع رخ شه نهی ویرانیست</p><p>موضع شه اسپ هم نادانیست</p><p>در شریعت هم عطا هم زجر هست</p><p>شاه را صدر و فرس را درگه است</p><p>عدل چه بود وضع اندر موضعش</p><p>ظلم چه بود وضع در ناموقعش</p><p>نیست باطل هر چه یزدان آفرید</p><p>از غضب وز حلم وز نصح و مکید</p><p>خیر مطلق نیست زینها هیچ چیز</p><p>شر مطلق نیست زینها هیچ نیز</p><p>نفع و ضر هر یکی از موضعست</p><p>علم ازین رو واجبست و نافعست</p><p>ای بسا زجری که بر مسکین رود</p><p>در ثواب از نان و حلوا به بود</p><p>زانک حلوا بی‌اوان صفرا کند</p><p>سیلیش از خبث مستنقا کند</p><p>سیلیی در وقت بر مسکین بزن</p><p>که رهاند آنش از گردن زدن</p><p>زخم در معنی فتد از خوی بد</p><p>چوب بر گرد اوفتد نه بر نمد</p><p>بزم و زندن هست هر بهرام را</p><p>بزم مخلص را و زندان خام را</p><p>شق باید ریش را مرهم کنی</p><p>چرک را در ریش مستحکم کنی</p><p>تا خورد مر گوشت را در زیر آن</p><p>نیم سودی باشد و پنجه زیان</p><p>گفت دلقک من نمی‌گویم گذار</p><p>من همی‌گویم تحریی بیار</p><p>هین ره صبر و تانی در مبند</p><p>صبر کن اندیشه می‌کن روز چند</p><p>در تانی بر یقینی بر زنی</p><p>گوش‌مال من بایقانی کنی</p><p>در روش یمشی مکبا خود چرا</p><p>چون همی‌شاید شدن در استوا</p><p>مشورت کن با گروه صالحان</p><p>بر پیمبر امر شاورهم بدان</p><p>امرهم شوری برای این بود</p><p>کز تشاور سهو و کژ کمتر رود</p><p>این خردها چون مصابیح انورست</p><p>بیست مصباح از یکی روشن‌ترست</p><p>بوک مصباحی فتد اندر میان</p><p>مشتعل گشته ز نور آسمان</p><p>غیرت حق پرده‌ای انگیختست</p><p>سفلی و علوی به هم آمیختست</p><p>گفت سیروا می‌طلب اندر جهان</p><p>بخت و روزی را همی‌کن امتحان</p><p>در مجالس می‌طلب اندر عقول</p><p>آن چنان عقلی که بود اندر رسول</p><p>زانک میراث از رسول آنست و بس</p><p>که ببیند غیبها از پیش و پس</p><p>در بصرها می‌طلب هم آن بصر</p><p>که نتابد شرح آن این مختصر</p><p>بهر این کردست منع آن با شکوه</p><p>از ترهب وز شدن خلوت به کوه</p><p>تا نگردد فوت این نوع التقا</p><p>کان نظر بختست و اکسیر بقا</p><p>در میان صالحان یک اصلحیست</p><p>بر سر توقیعش از سلطان صحیست</p><p>کان دعا شد با اجابت مقترن</p><p>کفو او نبود کبار انس و جن</p><p>در مری‌اش آنک حلو و حامض است</p><p>حجت ایشان بر حق داحض است</p><p>که چو ما او را به خود افراشتیم</p><p>عذر و حجت از میان بر داشتیم</p><p>قبله را چون کرد دست حق عیان</p><p>پس تحری بعد ازین مردود دان</p><p>هین بگردان از تحری رو و سر</p><p>که پدید آمد معاد و مستقر</p><p>یک زمان زین قبله گر ذاهل شوی</p><p>سخرهٔ هر قبلهٔ باطل شوی</p><p>چون شوی تمییزده را ناسپاس</p><p>بجهد از تو خطرت قبله‌شناس</p><p>گر ازین انبار خواهی بر و بر</p><p>نیم‌ساعت هم ز همدردان مبر</p><p>که در آن دم که ببری زین معین</p><p>مبتلی گردی تو با بئس القرین</p>
</body></html>