<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۰</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3055" href="https://ganjoor.net/moulavi/shams/ghazalsh/sh431">غزل شمارهٔ ۴۳۱</a></h2>
<p>عشوه دشمن بخوردی عاقبت</p><p>سوی هجران عزم کردی عاقبت</p><p>بازگردی زان خسان زن صفت</p><p>سوی این مردان چو مردی عاقبت</p><p>سیر گردی زان همه جفتان تو زود</p><p>چونک فرد فرد فردی عاقبت</p><p>چون گل زردی ز عشق لاله‌ای</p><p>لاله گردی گر چه زردی عاقبت</p><p>چونک خاک شمس تبریزی شدی</p><p>نور سقفی لاجوردی عاقبت</p><h2><a id="poem-3056" href="https://ganjoor.net/moulavi/shams/ghazalsh/sh432">غزل شمارهٔ ۴۳۲</a></h2>
<p>این چنین پابند جان میدان کیست</p><p>ما شدیم از دست این دستان کیست</p><p>می‌دود چون گوی زرین آفتاب</p><p>ای عجب اندر خم چوگان کیست</p><p>آفتابا راه زن راهت نزد</p><p>چون زند داند که این ره آن کیست</p><p>سیب را بو کرد موسی جان بداد</p><p>بازجو آن بو ز سیبستان کیست</p><p>چشم یعقوبی از این بو باز شد</p><p>ای خدا این بوی از کنعان کیست</p><p>خاک بودیم این چنین موزون شدیم</p><p>خاک ما زر گشت در میزان کیست</p><p>بر زر ما هر زمان مهر نوست</p><p>تا بداند زر که او از کان کیست</p><p>جمله حیرانند و سرگردان عشق</p><p>ای عجب این عشق سرگردان کیست</p><p>جمله مهمانند در عالم ولیک</p><p>کم کسی داند که او مهمان کیست</p><p>نرگس چشم بتان ره می‌زند</p><p>آب این نرگس ز نرگسدان کیست</p><p>جسم‌ها شب خالی از ما روز پر</p><p>ما و من چون گربه در انبان کیست</p><p>هر کسی دستک زنان کای جان من</p><p>و آنک دستک زن کند او جان کیست</p><p>شمس تبریزی که نور اولیاست</p><p>با چنان عز و شرف سلطان کیست</p><h2><a id="poem-3057" href="https://ganjoor.net/moulavi/shams/ghazalsh/sh433">غزل شمارهٔ ۴۳۳</a></h2>
<p>اندر این جمع شررها ز کجاست</p><p>دود سودای هنرها ز کجاست</p><p>من سر رشته خود گم کردم</p><p>کاین مخالف شده سرها ز کجاست</p><p>گر نه دل‌های شما مختلفند</p><p>در من از جنگ اثرها ز کجاست</p><p>گر چو زنجیر به هم پیوستیم</p><p>این فروبستن درها ز کجاست</p><p>گر نه صد مرغ مخالف این جاست</p><p>جنگ و برکندن پرها ز کجاست</p><p>ساقیا باده به پیش آر که می</p><p>خود بگوید که دگرها ز کجاست</p><p>تو اگر جرعه نریزی بر خاک</p><p>خاک را از تو خبرها ز کجاست</p><h2><a id="poem-3058" href="https://ganjoor.net/moulavi/shams/ghazalsh/sh434">غزل شمارهٔ ۴۳۴</a></h2>
<p>هم به بر این بت زیبا خوشکست</p><p>من نشستم که همین جا خوشکست</p><p>مطرب و یار من و شمع و شراب</p><p>این چنین عیش مهیا خوشکست</p><p>من و تو هیچ از این جا نرویم</p><p>پهلوی شکر و حلوا خوشکست</p><p>خجل است از رخ یارم گل تر</p><p>با چنین چهره و سیما خوشکست</p><p>هر صباحی ز جمالش مستیم</p><p>خاصه امروز که با ما خوشکست</p><p>بجهم حلقه زلفش گیرم</p><p>که در آن حلقه تماشا خوشکست</p><p>شمس تبریز که نور دل‌ها است</p><p>دایما با گل رعنا خوشکست</p><h2><a id="poem-3059" href="https://ganjoor.net/moulavi/shams/ghazalsh/sh435">غزل شمارهٔ ۴۳۵</a></h2>
<p>هر که بالاست مر او را چه غمست</p><p>هر که آن جاست مر او را چه غمست</p><p>که از این سو همه جان‌ست و حیات</p><p>که از این سو همه لطف و کرمست</p><p>خود از این سو که نه سویست و نه جا</p><p>قدم اندر قدم اندر قدم‌ست</p><p>این عدم خود چه مبارک جایست</p><p>که مددهای وجود از عدمست</p><p>همه دل‌ها نگران سوی عدم</p><p>این عدم نیست که باغ ارمست</p><p>این همه لشکر اندیشه دل</p><p>ز سپاهان عدم یک علمست</p><p>ز تو تا غیب هزاران سال‌ست</p><p>چو روی از ره دل یک قدمست</p><h2><a id="poem-3060" href="https://ganjoor.net/moulavi/shams/ghazalsh/sh436">غزل شمارهٔ ۴۳۶</a></h2>
<p>گفتا که کیست بر در گفتم کمین غلامت</p><p>گفتا چه کار داری گفتم مها سلامت</p><p>گفتا که چند رانی گفتم که تا بخوانی</p><p>گفتا که چند جوشی گفتم که تا قیامت</p><p>دعوی عشق کردم سوگندها بخوردم</p><p>کز عشق یاوه کردم من ملکت و شهامت</p><p>گفتا برای دعوی قاضی گواه خواهد</p><p>گفتم گواه اشکم زردی رخ علامت</p><p>گفتا گواه جرحست تردامنست چشمت</p><p>گفتم به فر عدلت عدلند و بی‌غرامت</p><p>گفتا که بود همره گفتم خیالت ای شه</p><p>گفتا که خواندت این جا گفتم که بوی جامت</p><p>گفتا چه عزم داری گفتم وفا و یاری</p><p>گفتا ز من چه خواهی گفتم که لطف عامت</p><p>گفتا کجاست خوشتر گفتم که قصر قیصر</p><p>گفتا چه دیدی آن جا گفتم که صد کرامت</p><p>گفتا چراست خالی گفتم ز بیم رهزن</p><p>گفتا که کیست رهزن گفتم که این ملامت</p><p>گفتا کجاست ایمن گفتم که زهد و تقوا</p><p>گفتا که زهد چه بود گفتم ره سلامت</p><p>گفتا کجاست آفت گفتم به کوی عشقت</p><p>گفتا که چونی آن جا گفتم در استقامت</p><p>خامش که گر بگویم من نکته‌های او را</p><p>از خویشتن برآیی نی در بود نه بامت</p><h2><a id="poem-3061" href="https://ganjoor.net/moulavi/shams/ghazalsh/sh437">غزل شمارهٔ ۴۳۷</a></h2>
<p>هر جور کز تو آید بر خود نهم غرامت</p><p>جرم تو را و خود را بر خود نهم تمامت</p><p>ای ماه روی از تو صد جور اگر بیاید</p><p>تن را بود چو خلعت جان را بود سلامت</p><p>هر کس ز جمله عالم از تو نصیب دارند</p><p>عشق تو شد نصیبم احسنت ای کرامت</p><p>گه جام مست گردد از لذت می تو</p><p>گه می به جوش آید از چاشنی جامت</p><p>معنی به سجده آید چون صورت تو بیند</p><p>هر حرف رقص آرد چون بشنود کلامت</p><p>عاشق چو مستتر شد بر وی ملامت آید</p><p>زیرا که نقل این می نبود به جز ملامت</p><h2><a id="poem-3062" href="https://ganjoor.net/moulavi/shams/ghazalsh/sh438">غزل شمارهٔ ۴۳۸</a></h2>
<p>هر دم سلام آرد کاین نامه از فلانست</p><p>گویی سلام و کاغذ در شهر ما گرانست</p><p>زین مرگ هیچ کوسه ارزان نبرد بوسه</p><p>بینی دراز کردن آیین نر خرانست</p><p>هر جا که سیمبر بد می‌دانک سیم بر بد</p><p>جان و جهان مگویش کان جان ز تو جهانست</p><p>بتراش زر به ناخن از کان و چاره‌ای کن</p><p>پنهان مدار زر را بی‌زر صنم نهانست</p><p>گر حلقه زر نبودی در گوش او نرفتی</p><p>در گوش حلقه زر بر طمع او نشانست</p><p>ور زانک نازنینی بی‌سیم و زر ببینی</p><p>چونک عنایت آمد اقبال رایگانست</p><p>این یار زر نگیرد جانی بیار زرین</p><p>زیرا که زر مرده آن سوی ناروانست</p><p>سنگی است سرخ گشته صد تخم فتنه کشته</p><p>مغرور زر پخته خام است و قلتبانست</p><p>خامش سخن چه باید آن جا که عشق آید</p><p>کمتر ز زر نباشی معشوق بی‌زبانست</p><h2><a id="poem-3063" href="https://ganjoor.net/moulavi/shams/ghazalsh/sh439">غزل شمارهٔ ۴۳۹</a></h2>
<p>بگذشت روز با تو جانا به صد سعادت</p><p>افغان که گشت بی‌گه ترسم ز خیربادت</p><p>گویی مرا شبت خوش خوش کی به دست آتش</p><p>آتش بود فراقت حقا و زان زیادت</p><p>عاشق به شب بمردی والله که جان نبردی</p><p>الا خیال خوبت شب می‌کند عیادت</p><p>در گوش من بگفتی چیزی ز سر جفتی</p><p>منکر مشو مگو کی دانم که هست یادت</p><p>راز تو را بخوردم شب را گواه کردم</p><p>شب از سیاه کاری پنهان کند عبادت</p><h2><a id="poem-3064" href="https://ganjoor.net/moulavi/shams/ghazalsh/sh440">غزل شمارهٔ ۴۴۰</a></h2>
<p>امروز شهر ما را صد رونق‌ست و جانست</p><p>زیرا که شاه خوبان امروز در میانست</p><p>حیران چرا نباشد خندان چرا نباشد</p><p>شهری که در میانش آن صارم زمانست</p><p>آن آفتاب خوبی چون بر زمین بتابد</p><p>آن دم زمین خاکی بهتر ز آسمانست</p><p>بر چرخ سبزپوشان پر می‌زنند یعنی</p><p>سلطان و خسرو ما آن‌ست و صد چنانست</p><p>ای جان جان جانان از ما سلام برخوان</p><p>رحم آر بر ضعیفان عشق تو بی‌امانست</p><p>چون سبز و خوش نباشد عالم چو تو بهاری</p><p>چون ایمنی نباشد چون شیر پاسبانست</p><p>چون کوفت او در دل ناآمده به منزل</p><p>دانست جان ز بویش کان یار مهربانست</p><p>آن کو کشید دستت او آفریده‌ستت</p><p>وان کو قرین جان شد او صاحب قرانست</p><p>او ماه بی‌خسوف‌ست خورشید بی‌کسوفست</p><p>او خمر بی‌خمارست او سود بی‌زیانست</p><p>آن شهریار اعظم بزمی نهاد خرم</p><p>شمع و شراب و شاهد امروز رایگانست</p><p>چون مست گشت مردم شد گوهرش برهنه</p><p>پهلو شکست کان را زان کس که پهلوانست</p><p>دلاله چون صبا شد از خار گل جدا شد</p><p>باران نبات‌ها را در باغ امتحانست</p><p>بی عز و نازنینی کی کرد ناز و بینی</p><p>هر کس که کرد والله خام‌ست و قلتبانست</p><p>خامش که تا بگوید بی‌حرف و بی‌زبان او</p><p>خود چیست این زبان‌ها گر آن زبان زبانست</p><h2><a id="poem-3065" href="https://ganjoor.net/moulavi/shams/ghazalsh/sh441">غزل شمارهٔ ۴۴۱</a></h2>
<p>بنمای رخ که باغ و گلستانم آرزوست</p><p>بگشای لب که قند فراوانم آرزوست</p><p>ای آفتاب حسن برون آ دمی ز ابر</p><p>کآن چهره مشعشع تابانم آرزوست</p><p>بشنیدم از هوای تو آواز طبل باز</p><p>باز آمدم که ساعد سلطانم آرزوست</p><p>گفتی ز ناز بیش مرنجان مرا برو</p><p>آن گفتنت که بیش مرنجانم آرزوست</p><p>وآن دفع گفتنت که برو شه به خانه نیست</p><p>وآن ناز و باز و تندی دربانم آرزوست</p><p>در دست هر که هست ز خوبی قراضه‌هاست</p><p>آن معدن ملاحت و آن کانم آرزوست</p><p>این نان و آب چرخ چو سیل است بی وفا</p><p>من ماهیم نهنگم عمانم آرزوست</p><p>یعقوب وار وا اسفاها همی‌زنم</p><p>دیدار خوب یوسف کنعانم آرزوست</p><p>والله که شهر بی تو مرا حبس می‌شود</p><p>آوارگی و کوه و بیابانم آرزوست</p><p>زین همرهان سست عناصر دلم گرفت</p><p>شیر خدا و رستم دستانم آرزوست</p><p>جانم ملول گشت ز فرعون و ظلم او</p><p>آن نور روی موسی عمرانم آرزوست</p><p>زین خلق پرشکایت گریان شدم ملول</p><p>آن های هوی و نعره مستانم آرزوست</p><p>گویاترم ز بلبل اما ز رشک عام</p><p>مهر است بر دهانم و افغانم آرزوست</p><p>دی شیخ با چراغ همی‌گشت گرد شهر</p><p>کز دیو و دد ملولم و انسانم آرزوست</p><p>گفتند یافت می‌نشود جسته‌ایم ما</p><p>گفت آن که یافت می‌نشود آنم آرزوست</p><p>هر چند مفلسم نپذیرم عقیق خرد</p><p>کان عقیق نادر ارزانم آرزوست</p><p>پنهان ز دیده‌ها و همه دیده‌ها از اوست</p><p>آن آشکار صنعت پنهانم آرزوست</p><p>خود کار من گذشت ز هر آرزو و آز</p><p>از کان و از مکان پی ارکانم آرزوست</p><p>گوشم شنید قصه ایمان و مست شد</p><p>کو قسم چشم؟ صورت ایمانم آرزوست</p><p>یک دست جام باده و یک دست جعد یار</p><p>رقصی چنین میانه میدانم آرزوست</p><p>می‌گوید آن رباب که مردم ز انتظار</p><p>دست و کنار و زخمه عثمانم آرزوست</p><p>من هم رباب عشقم و عشقم ربابی است</p><p>وآن لطف‌های زخمه رحمانم آرزوست</p><p>باقی این غزل را ای مطرب ظریف</p><p>زین سان همی‌شمار که زین سانم آرزوست</p><p>بنمای شمس مفخر تبریز رو ز شرق</p><p>من هدهدم حضور سلیمانم آرزوست</p><h2><a id="poem-3066" href="https://ganjoor.net/moulavi/shams/ghazalsh/sh442">غزل شمارهٔ ۴۴۲</a></h2>
<p>بر عاشقان فریضه بود جست و جوی دوست</p><p>بر روی و سر چو سیل دوان تا بجوی دوست</p><p>خود اوست جمله طالب و ما همچو سایه‌ها</p><p>ای گفت و گوی ما همگی گفت و گوی دوست</p><p>گاهی به جوی دوست چو آب روان خوشیم</p><p>گاهی چو آب حبس شدم در سبوی دوست</p><p>گه چون حویج دیگ بجوشیم و او به فکر</p><p>کفگیر می‌زند که چنینست خوی دوست</p><p>بر گوش ما نهاده دهان او به دمدمه</p><p>تا جان ما بگیرد یک باره بوی دوست</p><p>چون جان جان وی آمد از وی گزیر نیست</p><p>من در جهان ندیدم یک جان عدوی دوست</p><p>بگدازدت ز ناز و چو مویت کند ضعیف</p><p>ندهی به هر دو عالم یکتای موی دوست</p><p>با دوست ما نشسته که ای دوست دوست کو</p><p>کو کو همی‌زنیم ز مستی به کوی دوست</p><p>تصویرهای ناخوش و اندیشه رکیک</p><p>از طبع سست باشد و این نیست سوی دوست</p><p>خاموش باش تا صفت خویش خود کند</p><p>کو های های سرد تو کو های هوی دوست</p><h2><a id="poem-3067" href="https://ganjoor.net/moulavi/shams/ghazalsh/sh443">غزل شمارهٔ ۴۴۳</a></h2>
<p>از دل به دل برادر گویند روزنیست</p><p>روزن مگیر گیر که سوراخ سوزنیست</p><p>هر کس که غافل آمد از این روزن ضمیر</p><p>گر فاضل زمانه بود گول و کودنیست</p><p>زان روزنه نظر کن در خانه جلیس</p><p>بنگر که ظلمت است در او یا که روشنیست</p><p>گر روشن است و بر تو زند برق روشنش</p><p>می‌دان که کان لعل و عقیق است و معدنیست</p><p>پهلوی او نشین که امیر است و پهلوان</p><p>گل در رهش بکار که سروی و سوسنی است</p><p>در گردنش درآر دو دست و کنار گیر</p><p>برخور از آن کنار که مرفوع گردنیست</p><p>رو رخت سوی او کش و پهلوش خانه گیر</p><p>کان جا فرشتگان را آرام و مسکنیست</p><p>خواهم که شرح گویم می‌لرزد این دلم</p><p>زیرا غریب و نادر و بی‌ما و بی‌منیست</p><p>آن جا که او نباشد این جان و این بدن</p><p>از همدگر رمیده چو آبی و روغنیست</p><p>خواهی بلرز و خواه ملرز اینت گفتنیست</p><p>گر بر لب و دهانم خود بند آهنیست</p><p>آهن شکافتن بر داوود عشق چیست</p><p>خامش که شاه عشق عجایب تهمتنیست</p><h2><a id="poem-3068" href="https://ganjoor.net/moulavi/shams/ghazalsh/sh444">غزل شمارهٔ ۴۴۴</a></h2>
<p>ساقی بیار باده که ایام بس خوشست</p><p>امروز روز باده و خرگاه و آتش است</p><p>ساقی ظریف و باده لطیف و زمان شریف</p><p>مجلس چو چرخ روشن و دلدار مه وشست</p><p>بشنو نوای نای کز آن نفخه بانواست</p><p>درکش شراب لعل که غم در کشاکش است</p><p>امروز غیر توبه نبینی شکسته‌ای</p><p>امروز زلف دوست بود کان مشوش است</p><p>هفتاد بار توبه کند شب رسول حق</p><p>توبه شکن حق است که توبه مخمش است</p><p>آن صورت نهان که جهان در هوای او است</p><p>بر آب و گل به قدرت یزدان منقش است</p><p>امروز جان بیابد هر جا که مرده‌ای است</p><p>چشمی دگر گشاید چشمی که اعمش است</p><p>شاخی که خشک نیست ز آتش مسلم است</p><p>از تیر غم ندارد سغری که ترکش است</p><p>در عاشقی نگر که رخش بوسه گاه او است</p><p>منگر بدانک زرد و ضعیف و مکرمش است</p><p>بس تن اسیر خاک و دلش بر فلک امیر</p><p>بس دانه زیر خاک درختش منعش است</p><p>در خاک کی بود که دلش گنج گوهر است</p><p>دلتنگ کی بود که دلارام در کش است</p><p>ای مرده شوی من زنخم را ببند سخت</p><p>زیرا که بی‌دهان دل و جانم شکرچش است</p><p>خامش زنخ مزن که تو را مرده شوی نیست</p><p>ذات تو را مقام نه پنج است و نی شش است</p><h2><a id="poem-3069" href="https://ganjoor.net/moulavi/shams/ghazalsh/sh445">غزل شمارهٔ ۴۴۵</a></h2>
<p>این طرفه آتشی که دمی برقرار نیست</p><p>گر نزد یار باشد وگر نزد یار نیست</p><p>صورت چه پای دارد کو را ثبات نیست</p><p>معنی چه دست گیرد چون آشکار نیست</p><p>عالم شکارگاه و خلایق همه شکار</p><p>غیر نشانه‌ای ز امیر شکار نیست</p><p>هر سوی کار و بار که ما میر و مهتریم</p><p>وان سو که بارگاه امیرست بار نیست</p><p>ای روح دست برکن و بنمای رنگ خوش</p><p>کاین‌ها همه به جز کف و نقش و نگار نیست</p><p>هر جا غبار خیزد آن جای لشکرست</p><p>کآتش همیشه بی‌تف و دود و بخار نیست</p><p>تو مرد را ز گرد ندانی چه مردیست</p><p>در گرد مرد جوی که با گرد کار نیست</p><p>ای نیکبخت اگر تو نجویی بجویدت</p><p>جوینده‌ای که رحمت وی را شمار نیست</p><p>سیلت چو دررباید دانی که در رهش</p><p>هست اختیار خلق ولیک اختیار نیست</p><p>در فقر عهد کردم تا حرف کم کنم</p><p>اما گلی که دید که پهلویش خار نیست</p><p>ما خار این گلیم برادر گواه باش</p><p>این جنس خار بودن فخرست عار نیست</p><h2><a id="poem-3070" href="https://ganjoor.net/moulavi/shams/ghazalsh/sh446">غزل شمارهٔ ۴۴۶</a></h2>
<p>گر چپ و راست طعنه و تشنیع بیهده‌ست</p><p>از عشق برنگردد آن کس که دلشده‌ست</p><p>مه نور می‌فشاند و سگ بانگ می‌کند</p><p>مه را چه جرم خاصیت سگ چنین بده‌ست</p><p>کوهست نیست که که به بادی ز جا رود</p><p>آن گله پشه‌ست که بادیش ره زده‌ست</p><p>گر قاعده است این که ملامت بود ز عشق</p><p>کری گوش عشق از آن نیز قاعده‌ست</p><p>ویرانی دو کون در این ره عمارتست</p><p>ترک همه فواید در عشق فایده‌ست</p><p>عیسی ز چرخ چارم می‌گوید الصلا</p><p>دست و دهان بشوی که هنگام مایده‌ست</p><p>رو محو یار شو به خرابات نیستی</p><p>هر جا دو مست باشد ناچار عربده‌ست</p><p>در بارگاه دیو درآیی که داد داد</p><p>داد از خدای خواه که این جا همه دده‌ست</p><p>گفتست مصطفی که ز زن مشورت مگیر</p><p>این نفس ما زن‌ست اگر چه که زاهده‌ست</p><p>چندان بنوش می که بمانی ز گفت و گو</p><p>آخر نه عاشقی و نه این عشق میکده‌ست</p><p>گر نظم و نثر گویی چون زر جعفری</p><p>آن سو که جعفرست خرافات فاسده‌ست</p><h2><a id="poem-3071" href="https://ganjoor.net/moulavi/shams/ghazalsh/sh447">غزل شمارهٔ ۴۴۷</a></h2>
<p>ای گل تو را اگر چه که رخسار نازکست</p><p>رخ بر رخش مدار که آن یار نازکست</p><p>در دل مدار نیز که رخ بر رخش نهی</p><p>کو سر دل بداند و دلدار نازکست</p><p>چون آرزو ز حد شد دزدیده سجده کن</p><p>بسیار هم مکوش که بسیار نازکست</p><p>گر بیخودی ز خویش همه وقت وقت تو است</p><p>گر نی به وقت آی که اسرار نازکست</p><p>دل را ز غم بروب که خانه خیال او است</p><p>زیرا خیال آن بت عیار نازک است</p><p>روزی بتافت سایه گل بر خیال دوست</p><p>بر دوست کار کرد که این کار نازکست</p><p>اندر خیال مفخر تبریز شمس دین</p><p>منگر تو خوار کان شه خون خوار نازکست</p><h2><a id="poem-3072" href="https://ganjoor.net/moulavi/shams/ghazalsh/sh448">غزل شمارهٔ ۴۴۸</a></h2>
<p>امروز روز نوبت دیدار دلبرست</p><p>امروز روز طالع خورشید اکبرست</p><p>دی یار قهرباره و خون خواره بود لیک</p><p>امروز لطف مطلق و بیچاره پرورست</p><p>از حور و ماه و روح و پری هیچ دم مزن</p><p>کان‌ها به او نماند او چیز دیگرست</p><p>هر کس که دید چهره او نشد خراب</p><p>او آدمی نباشد او سنگ مرمرست</p><p>هر مؤمنی که ز آتش او باخبر بود</p><p>در چشم صادقان ره عشق کافرست</p><p>ای آنک باده‌های لبش را تو منکری</p><p>در چشم من نگر که پر از می چو ساغرست</p><p>زد حلقه روح قدس مه من بگفت کیست</p><p>آواز داد او که کمین بنده بر درست</p><p>گفتا که با تو کیست بگفت او که عشق تو</p><p>گفتا کجا است عشق بگفت اندر این برست</p><p>ای سیمبر به من نظری کن زکات حسن</p><p>کاین چشم من پر از در و رخسار از زرست</p><p>گفت از شکاف در تو به من درنگر از آنک</p><p>دستیم بر در تو و دستیم بر سرست</p><p>گفتا که ذره ذره جهان عاشق منند</p><p>رو رو که این متاع بر ما محقرست</p><p>پیش آ تو شمس مفخر تبریز شاه عشق</p><p>کاین قصه پرآتش از حرف برترست</p><h2><a id="poem-3073" href="https://ganjoor.net/moulavi/shams/ghazalsh/sh449">غزل شمارهٔ ۴۴۹</a></h2>
<p>جانا جمال روح بسی خوب و بافرست</p><p>لیکن جمال و حسن تو خود چیز دیگرست</p><p>ای آنک سال‌ها صفت روح می‌کنی</p><p>بنمای یک صفت که به ذاتش برابرست</p><p>در دیده می‌فزاید نور از خیال او</p><p>با این همه به پیش وصالش مکدرست</p><p>ماندم دهان باز ز تعظیم آن جمال</p><p>هر لحظه بر زبان و دل الله اکبرست</p><p>دل یافت دیده‌ای که مقیم هوای توست</p><p>آوه که آن هوا چه دل و دیده پرورست</p><p>از حور و ماه و روح و پری هیچ دم مزن</p><p>کان‌ها به او نماند او چیز دیگرست</p><p>چاکرنوازیست که کردست عشق تو</p><p>ور نی کجا دلی که بدان عشق درخورست</p><p>هر دل که او نخفت شبی در هوای تو</p><p>چون روز روشنست و هوا زو منورست</p><p>هر کس که بی‌مراد شد او چون مرید توست</p><p>بی صورت مراد مرادش میسرست</p><p>هر دوزخی که سوخت و در این عشق اوفتاد</p><p>در کوثر اوفتاد که عشق تو کوثرست</p><p>پایم نمی‌رسد به زمین از امید وصل</p><p>هر چند از فراق توم دست بر سرست</p><p>غمگین مشو دلا تو از این ظلم دشمنان</p><p>اندیشه کن در این که دلارام داورست</p><p>از روی زعفران من ار شاد شد عدو</p><p>نی روی زعفران من از ورد احمرست</p><p>چون برترست خوبی معشوقم از صفت</p><p>دردم چه فربه‌ست و مدیحم چه لاغرست</p><p>آری چو قاعده‌ست که رنجور زار را</p><p>هر چند رنج بیش بود ناله کمترست</p><p>همچون قمر بتافت ز تبریز شمس دین</p><p>نی خود قمر چه باشد کان روی اقمرست</p><h2><a id="poem-3074" href="https://ganjoor.net/moulavi/shams/ghazalsh/sh450">غزل شمارهٔ ۴۵۰</a></h2>
<p>از بامداد روی تو دیدن حیات ماست</p><p>امروز روی خوب تو یا رب چه دلرباست</p><p>امروز در جمال تو خود لطف دیگرست</p><p>امروز هر چه عاشق شیدا کند سزاست</p><p>امروز آن کسی که مرا دی بداد پند</p><p>چون روی تو بدید ز من عذرها بخواست</p><p>صد چشم وام خواهم تا در تو بنگرم</p><p>این وام از کی خواهم و آن چشم خود که راست</p><p>در پیش بود دولت امروز لاجرم</p><p>می‌جست و می‌طپید دل بنده روزهاست</p><p>از عشق شرم دارم اگر گویمش بشر</p><p>می‌ترسم از خدای که گویم که این خداست</p><p>ابروم می‌جهید و دل بنده می‌طپید</p><p>این می‌نمود رو که چنین بخت در قفاست</p><p>رقاصتر درخت در این باغ‌ها منم</p><p>زیرا درخت بختم و اندر سرم صباست</p><p>چون باشد آن درخت که برگش تو داده‌ای</p><p>چون باشد آن غریب که همسایه هماست</p><p>در ظل آفتاب تو چرخی همی‌زنیم</p><p>کوری آنک گوید ظل از شجر جداست</p><p>جان نعره می‌زند که زهی عشق آتشین</p><p>کب حیات دارد با تو نشست و خاست</p><p>چون بگذرد خیال تو در کوی سینه‌ها</p><p>پای برهنه دل به در آید که جان کجاست</p><p>روی زمین چو نور بگیرد ز ماه تو</p><p>گویی هزار زهره و خورشید بر سماست</p><p>در روزن دلم نظری کن چو آفتاب</p><p>تا آسمان نگوید کان ماه بی‌وفاست</p><p>قدم کمان شد از غم و دادم نشان کژ</p><p>با عشق همچو تیرم اینک نشان راست</p><p>در دل خیال خطه تبریز نقش بست</p><p>کان خانه اجابت و دل خانه دعاست</p><h2><a id="poem-3075" href="https://ganjoor.net/moulavi/shams/ghazalsh/sh451">غزل شمارهٔ ۴۵۱</a></h2>
<p>پنهان مشو که روی تو بر ما مبارکست</p><p>نظاره تو بر همه جان‌ها مبارکست</p><p>یک لحظه سایه از سر ما دورتر مکن</p><p>دانسته‌ای که سایه عنقا مبارکست</p><p>ای نوبهار حسن بیا کان هوای خوش</p><p>بر باغ و راغ و گلشن و صحرا مبارکست</p><p>ای صد هزار جان مقدس فدای او</p><p>کآید به کوی عشق که آن جا مبارکست</p><p>سودایییم از تو و بطال و کو به کو</p><p>ما را چنین بطالت و سودا مبارکست</p><p>ای بستگان تن به تماشای جان روید</p><p>کآخر رسول گفت تماشا مبارکست</p><p>هر برگ و هر درخت رسولیست از عدم</p><p>یعنی که کشت‌های مصفا مبارکست</p><p>چون برگ و چون درخت بگفتند بی‌زبان</p><p>بی گوش بشنوید که این‌ها مبارکست</p><p>ای جان چار عنصر عالم جمال تو</p><p>بر آب و باد و آتش و غبرا مبارکست</p><p>یعنی که هر چه کاری آن گم نمی‌شود</p><p>کس تخم دین نکارد الا مبارکست</p><p>سجده برم که خاک تو بر سر چو افسرست</p><p>پا درنهم که راه تو بر پا مبارکست</p><p>می‌آیدم به چشم همین لحظه نقش تو</p><p>والله خجسته آمد و حقا مبارکست</p><p>نقشی که رنگ بست از این خاک بی‌وفاست</p><p>نقشی که رنگ بست ز بالا مبارکست</p><p>بر خاکیان جمال بهاران خجسته‌ست</p><p>بر ماهیان طپیدن دریا مبارکست</p><p>آن آفتاب کز دل در سینه‌ها بتافت</p><p>بر عرش و فرش و گنبد خضرا مبارکست</p><p>دل را مجال نیست که از ذوق دم زند</p><p>جان سجده می‌کند که خدایا مبارکست</p><p>هر دل که با هوای تو امشب شود حریف</p><p>او را یقین بدان تو که فردا مبارکست</p><p>بفزا شراب خامش و ما را خموش کن</p><p>کاندر درون نهفتن اشیاء مبارکست</p><h2><a id="poem-3076" href="https://ganjoor.net/moulavi/shams/ghazalsh/sh452">غزل شمارهٔ ۴۵۲</a></h2>
<p>ساقی و سردهی ز لب یارم آرزوست</p><p>بدمستی ز نرگس خمارم آرزوست</p><p>هندوی طره‌ات چه رسن باز لولییست</p><p>لولی گری طره طرارم آرزوست</p><p>اندر دلم ز غمزه غماز فتنه‌هاست</p><p>فتنه نشان جادوی بیمارم آرزوست</p><p>زان رو که غدرها و دغاهاش بس خوش‌ست</p><p>غدرش مرا بسوزد غدارم آرزوست</p><p>زان شمع بی‌نظیر که در لامکان بتافت</p><p>پروانه وار سوخته هموارم آرزوست</p><p>گلزار حسن رو بگشا زانک از رخت</p><p>مه شرمسار گشته و گلزارم آرزوست</p><p>بعد از چهار سال نشستیم دو به دو</p><p>یک ره به کوی وصل تو دوچارم آرزوست</p><p>انکار کرد عقل تو وین کار کرده عشق</p><p>انکار سود نیست چو این کارم آرزوست</p><p>رانیم بالش شه و رانی به زخم مار</p><p>با مصطفای حسن در آن غارم آرزوست</p><p>تاتار هجر کرد سیاهی و عنبری</p><p>زان مشک‌های آهوی تاتارم آرزوست</p><p>باریست بر دلم که مرا هیچ بار نیست</p><p>ای شاه بار ده که یکی بارم آرزوست</p><p>عارست ای خفاش تو را ناز آفتاب</p><p>صد سجده من بکرده بر آن عارم آرزوست</p><p>با داردار وعده وصلت رسید صبر</p><p>هجران دو چشم بسته و بر دارم آرزوست</p><p>هست این سپاه عشق تو جان سوز و دلفروز</p><p>و اندر سپاه عشق تو سالارم آرزوست</p><p>دجال هجر بر سرم از غم قیامتیست</p><p>لابد فسون عیسی و تیمارم آرزوست</p><p>مکری بکرد بنده و مکری بکرد وصل</p><p>از مکر توبه کردم مکارم آرزوست</p><p>تا سوی گلشن طرب آیم خراب و مست</p><p>از گلشن وصال تو یک خارم آرزوست</p><p>زان طره‌های زلف کمرساز بنده را</p><p>کز شهر دررمیدم کهسارم آرزوست</p><p>موسی جان بدید درختی ز نور نار</p><p>آن شعله درخت و از آن نارم آرزوست</p><p>تبریز چون بهشت ز دیدار شمس دین</p><p>اندر بهشت رفته و دیدارم آرزوست</p><h2><a id="poem-3077" href="https://ganjoor.net/moulavi/shams/ghazalsh/sh453">غزل شمارهٔ ۴۵۳</a></h2>
<p>بد دوش بی‌تو تیره شب و روشنی نداشت</p><p>شمع و سماع و مجلس ما چاشنی نداشت</p><p>شب در شکنجه بودم و جرمی نرفته بود</p><p>در حبس بود این دل و دل دادنی نداشت</p><p>ای آنک ایمنست جهان در پناه تو</p><p>مه نیز بی‌لقای تو شب ایمنی نداشت</p><p>کبر و منی خلق حجاب تو می‌شود</p><p>در سایه بود از تو کسی کو منی نداشت</p><p>دل در کف تو از تو ولیکن ز شرم تو</p><p>سیماب وار بر کف تو ساکنی نداشت</p><h2><a id="poem-3078" href="https://ganjoor.net/moulavi/shams/ghazalsh/sh454">غزل شمارهٔ ۴۵۴</a></h2>
<p>جان سوی جسم آمد و تن سوی جان نرفت</p><p>وان سو که تیر رفت حقیقت کمان نرفت</p><p>جان چست شد که تا بپرد وین تن گران</p><p>هم در زمین فروشد و بر آسمان نرفت</p><p>جان میزبان تن شد در خانه گلین</p><p>تن خانه دوست بود که با میزبان نرفت</p><p>در وحشتی بماند که تن را گمان نبود</p><p>جان رفت جانبی که بدان جا گمان نرفت</p><p>پایان فراق بین که جهان آمد این جهان</p><p>اندر جهان کی دید کسی کز جهان نرفت</p><p>مرگت گلو بگیرد تو خیره سر شوی</p><p>گویی رسول نامد وین را بیان نرفت</p><p>در هر دهان که آب از آزادیم گشاد</p><p>در گور هیچ مور ورا در دهان نرفت</p><h2><a id="poem-3079" href="https://ganjoor.net/moulavi/shams/ghazalsh/sh455">غزل شمارهٔ ۴۵۵</a></h2>
<p>آن روح را که عشق حقیقی شعار نیست</p><p>نابوده به که بودن او غیر عار نیست</p><p>در عشق باش که مست عشقست هر چه هست</p><p>بی کار و بار عشق بر دوست بار نیست</p><p>گویند عشق چیست بگو ترک اختیار</p><p>هر کو ز اختیار نرست اختیار نیست</p><p>عاشق شهنشهیست دو عالم بر او نثار</p><p>هیچ التفات شاه به سوی نثار نیست</p><p>عشقست و عاشقست که باقیست تا ابد</p><p>دل بر جز این منه که به جز مستعار نیست</p><p>تا کی کنار گیری معشوق مرده را</p><p>جان را کنار گیر که او را کنار نیست</p><p>آن کز بهار زاد بمیرد گه خزان</p><p>گلزار عشق را مدد از نوبهار نیست</p><p>آن گل که از بهار بود خار یار اوست</p><p>وان می که از عصیر بود بی‌خمار نیست</p><p>نظاره گو مباش در این راه و منتظر</p><p>والله که هیچ مرگ بتر ز انتظار نیست</p><p>بر نقد قلب زن تو اگر قلب نیستی</p><p>این نکته گوش کن اگرت گوشوار نیست</p><p>بر اسب تن ملرز سبکتر پیاده شو</p><p>پرش دهد خدای که بر تن سوار نیست</p><p>اندیشه را رها کن و دل ساده شو تمام</p><p>چون روی آینه که به نقش و نگار نیست</p><p>چون ساده شد ز نقش همه نقش‌ها در اوست</p><p>آن ساده رو ز روی کسی شرمسار نیست</p><p>از عیب ساده خواهی خود را در او نگر</p><p>کو را ز راست گویی شرم و حذار نیست</p><p>چون روی آهنین ز صفا این هنر بیافت</p><p>تا روی دل چه یابد کو را غبار نیست</p><p>گویم چه یابد او نه نگویم خمش به است</p><p>تا دلستان نگوید کو رازدار نیست</p><h2><a id="poem-3080" href="https://ganjoor.net/moulavi/shams/ghazalsh/sh456">غزل شمارهٔ ۴۵۶</a></h2>
<p>ما را کنار گیر تو را خود کنار نیست</p><p>عاشق نواختن به خدا هیچ عار نیست</p><p>بی حد و بی‌کناری نایی تو در کنار</p><p>ای بحر بی‌امان که تو را زینهار نیست</p><p>زان شب که ماه خویش نمودی به عاشقان</p><p>چون چرخ بی‌قرار کسی را قرار نیست</p><p>جز فیض بحر فضل تو ما را امید نیست</p><p>جز گوهر ثنای تو ما را نثار نیست</p><p>تا کار و بار عشق هوای تو دیده‌ام</p><p>ما را تحیریست که با کار کار نیست</p><p>یک میر وانما که تو را او اسیر نیست</p><p>یک شیر وانما که تو را او شکار نیست</p><p>مرغان جسته‌ایم ز صد دام مردوار</p><p>دامیست دام تو که از این سو مطار نیست</p><p>آمد رسول عشق تو چون ساقی صبوح</p><p>با جام باده‌ای که مر آن را خمار نیست</p><p>گفتم که ناتوانم و رنجورم از فراق</p><p>گفتا بگیر هین که گه اعتذار نیست</p><p>گفتم بهانه نیست تو خود حال من ببین</p><p>مپذیر عذر بنده اگر زار زار نیست</p><p>کارم به یک دم آمد از دمدمه جفا</p><p>هنگام مردنست زمان عقار نیست</p><p>گفتا که حال خویش فراموش کن بگیر</p><p>زیرا که عاشقان را هیچ اختیار نیست</p><p>تا نگذری ز راحت و رنج و ز یاد خویش</p><p>سوی مقربان وصالت گذار نیست</p><p>آبی بزن از این می و بنشان غبار هوش</p><p>جز ماه عشق هر چه بود جز غبار نیست</p><h2><a id="poem-3081" href="https://ganjoor.net/moulavi/shams/ghazalsh/sh457">غزل شمارهٔ ۴۵۷</a></h2>
<p>ای چنگ پرده‌های سپاهانم آرزوست</p><p>وی نای ناله خوش سوزانم آرزوست</p><p>در پرده حجاز بگو خوش ترانه‌ای</p><p>من هدهدم صفیر سلیمانم آرزوست</p><p>از پرده عراق به عشاق تحفه بر</p><p>چون راست و بوسلیک خوش الحانم آرزوست</p><p>آغاز کن حسینی زیرا که مایه گفت</p><p>کان زیر خرد و زیر بزرگانم آرزوست</p><p>در خواب کرده‌ای ز رهاوی مرا کنون</p><p>بیدار کن به زنگله‌ام کانم آرزوست</p><p>این علم موسقی بر من چون شهادتست</p><p>چون مؤمنم شهادت و ایمانم آرزوست</p><p>ای عشق عقل را تو پراکنده گوی کن</p><p>ای عشق نکته‌های پریشانم آرزوست</p><p>ای باد خوش که از چمن عشق می‌رسی</p><p>بر من گذر که بوی گلستانم آرزوست</p><p>در نور یار صورت خوبان همی‌نمود</p><p>دیدار یار و دیدن ایشانم آرزوست</p><h2><a id="poem-3082" href="https://ganjoor.net/moulavi/shams/ghazalsh/sh458">غزل شمارهٔ ۴۵۸</a></h2>
<p>امروز چرخ را ز مه ما تحیریست</p><p>خورشید را ز غیرت رویش تغیریست</p><p>صبح وجود را به جز این آفتاب نیست</p><p>بر ذره ذره وحدت حسنش مقرریست</p><p>اما بدان سبب که به هر شام و هر صبوح</p><p>اشکال نو نماید گویی که دیگریست</p><p>اشکال نو به نو چو مناقض نمایدت</p><p>اندر مناقضات خلافی مستریست</p><p>در تو چو جنگ باشد گویی دو لشکر است</p><p>در تو چو جنگ نبود دانی که لشکریست</p><p>اندر خلیل لطف بد آتش نمود آب</p><p>نمرود قهر بود بر او آب آذریست</p><p>گرگی نمود یوسف در چشم حاسدان</p><p>پنهان شد آنک خوب و شکرلب برادریست</p><p>این دست خود همی‌برد از عشق روی او</p><p>وان قصد جانش کرده که بس زشت و منکریست</p><p>آن پرده از نمد نبود از حسد بود</p><p>زان پرده دوست را منگر زشت منظریست</p><p>دیویست نفس تو که حسد جزو وصف اوست</p><p>تا کل او چگونه قبیحی و مقذریست</p><p>آن مار زشت را تو کنون شیر می‌دهی</p><p>نک اژدها شود که به طبع آدمی خوریست</p><p>ای برق اژدهاکش از آسمان فضل</p><p>برتاب و برکشش که از او روح مضطریست</p><p>بی حرف شو چو دل اگرت صدر آرزوست</p><p>کز گفت این زبانت چو خواهنده بر دریست</p><h2><a id="poem-3083" href="https://ganjoor.net/moulavi/shams/ghazalsh/sh459">غزل شمارهٔ ۴۵۹</a></h2>
<p>ای مرده‌ای که در تو ز جان هیچ بوی نیست</p><p>رو رو که عشق زنده دلان مرده شوی نیست</p><p>ماننده خزانی هر روز سردتر</p><p>در تو ز سوز عشق یکی تای موی نیست</p><p>هرگز خزان بهار شود این مجو محال</p><p>حاشا بهار همچو خزان زشتخوی نیست</p><p>روباه لنگ رفت که بر شیر عاشقم</p><p>گفتم که این به دمدمه و های هوی نیست</p><p>گیرم که سوز و آتش عشاق نیستت</p><p>شرمت کجا شدست تو را هیچ روی نیست</p><p>عاشق چو اژدها و تو یک کرم نیستی</p><p>عاشق چو گنج‌ها و تو را یک تسوی نیست</p><p>از من دو سه سخن شنو اندر بیان عشق</p><p>گر چه مرا ز عشق سر گفت و گوی نیست</p><p>اول بدان که عشق نه اول نه آخرست</p><p>هر سو نظر مکن که از آن سوی سوی نیست</p><p>گر طالب خری تو در این آخرجهان</p><p>خر می‌طلب مسیح از این سوی جوی نیست</p><p>یکتا شدست عیسی از آن خر به نور دل</p><p>دل چون شکمبه پرحدث و توی توی نیست</p><p>با خر میا به میدان زیرا که خرسوار</p><p>از فارسان حمله و چوگان و گوی نیست</p><p>هندوی ساقی دل خویشم که بزم ساخت</p><p>تا ترک غم نتازد کامروز طوی نیست</p><p>در شهر مست آیم تا جمله اهل شهر</p><p>دانند کاین زهی ز گدایان کوی نیست</p><p>آن عشق می‌فروش قیامت همی‌کند</p><p>زان باده‌ای که درخور خم و سبوی نیست</p><p>زان می زبان بیابد آن کس که الکنست</p><p>زان می گلو گشاید آن کش گلوی نیست</p><p>بس کن چه آرزوست تو را این سخنوری</p><p>باری مرا ز مستی آن آرزوی نیست</p><h2><a id="poem-3084" href="https://ganjoor.net/moulavi/shams/ghazalsh/sh460">غزل شمارهٔ ۴۶۰</a></h2>
<p>عاشق آن قند تو جان شکرخای ماست</p><p>سایه زلفین تو در دو جهان جای ماست</p><p>از قد و بالای اوست عشق که بالا گرفت</p><p>و آنک بشد غرق عشق قامت و بالای ماست</p><p>هر گل سرخی که هست از مدد خون ماست</p><p>هر گل زردی که رست رسته ز صفرای ماست</p><p>هر چه تصور کنی خواجه که همتاش نیست</p><p>عاشق و مسکین آن بی‌ضد و همتای ماست</p><p>از سبب هجر اوست شب که سیه پوش گشت</p><p>توی به تو دود شب ز آتش سودای ماست</p><p>نیست ز من باورت این سخن از شب بپرس</p><p>تا بدهد شرح آنک فتنه فردای ماست</p><p>شب چه بود روز نیز شهره و رسوای اوست</p><p>کاهش مه از غم ماه دل افزای ماست</p><p>آه که از هر دو کون تا چه نهان بوده‌ای</p><p>خه که نهانی چنین شهره و پیدای ماست</p><p>زان سوی لوح وجود مکتب عشاق بود</p><p>و آنچ ز لوحش نمود آن همه اسمای ماست</p><p>اول و پایان راه از اثر پای ماست</p><p>ناطقه و نفس کل ناله سرنای ماست</p><p>گر نه کژی همچو چنگ واسطه نای چیست</p><p>در هوس آن سری اوست که هم پای ماست</p><p>گر چه که ما هم کژیم در صفت جسم خویش</p><p>بر سر منشور عشق جسم چو طغرای ماست</p><p>رخت به تبریز برد مفخر جان شمس دین</p><p>بازبیاریم زود کان همه کالای ماست</p><h2><a id="poem-3085" href="https://ganjoor.net/moulavi/shams/ghazalsh/sh461">غزل شمارهٔ ۴۶۱</a></h2>
<p>شاه گشادست رو دیده شه بین که راست</p><p>باده گلگون شه بر گل و نسرین که راست</p><p>شاه در این دم به بزم پای طرب درنهاد</p><p>بر سر زانوی شه تکیه و بالین که راست</p><p>پیش رخ آفتاب چرخ پیاپی کی زد</p><p>در تتق ابر تن ماه به تعیین که راست</p><p>ساغرها می‌شمرد وی بشده از شمار</p><p>گر بنشد از شمار ساغر پیشین که راست</p><p>از اثر روی شه هر نفسی شاهدی</p><p>سر کشد از لامکان گوید کابین که راست</p><p>ای بس مرغان آب بر لب دریای عشق</p><p>سینه صیاد کو دیده شاهین که راست</p><p>هین که براقان عشق در چمنش می‌چرند</p><p>تنگ درآمد وصال لایقشان زین که راست</p><p>سیمبر خوب عشق رفت به خرگاه دل</p><p>چهره زر لایق آن بر سیمین که راست</p><p>خسرو جان شمس دین مفخر تبریزیان</p><p>در دو جهان همچو او شاه خوش آیین که راست</p><h2><a id="poem-3086" href="https://ganjoor.net/moulavi/shams/ghazalsh/sh462">غزل شمارهٔ ۴۶۲</a></h2>
<p>یوسف کنعانیم روی چو ماهم گواست</p><p>هیچ کس از آفتاب خط و گواهان نخواست</p><p>سرو بلندم تو را راست نشانی دهم</p><p>راستتر از سروقد نیست نشانی راست</p><p>هست گواه قمر چستی و خوبی و فر</p><p>شعشعه اختران خط و گواه سماست</p><p>ای گل و گلزارها کیست گواه شما</p><p>بوی که در مغزهاست رنگ که در چشم‌هاست</p><p>عقل اگر قاضیست کو خط و منشور او</p><p>دیدن پایان کار صبر و وقار و وفاست</p><p>عشق اگر محرم است چیست نشان حرم</p><p>آنک به جز روی دوست در نظر او فناست</p><p>عالم دون روسپیست چیست نشانی آن</p><p>آنک حریفیش پیش و آن دگرش در قفاست</p><p>چونک به راهش کند آن به برش درکشد</p><p>بوسه او نه از وفاست خلعت او نه از عطاست</p><p>چیست نشانی آنک هست جهانی دگر</p><p>نو شدن حال‌ها رفتن این کهنه‌هاست</p><p>روز نو و شام نو باغ نو و دام نو</p><p>هر نفس اندیشه نو نوخوشی و نوغناست</p><p>نو ز کجا می‌رسد کهنه کجا می‌رود</p><p>گر نه ورای نظر عالم بی‌منتهاست</p><p>عالم چون آب جوست بسته نماید ولیک</p><p>می‌رود و می‌رسد نو نو این از کجاست</p><p>خامش و دیگر مگو آنک سخن بایدش</p><p>اصل سخن گو بجو اصل سخن شاه ماست</p><p>شاه شهی بخش جان مفخر تبریزیان</p><p>آنک در اسرار عشق همنفس مصطفاست</p><h2><a id="poem-3087" href="https://ganjoor.net/moulavi/shams/ghazalsh/sh463">غزل شمارهٔ ۴۶۳</a></h2>
<p>هر نفس آواز عشق می‌رسد از چپ و راست</p><p>ما به فلک می‌رویم عزم تماشا که راست</p><p>ما به فلک بوده‌ایم یار ملک بوده‌ایم</p><p>باز همان جا رویم جمله که آن شهر ماست</p><p>خود ز فلک برتریم وز ملک افزونتریم</p><p>زین دو چرا نگذریم منزل ما کبریاست</p><p>گوهر پاک از کجا عالم خاک از کجا</p><p>بر چه فرود آمدیت بار کنید این چه جاست</p><p>بخت جوان یار ما دادن جان کار ما</p><p>قافله سالار ما فخر جهان مصطفاست</p><p>از مه او مه شکافت دیدن او برنتافت</p><p>ماه چنان بخت یافت او که کمینه گداست</p><p>بوی خوش این نسیم از شکن زلف اوست</p><p>شعشعه این خیال زان رخ چون والضحاست</p><p>در دل ما درنگر هر دم شق قمر</p><p>کز نظر آن نظر چشم تو آن سو چراست</p><p>خلق چو مرغابیان زاده ز دریای جان</p><p>کی کند این جا مقام مرغ کز آن بحر خاست</p><p>بلک به دریا دریم جمله در او حاضریم</p><p>ور نه ز دریای دل موج پیاپی چراست</p><p>آمد موج الست کشتی قالب ببست</p><p>باز چو کشتی شکست نوبت وصل و لقاست</p><h2><a id="poem-3088" href="https://ganjoor.net/moulavi/shams/ghazalsh/sh464">غزل شمارهٔ ۴۶۴</a></h2>
<p>نوبت وصل و لقاست نوبت حشر و بقاست</p><p>نوبت لطف و عطاست بحر صفا در صفاست</p><p>درج عطا شد پدید غره دریا رسید</p><p>صبح سعادت دمید صبح چه نور خداست</p><p>صورت و تصویر کیست این شه و این میر کیست</p><p>این خرد پیر کیست این همه روپوش‌هاست</p><p>چاره روپوش‌ها هست چنین جوش‌ها</p><p>چشمه این نوش‌ها در سر و چشم شماست</p><p>در سر خود پیچ لیک هست شما را دو سر</p><p>این سر خاک از زمین وان سر پاک از سماست</p><p>ای بس سرهای پاک ریخته در پای خاک</p><p>تا تو بدانی که سر زان سر دیگر به پاست</p><p>آن سر اصلی نهان وان سر فرعی عیان</p><p>دانک پس این جهان عالم بی‌منتهاست</p><p>مشک ببند ای سقا می‌نبرد خنب ما</p><p>کوزه ادراک‌ها تنگ از این تنگناست</p><p>از سوی تبریز تافت شمس حق و گفتمش</p><p>نور تو هم متصل با همه و هم جداست</p><h2><a id="poem-3089" href="https://ganjoor.net/moulavi/shams/ghazalsh/sh465">غزل شمارهٔ ۴۶۵</a></h2>
<p>کار ندارم جز این کارگه و کارم اوست</p><p>لاف زنم لاف لاف چونک خریدارم اوست</p><p>طوطی گویا شدم چون شکرستانم اوست</p><p>بلبل بویا شدم چون گل و گلزارم اوست</p><p>پر به ملک برزنم چون پر و بالم از اوست</p><p>سر به فلک برزنم چون سر و دستارم اوست</p><p>جان و دلم ساکنست زانک دل و جانم اوست</p><p>قافله‌ام ایمنست قافله سالارم اوست</p><p>بر مثل گلستان رنگرزم خم اوست</p><p>بر مثل آفتاب تیغ گهردارم اوست</p><p>خانه جسمم چرا سجده گه خلق شد</p><p>زانک به روز و به شب بر در و دیوارم اوست</p><p>دست به دست جز او می‌نسپارد دلم</p><p>زانک طبیب غم این دل بیمارم اوست</p><p>بر رخ هر کس که نیست داغ غلامی او</p><p>گر پدر من بود دشمن و اغیارم اوست</p><p>ای که تو مفلس شدی سنگ به دل برزدی</p><p>صله ز من خواه زانک مخزن و انبارم اوست</p><p>شاه مرا خوانده است چون نروم پیش شاه</p><p>منکر او چون شوم چون همه اقرارم اوست</p><p>گفت خمش چند چند لاف تو و گفت تو</p><p>من چه کنم ای عزیز گفتن بسیارم اوست</p><h2><a id="poem-3090" href="https://ganjoor.net/moulavi/shams/ghazalsh/sh466">غزل شمارهٔ ۴۶۶</a></h2>
<p>باز درآمد به بزم مجلسیان دوست دوست</p><p>گر چه غلط می‌دهد نیست غلط اوست اوست</p><p>گاه خوش خوش شود گه همه آتش شود</p><p>تعبیه‌های عجب یار مرا خوست خوست</p><p>نقش وفا وی کند پشت به ما کی کند</p><p>پشت ندارد چو شمع او همگی روست روست</p><p>پوست رها کن چو مار سر تو برآور ز یار</p><p>مغز نداری مگر تا کی از این پوست پوست</p><p>هر کی به جد تمام در هوس ماست ماست</p><p>هر کی چو سیل روان در طلب جوست جوست</p><p>از هوس عشق او باغ پر از بلبل‌ست</p><p>وز گل رخسار او مغز پر از بوست بوست</p><p>مفخر تبریزیان شمس حق آگه بود</p><p>کز غم عشق این تنم بر مثل موست موست</p><h2><a id="poem-3091" href="https://ganjoor.net/moulavi/shams/ghazalsh/sh467">غزل شمارهٔ ۴۶۷</a></h2>
<p>آنک چنان می‌رود ای عجب او جان کیست</p><p>سخت روان می‌رود سرو خرامان کیست</p><p>حلقه آن جعد او سلسله پای کیست</p><p>زلف چلیپا و شش آفت ایمان کیست</p><p>در دل ما صورتیست ای عجب آن نقش کیست</p><p>وین همه بوهای خوش از سوی بستان کیست</p><p>دیدم آن شاه را آن شه آگاه را</p><p>گفتم این شاه کیست خسرو و سلطان کیست</p><p>چون سخن من شنید گفت به خاصان خویش</p><p>کاین همه درد از کجاست حال پریشان کیست</p><p>عقل روان سو به سو روح دوان کو به کو</p><p>دل همه در جست و جو یا رب جویان کیست</p><p>دل چه نهی بر جهان باش در او میهمان</p><p>بنده آن شو که او داند مهمان کیست</p><p>در دل من دار و گیر هست دو صد شاه و میر</p><p>این دل پرغلغله مجلس و ایوان کیست</p><p>عرصه دل بی‌کران گم شده در وی جهان</p><p>ای دل دریاصفت سینه بیابان کیست</p><p>غم چه کند با کسی داند غم از کجاست</p><p>شاد ابد گشت آنک داند شادان کیست</p><p>ای زده لاف کرم گفته که من محسنم</p><p>مرگ تو گوید تو را کاین همه احسان کیست</p><p>آن دم کاین دوستان با تو دگرگون شوند</p><p>پس تو بدانی که این جمله طلسم آن کیست</p><p>نقد سخن را بمان سکه سلطان بجو</p><p>کای زر کامل عیار نقد تو از کان کیست</p><h2><a id="poem-3092" href="https://ganjoor.net/moulavi/shams/ghazalsh/sh468">غزل شمارهٔ ۴۶۸</a></h2>
<p>با وی از ایمان و کفر باخبری کافریست</p><p>آنک از او آگهست از همه عالم بریست</p><p>آه که چه بی‌بهره‌اند باخبران زانک هست</p><p>چهره او آفتاب طره او عنبریست</p><p>آه از آن موسیی کانک بدیدش دمی</p><p>گشته رمیده ز خلق بر مثل سامریست</p><p>بر عدد ریگ هست در هوسش کوه طور</p><p>بر عدد اختران ماه ورا مشتریست</p><p>چشم خلایق از او بسته شد از چشم بند</p><p>زانک مسلم شده چشم ورا ساحریست</p><p>اوست یکی کیمیا کز تبش فعل او</p><p>زرگر عشق ورا بر رخ من زرگریست</p><p>پای در آتش بنه همچو خلیل ای پسر</p><p>کآتش از لطف او روضه نیلوفریست</p><p>چون رخ گلزار او هست چراگاه روح</p><p>روح از آن لاله زار آه که چون پروریست</p><p>مفخر جان شمس دین عقل به تبریز یافت</p><p>آن گهری را که بحر در نظرش سرسریست</p><h2><a id="poem-3093" href="https://ganjoor.net/moulavi/shams/ghazalsh/sh469">غزل شمارهٔ ۴۶۹</a></h2>
<p>ای غم اگر مو شوی پیش منت بار نیست</p><p>پر شکرست این مقام هیچ تو را کار نیست</p><p>غصه در آن دل بود کز هوس او تهیست</p><p>غم همه آن جا رود کان بت عیار نیست</p><p>ای غم اگر زر شوی ور همه شکر شوی</p><p>بندم لب گویمت خواجه شکرخوار نیست</p><p>در دل اگر تنگیست تنگ شکرهای اوست</p><p>ور سفری در دلست جز بر دلدار نیست</p><p>ای که تو بی‌غم نه‌ای می‌کن دفع غمش</p><p>شاد شو از بوی یار کت نظر یار نیست</p><p>ماه ازل روی او بیت و غزل بوی او</p><p>بوی بود قسم آنک محرم دیدار نیست</p><h2><a id="poem-3094" href="https://ganjoor.net/moulavi/shams/ghazalsh/sh470">غزل شمارهٔ ۴۷۰</a></h2>
<p>ای غم اگر مو شوی پیش منت بار نیست</p><p>در شکرینه یقین سرکه انکار نیست</p><p>گر چه تو خون خواره‌ای رهزن و عیاره‌ای</p><p>قبله ما غیر آن دلبر عیار نیست</p><p>کان شکرهاست او مستی سرهاست او</p><p>ره نبرد با وی آنک مرغ شکرخوار نیست</p><p>هر که دلی داشتست بنده دلبر شدست</p><p>هر که ندارد دلی طالب دلدار نیست</p><p>کل چه کند شانه را چونک ورا موی نیست</p><p>پود چه کار آیدش آنک ورا تار نیست</p><p>با سر میدان چه کار آن که بود خرسوار</p><p>تا چه کند صیرفی هر کش دینار نیست</p><p>جان کلیم و خلیل جانب آتش دوان</p><p>نار نماید در او جز گل و گلزار نیست</p><p>ای غم از این جا برو ور نه سرت شد گرو</p><p>رنگ شب تیره را تاب مه یار نیست</p><p>ای غم پرخار رو در دل غمخوار رو</p><p>نقل بخیلانه‌ات طعمه خمار نیست</p><p>حلقهٔ غین تو تنگ میمت از آن تنگتر</p><p>تنگ متاع تو را عشق خریدار نیست</p><p>ای غم شادی شکن پر شکرست این دهن</p><p>کز شکرآکندگی ممکن گفتار نیست</p><h2><a id="poem-3095" href="https://ganjoor.net/moulavi/shams/ghazalsh/sh471">غزل شمارهٔ ۴۷۱</a></h2>
<p>پیش چنین ماه رو گیج شدن واجبست</p><p>عشرت پروانه را شمع و لگن واجبست</p><p>هست ز چنگ غمش گوش مرا کش مکش</p><p>هر دمم از چنگ او تن تننن واجبست</p><p>دلو دو چشم مرا گر چه که کم نیست آب</p><p>مردمک دیده را چاه ذقن واجبست</p><p>دلبر چون ماه را هر چه کند می‌رسد</p><p>عاشق درگاه را خلق حسن واجبست</p><p>طره خویش ای نگار خوش به کف من سپار</p><p>هر که در این چه فتاد داد رسن واجبست</p><p>عشق که شهر خوشیست این همه اغیار چیست</p><p>حفظ چنین شهر را برج و بدن واجبست</p><p>غمزه دزدیده را شحنه غم در پیست</p><p>روشنی دیده را خوب ختن واجبست</p><p>عاشق عیسی نه‌ای بی‌خور و خر کی زیی</p><p>کالبد مرده را گور و کفن واجبست</p><p>مریم جان را مخاض برد به نخل و ریاض</p><p>منقطع درد را نزل وطن واجبست</p><p>نزل دل بارکش هست ملاقات خوش</p><p>ناقه پرفاقه را شرب و عطن واجبست</p><p>لطف کن ای کان قند راه دهانم ببند</p><p>اشتر سرمست را بند دهن واجبست</p><h2><a id="poem-3096" href="https://ganjoor.net/moulavi/shams/ghazalsh/sh472">غزل شمارهٔ ۴۷۲</a></h2>
<p>کالبد ما ز خواب کاهل و مشغول خاست</p><p>آنک به رقص آورد کاهل ما را کجاست</p><p>آنک به رقص آورد پرده دل بردرد</p><p>این همه بویش کند دیدن او خود جداست</p><p>جنبش خلقان ز عشق جنبش عشق از ازل</p><p>رقص هوا از فلک رقص درخت از هواست</p><p>دل چو شد از عشق گرم رفت ز دل ترس و شرم</p><p>شد نفسش آتشین عشق یکی اژدهاست</p><p>ساقی جان در قدح دوش اگر درد ریخت</p><p>دردی ساقی ما جمله صفا در صفاست</p><p>باده عشق ای غلام نیست حلال و حرام</p><p>پر کن و پیش آر جام بنگر نوبت که راست</p><p>ای دل پاک تمام بر تو هزاران سلام</p><p>جمله خوبان غلام جمله خوبی تو راست</p><p>سجده کنم پیش یار گوید دل هوش دار</p><p>دادن جان در سجود جان همه سجده‌هاست</p><h2><a id="poem-3097" href="https://ganjoor.net/moulavi/shams/ghazalsh/sh473">غزل شمارهٔ ۴۷۳</a></h2>
<p>هر نفس آواز عشق می‌رسد از چپ و راست</p><p>ما به چمن می‌رویم عزم تماشا که راست</p><p>نوبت خانه گذشت نوبت بستان رسید</p><p>صبح سعادت دمید وقت وصال و لقاست</p><p>ای شه صاحب قران خیز ز خواب گران</p><p>مرکب دولت بران نوبت وصل آن ماست</p><p>طبل وفا کوفتند راه سما روفتند</p><p>عیش شما نقد شد نسیه فردا کجاست</p><p>روم برآورد دست زنگی شب را شکست</p><p>عالم بالا و پست پرلمعان و صفاست</p><p>ای خنک آن را که او رست از این رنگ و بو</p><p>زانک جز این رنگ و بو در دل و جان رنگ‌هاست</p><p>ای خنک آن جان و دل کو رهد از آب و گل</p><p>گر چه در این آب و گل دستگه کیمیاست</p><h2><a id="poem-3098" href="https://ganjoor.net/moulavi/shams/ghazalsh/sh474">غزل شمارهٔ ۴۷۴</a></h2>
<p>ز عشق روی تو روشن دل بنین و بنات</p><p>بیا که از تو شود سیئاتهم حسنات</p><p>خیال تو چو درآید به سینه عاشق</p><p>درون خانه تن پر شود چراغ حیات</p><p>دود به پیش خیالت خیال‌های دگر</p><p>چنانک خاطر زندانیان به بانگ نجات</p><p>به گرد سنبل تو جان‌ها چو مور و ملخ</p><p>که تا ز خرمن لطفت برند جمله زکات</p><p>به مرده‌ای نگری صد هزار زنده شود</p><p>خنک کسی که از آن یک نظر بیافت برات</p><p>زهی شهی که شهان بر بساط شطرنجت</p><p>به خانه خانه دوند از گریزخانه مات</p><p>کدام صبح که عشقت پیاله‌ای آرد</p><p>ز خواب برجهد این بخت خفته گویدهات</p><p>فرودود ز فلک مه به بوی این باده</p><p>بگویدم که مرا نیز گویمش هیهات</p><p>طرب که از تو نباشد بیات می‌گردد</p><p>بیار جام که جان آمدم ز عشق بیات</p><p>به پیش دیده من باش تا تو را بینم</p><p>که سیر می‌نشود دیده من از آیات</p><p>ندانم از سرمستیست شمس تبریزی</p><p>که بر لبت زده‌ام بوسه‌ها و یا بر پات</p><h2><a id="poem-3099" href="https://ganjoor.net/moulavi/shams/ghazalsh/sh475">غزل شمارهٔ ۴۷۵</a></h2>
<p>بیا که عاشق ماهست وز اختران پیداست</p><p>بدانک مست تجلی به ماه راه نماست</p><p>میان روز شتر بر سر مناره رود</p><p>هر آنک گوید کو کو بدانک نابیناست</p><p>بگرد عاشق اگر صد هزار خام بود</p><p>مرا دو چشم ببندی بگویمت که کجاست</p><p>بیا به پیش من آ تا به گوش تو گویم</p><p>که از دهان و لب من پری رخی گویاست</p><p>کسی که عاشق روی پری من باشد</p><p>نزاده است ز آدم نه مادرش حواست</p><p>عجب مدار از آن کس که ماه ما را دید</p><p>چو آفتاب در آتش چو چرخ بی‌سر و پاست</p><p>سر بریده نگر در میان خون غلطان</p><p>دمی قرار ندارد مگر سر یحیاست</p><p>او آفتاب و چو ماهست آن سر بی‌تن</p><p>که روز و شب متقلب در این نشیب و علاست</p><p>بر این بساط خرد را اگر خرد بودی</p><p>بیامدی و بگفتی که این چه کارافزاست</p><p>کسی که چهره دل دید اوست اهل خرد</p><p>کسی که قامت جان یافت اوست کاهل صلاست</p><p>در این چمن نظری کن به زعفران رویان</p><p>که روی زرد و دل درد داغ آن سیماست</p><p>خموش باش مگو راز اگر خرد داری</p><p>ز ما خرد مطلب تا پری ما با ماست</p><p>که برد مفخر تبریز شمس تبریزی</p><p>خرد ز حلقه مغزم که سخت حلقه رباست</p><h2><a id="poem-3100" href="https://ganjoor.net/moulavi/shams/ghazalsh/sh476">غزل شمارهٔ ۴۷۶</a></h2>
<p>بخند بر همه عالم که جای خنده تو راست</p><p>که بنده قد و ابروی تست هر کژ و راست</p><p>فتد به پای تو دولت نهد به پیش تو سر</p><p>که آدمی و پری در ره تو بی‌سر و پاست</p><p>پریر جان من از عشق سوی گلشن رفت</p><p>تو را ندید به گلشن دمی نشست و نخاست</p><p>برون دوید ز گلشن چو آب سجده کنان</p><p>که جویبار سعادت که اصل جاست کجاست</p><p>چو اهل دل ز دلم قصه تو بشنیدند</p><p>ز جمله نعره برآمد که مست دلبر ماست</p><p>پس آدمی و پری جمع گشت بر من و گفت</p><p>بده ز شرق نشان‌ها که این دمت چو صباست</p><p>جفات نیز شکروار چاشنی دارد</p><p>زهی جفا که در او صد هزار گنج وفاست</p><p>قفا بداد و سفر کرد شمس تبریزی</p><p>بگو مرا تو که خورشید را چه رو و قفاست</p>
</body></html>