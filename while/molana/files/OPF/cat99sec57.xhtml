<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5287" href="https://ganjoor.net/moulavi/shams/ghazalsh/sh2663">غزل شمارهٔ ۲۶۶۳</a></h2>
<p>مرا چون ناف بر مستی بریدی</p><p>ز من چه ساقیا دامن کشیدی</p><p>چنین عشقی پدید آری به هر دم</p><p>پدیدآرنده چون ناپدیدی</p><p>دهل پیدا دهلزن چون است پنهان</p><p>زهی قفل و زهی این بی‌کلیدی</p><p>جنون طرفه پیدا گشت در جان</p><p>جنون را عقل‌ها کرده مریدی</p><p>هزاران رنگ پیدا شد از آن خم</p><p>منزه از کبودی و سپیدی</p><p>دو دیده در عدم دوز و عجب بین</p><p>زهی اومیدها در ناامیدی</p><p>اگر دریای عمانی سراسر</p><p>در آن ابری نگر کز وی چکیدی</p><p>در آن دکان تو تخته تخته بودی</p><p>اگر خود این زمان عرش مجیدی</p><p>در اقلیم عدم ز آحاد بودی</p><p>در این ده گر چه مشهور و وحیدی</p><p>همان جا رو چنان ز آحاد می‌باش</p><p>از آن گلشن چرا بیرون پریدی</p><p>بر این سو صد گره بر پایت افتاد</p><p>ز فکر وهمی و نکته عمیدی</p><h2><a id="poem-5288" href="https://ganjoor.net/moulavi/shams/ghazalsh/sh2664">غزل شمارهٔ ۲۶۶۴</a></h2>
<p>از این تنگین قفس جانا پریدی</p><p>وزین زندان طراران رهیدی</p><p>ز روی آینه گل دور کردی</p><p>در آیینه بدیدی آنچ دیدی</p><p>خبرها می‌شنیدی زیر و بالا</p><p>بر آن بالا ببین آنچ شنیدی</p><p>چو آب و گل به آب و گل سپردی</p><p>قماش روح بر گردون کشیدی</p><p>ز گردش‌های جسمانی بجستی</p><p>به گردش‌های روحانی رسیدی</p><p>بجستی ز اشکم مادر که دنیاست</p><p>سوی بابای عقلانی دویدی</p><p>بخور هر دم می شیرینتر از جان</p><p>به هر تلخی که بهر ما چشیدی</p><p>گزین کن هر چه می‌خواهی و بستان</p><p>چو ما را بر همه عالم گزیدی</p><p>از این دیگ جهان رفتی چو حلوا</p><p>به خوان آن جهان زیرا پزیدی</p><p>اگر چه بیضه خالی شد ز مرغت</p><p>برون بیضه عالم پریدی</p><p>در این عالم نگنجی زین سپس تو</p><p>همان سو پر که هر دم در مزیدی</p><p>خمش کن رو که قفل تو گشادند</p><p>اجل بنمود قفلت را کلیدی</p><h2><a id="poem-5289" href="https://ganjoor.net/moulavi/shams/ghazalsh/sh2665">غزل شمارهٔ ۲۶۶۵</a></h2>
<p>صلا ای صوفیان کامروز باری</p><p>سماع است و نشاط و عیش آری</p><p>صلا کز شش جهت درها گشاده‌ست</p><p>ز قعر بحر پیدا شد غباری</p><p>صلا کاین مغزها امروز پر شد</p><p>ز بوی وصل جانی جان سپاری</p><p>صلا که یافت هر گوشی و هوشی</p><p>ز بی‌هوشی مطلق گوشواری</p><p>صلا که ساعتی دیگر نیابی</p><p>ز مشرق تا به مغرب هوشیاری</p><p>در آن میدان که دیاری نمی‌گشت</p><p>به هر گوشه‌ست روحانی سواری</p><p>چو هیزم اندر این آتش درآیید</p><p>که تا هفتم فلک دارد شراری</p><p>میان شوره خاک نفس جز وی</p><p>به هر سویی درختی جویباری</p><p>تو اندر باغ‌ها دیدی که گیرد</p><p>درختی مر درختی را کناری</p><h2><a id="poem-5290" href="https://ganjoor.net/moulavi/shams/ghazalsh/sh2666">غزل شمارهٔ ۲۶۶۶</a></h2>
<p>به تن این جا به باطن در چه کاری</p><p>شکاری می‌کنی یا تو شکاری</p><p>کز او در آینه ساعت به ساعت</p><p>همی‌تابد عجب نقش و نگاری</p><p>مثال باز سلطان است هر نقش</p><p>شکار است او و می‌جوید شکاری</p><p>چه ساکن می‌نماید صورت تو</p><p>درون پرده تو بس بی‌قراری</p><p>لباست بر لب جوی و تو غرقه</p><p>از این غرقه عجب سر چون برآری</p><p>حریفت حاضر است آن جا که هستی</p><p>ولیکن گر بگوید شرم داری</p><p>به هر شیوه که گردد شاخ رقصان</p><p>نباشد غایب از باد بهاری</p><p>مجه تو سو به سو ای شاخ از این باد</p><p>نمی‌دانی کز این باد است یاری</p><p>به صد دستان به کار توست این باد</p><p>تو را خود نیست خوی حق گزاری</p><p>از او یابی به آخر هر مرادی</p><p>همو مستی دهد هم هوشیاری</p><p>بپرس او کیست شمس الدین تبریز</p><p>بجز در عشق او تا سر نخاری</p><h2><a id="poem-5291" href="https://ganjoor.net/moulavi/shams/ghazalsh/sh2667">غزل شمارهٔ ۲۶۶۷</a></h2>
<p>مبارک باد بر ما این عروسی</p><p>خجسته باد ما را این عروسی</p><p>چو شیر و چون شکر بادا همیشه</p><p>چو صهبا و چو حلوا این عروسی</p><p>هم از برگ و هم از میوه ممتع</p><p>مثال نخل خرما این عروسی</p><p>چو حوران بهشتی باد خندان</p><p>ابد امروز فردا این عروسی</p><p>نشان رحمت و توقیع دولت</p><p>هم این جا و هم آن جا این عروسی</p><p>نکونام و نکوروی و نکوفال</p><p>چو ماه و چرخ خضرا این عروسی</p><p>خمش کردم که در گفتن نگنجد</p><p>که بسرشت است جان با این عروسی</p><h2><a id="poem-5292" href="https://ganjoor.net/moulavi/shams/ghazalsh/sh2668">غزل شمارهٔ ۲۶۶۸</a></h2>
<p>خبر واده کز این دنیای فانی</p><p>به تلخی می‌روی یا شادمانی</p><p>عجب یارا ز اصحاب شمالی</p><p>عجب ز اصحاب ایمان و امانی</p><p>عجب همراز نفس سگ پرستی</p><p>عجب همراه شیر راه دانی</p><p>عجب در آخرین بازی شدی مات</p><p>عجب بردی اگر بردی تو جانی</p><p>بسی کژباز کاندر آخر کار</p><p>ببرد از اتفاق آسمانی</p><p>بود رویت به قبله اندر آن گور</p><p>گر اهل قبله بودی در نهانی</p><p>ازیرا گور باشد چون صلایه</p><p>پی تحویل‌های امتحانی</p><p>چو دانه فاسدی را دفن کردی</p><p>بروید زو درخت بامعانی</p><p>بسی طبل اجل پیشین شنیدی</p><p>مگو مرگم درآمد ناگهانی</p><p>اگر در عمر آهی برکشیدی</p><p>یقین امروز کاندر ظل آنی</p><p>وگر با آه راهی نیز رفتی</p><p>شهنشاهی و شمع ره روانی</p><h2><a id="poem-5293" href="https://ganjoor.net/moulavi/shams/ghazalsh/sh2669">غزل شمارهٔ ۲۶۶۹</a></h2>
<p>برفتیم ای عقیق لامکانی</p><p>ز شهر تو تو باید که بمانی</p><p>سفر کردیم چون استارگان ما</p><p>ز تو هم سوی تو که آسمانی</p><p>یکی صورت رود دیگر بیاید</p><p>به مهمانخانه‌ات زیرا که جانی</p><p>که مهمانان مثال چار فصلند</p><p>تو اصل فصل‌هایی که جهانی</p><p>خیال خوب تو در سینه بردیم</p><p>شفق از آفتاب آمد نشانی</p><p>به پیشت ماند دل با ما نیامد</p><p>دل از تو کی رود چون دلستانی</p><p>سر دل‌ها به زیر سایه‌ات باد</p><p>که دل‌ها را در این مرعا شبانی</p><p>فروریزید دندان‌های گرگان</p><p>از آنگه که نمودی مهربانی</p><p>بهل تا بحر گوید قصه خویش</p><p>که تا باری ببینی قصه خوانی</p><h2><a id="poem-5294" href="https://ganjoor.net/moulavi/shams/ghazalsh/sh2670">غزل شمارهٔ ۲۶۷۰</a></h2>
<p>خوشی آخر بگو ای یار چونی</p><p>از این ایام ناهموار چونی</p><p>به روز و شب مرا اندیشه توست</p><p>کز این روز و شب خون خوار چونی</p><p>از این آتش که در عالم فتاده‌ست</p><p>ز دود لشکر تاتار چونی</p><p>در این دریا و تاریکی و صد موج</p><p>تو اندر کشتی پربار چونی</p><p>منم بیمار و تو ما را طبیبی</p><p>بپرس آخر که ای بیمار چونی</p><p>منت پرسم اگر تو می‌نپرسی</p><p>که ای شیرین شیرین کار چونی</p><p>وجودی بین که بی‌چون و چگونه‌ست</p><p>دلا دیگر مگو بسیار چونی</p><p>بگو در گوش شمس الدین تبریز</p><p>که ای خورشید خوب اسرار چونی</p><h2><a id="poem-5295" href="https://ganjoor.net/moulavi/shams/ghazalsh/sh2671">غزل شمارهٔ ۲۶۷۱</a></h2>
<p>بر من نیستی یارا کجایی</p><p>به هر جایی که هستی جان فزایی</p><p>ز خشم من به هر ناکس بسازی</p><p>به رغم من به هر آتش درآیی</p><p>چو بینی مر مرا نادیده آری</p><p>چنین باشد وفا و آشنایی</p><p>عزیزی بودم خوارم ز عشقت</p><p>در این خواری نگر کبر خدایی</p><p>برای تو جدا گردم ز عالم</p><p>که تا ناید مرا بوی جدایی</p><p>سبک روحا گران کردی تو رو را</p><p>که یعنی قصد دارم بی‌وفایی</p><p>تو در دل جورها داری همی‌کن</p><p>که تا روز قیامت جان مایی</p><p>الا ای چرخ زاینده چنین ماه</p><p>نزایی و نزایی و نزایی</p><p>به کوه قاف شمس الدین تبریز</p><p>همایی و همایی و همایی</p><h2><a id="poem-5296" href="https://ganjoor.net/moulavi/shams/ghazalsh/sh2672">غزل شمارهٔ ۲۶۷۲</a></h2>
<p>دلا در روزه مهمان خدایی</p><p>طعام آسمانی را سرایی</p><p>در این مه چون در دوزخ ببندی</p><p>هزاران در ز جنت برگشایی</p><p>نخواهد ماند این یخ زود بفروش</p><p>بیاموز از خدا این کدخدایی</p><p>برون کن خرقه کان زین چار رقعه‌ست</p><p>ترابی آتشی آبی هوایی</p><p>برهنه کن تو جزو جان و بنما</p><p>ز خرقه گر به کل بیرون نیایی</p><p>بیامد جان که عذر عشق خواهد</p><p>که عفوم کن که جان عذرهایی</p><p>در این مه عذر ما بپذیر ای عشق</p><p>خطا کردیم ای ترک خطایی</p><p>به خنده گوید او دستت گرفتم</p><p>که می‌دانم که بس بی‌دست و پایی</p><p>تو را پرهیز فرمودم طبیبم</p><p>که تو رنجور این خوف و رجایی</p><p>بکن پرهیز تا شربت بسازم</p><p>که تا دور ابد باخود نیایی</p><p>خمش کردم که شرحش عشق گوید</p><p>که گفت او است جان را جان فزایی</p><h2><a id="poem-5297" href="https://ganjoor.net/moulavi/shams/ghazalsh/sh2673">غزل شمارهٔ ۲۶۷۳</a></h2>
<p>سؤالی دارم ای خواجه خدایی</p><p>که امروز این چنین شیرین چرایی</p><p>کی باشد مه که گویم ماه رویی</p><p>کی باشد جان که گویم جان فزایی</p><p>مثالی لایق آن روی خوبت</p><p>بسی شب‌ها ز حق کردم گدایی</p><p>رها کن این همه با ما تو چونی</p><p>تو جانی و به چونی درنیایی</p><p>تو صدساله ره از چونی گذشتی</p><p>میان موج‌های کبریایی</p><p>هوای خویشتن را سر بریدی</p><p>ز میل نفس خود کردی جدایی</p><p>همه میل دل معشوق گشتی</p><p>به تسلیم و رضا و مرتضایی</p><p>از این هم درگذشتم چونی ای جان</p><p>که این دم رستخیز سحرهایی</p><p>همی‌پیچی به صد گون چشم ما را</p><p>به صد صورت جهان را می‌نمایی</p><p>زمانی صورت زندان و چاهی</p><p>زمانی گلستان و دلربایی</p><p>همان یک چیز را گه مار سازی</p><p>گهی بخشی درختی و عصایی</p><p>به دست توست بوقلمون همه چیز</p><p>ز انسان و ز حیوان و نمایی</p><p>گهی نیل است و گاهی خون بسته</p><p>گهی لیل است و گه صبح ضیایی</p><p>بدین خوف و رجاها منعقد شد</p><p>که از هر ضد ضد بر می‌گشایی</p><p>سؤالی چند دارم از تو حل کن</p><p>که مشکل‌های ما را مرتجایی</p><p>سؤال اول آن است ای سخندان</p><p>که هم اول هم آخر جان مایی</p><p>چو اول هم تویی و آخر تویی هم</p><p>ز کی دانم وفا و بی‌وفایی</p><p>دوم آن است ای آن کت دوم نیست</p><p>که رنج احولی را توتیایی</p><h2><a id="poem-5298" href="https://ganjoor.net/moulavi/shams/ghazalsh/sh2674">غزل شمارهٔ ۲۶۷۴</a></h2>
<p>هلا ای آب حیوان از نوایی</p><p>همی‌گردان مرا چون آسیایی</p><p>چنین می‌کن که تا بادا چنین باد</p><p>پریشان دل به جایی من به جایی</p><p>نجنبد شاخ و برگی جز به بادی</p><p>نپرد برگ که بی‌کهربایی</p><p>چو کاهی جز به بادی می‌نجنبد</p><p>کجا جنبد جهانی بی‌هوایی</p><p>همه اجزای عالم عاشقانند</p><p>و هر جزو جهان مست لقایی</p><p>ولیک اسرار خود با تو نگویند</p><p>نشاید گفت سر جز با سزایی</p><p>چراخواران چراشان هم چراخوار</p><p>ز کاسه و خوان شیرین کدخدایی</p><p>نه موران با سلیمان راز گفتند</p><p>نه با داوود می‌زد که صدایی</p><p>اگر این آسمان عاشق نبودی</p><p>نبودی سینه او را صفایی</p><p>وگر خورشید هم عاشق نبودی</p><p>نبودی در جمال او ضیایی</p><p>زمین و کوه اگر نه عاشق اندی</p><p>نرستی از دل هر دو گیاهی</p><p>اگر دریا ز عشق آگه نبودی</p><p>قراری داشتی آخر به جایی</p><p>تو عاشق باش تا عاشق شناسی</p><p>وفا کن تا ببینی باوفایی</p><p>نپذرفت آسمان بار امانت</p><p>که عاشق بود و ترسید از خطایی</p><h2><a id="poem-5299" href="https://ganjoor.net/moulavi/shams/ghazalsh/sh2675">غزل شمارهٔ ۲۶۷۵</a></h2>
<p>بیاموز از پیمبر کیمیایی</p><p>که هر چت حق دهد می‌ده رضایی</p><p>همان لحظه در جنت گشاید</p><p>چو تو راضی شوی در ابتلایی</p><p>رسول غم اگر آید بر تو</p><p>کنارش گیر همچون آشنایی</p><p>جفایی کز بر معشوق آید</p><p>نثارش کن به شادی مرحبایی</p><p>که تا آن غم برون آید ز چادر</p><p>شکرباری لطیفی دلربایی</p><p>به گوشه چادر غم دست درزن</p><p>که بس خوب است و کرده‌ست او دغایی</p><p>در این کو روسبی باره منم من</p><p>کشیده چادر هر خوش لقایی</p><p>همه پوشیده چادرهای مکروه</p><p>که پنداری که هست او اژدهایی</p><p>من جان سیر اژدرها پرستم</p><p>تو گر سیری ز جان بشنو صلایی</p><p>نبیند غم مرا الا که خندان</p><p>نخوانم درد را الا دوایی</p><p>مبارکتر ز غم چیزی نباشد</p><p>که پاداشش ندارد منتهایی</p><p>به نامردی نخواهی یافت چیزی</p><p>خمش کردم که تا نجهد خطایی</p><h2><a id="poem-5300" href="https://ganjoor.net/moulavi/shams/ghazalsh/sh2676">غزل شمارهٔ ۲۶۷۶</a></h2>
<p>سبک بنواز ای مطرب ربایی</p><p>بگردان زوتر ای ساقی شرابی</p><p>که آورد آن پری رو رنگ دیگر</p><p>ز چشمه زندگی جوشید آبی</p><p>چه آتش زد نهان دلبر به دل‌ها</p><p>که مجلس پر شد از بوی کبابی</p><p>چرا ای پیر مجلس چنگ پرفن</p><p>نگویی ناله نی را جوابی</p><p>نی نه چشم زان چشمان چه گوید</p><p>چنین بیدار باشد مست خوابی</p><p>دل سنگین چو یابد تاب آن چشم</p><p>شود در حال او در خوشابی</p><p>گدازد هر دو عالم بحر گیرد</p><p>چون آن مه رو براندازد نقابی</p><p>ایا ساقی به اصحاب سعادت</p><p>بده حالی تو باری خمر نابی</p><p>قدم تا فرق پر دارید از این می</p><p>که بوی شمس تبریزی بیابی</p><h2><a id="poem-5301" href="https://ganjoor.net/moulavi/shams/ghazalsh/sh2677">غزل شمارهٔ ۲۶۷۷</a></h2>
<p>سلام علیک ای مقصود هستی</p><p>هم از آغاز روز امروز مستی</p><p>تویی می واجب آید باده خوردن</p><p>تویی بت واجب آید بت پرستی</p><p>به دوران تو منسوخ است شیشه</p><p>بگردان آن سبوهای دودستی</p><p>بیا بشنو حدیث پوست کنده</p><p>همه مغزم چو در مغزم نشستی</p><p>هلا ای یوسف خوبان به مصر آ</p><p>ز قعر چه به حبل الله رستی</p><p>بگیر ای چرخ پیر چنبری پشت</p><p>رسن را سخت کز چنبر بجستی</p><p>منم لولی و سرنا خوش نوازم</p><p>بده شکر نیم را چون شکستی</p><p>به دو بوسه مخا از خشم لب را</p><p>تو ده نان چون دکان‌ها را ببستی</p><p>بلی گو نی مگو ای صورت عشق</p><p>که سلطان بلی شاه الستی</p><p>بلی تو برآردمان به بالا</p><p>بلی ما فرود آرد به پستی</p><p>خمش کن عشق خود مجنون خویش است</p><p>نه لیلی گنجد و نی فاطمستی</p><h2><a id="poem-5302" href="https://ganjoor.net/moulavi/shams/ghazalsh/sh2678">غزل شمارهٔ ۲۶۷۸</a></h2>
<p>اگر خورشید جاویدان نگشتی</p><p>درخت و رخت بازرگان نگشتی</p><p>دو دست کفشگر گر ساکنستی</p><p>همیشه گربه در انبان نگشتی</p><p>اگر نه عشوه‌های باد بودی</p><p>سر شاخ گل خندان نگشتی</p><p>چه گویم گر نبودی آن که دانی</p><p>به هر دم این نگشتی آن نگشتی</p><p>فلک چتر است و سلطان عقل کلی</p><p>نگشتی چتر اگر سلطان نگشتی</p><p>اگر آواز سرهنگان نبودی</p><p>نگشتی اختر و کیوان نگشتی</p><p>کریمی گر ندادی ابر و باران</p><p>یکی جرعه به گرد خوان نگشتی</p><p>درونت گر نبودی کیمیاگر</p><p>به هر دم خون و بلغم جان نگشتی</p><p>نهان از عالم ار نی عالمستی</p><p>دل تاریک تو میدان نگشتی</p><p>نهان دار این سخن را ز آنک زرها</p><p>اگر پنهان نبودی کان نگشتی</p><h2><a id="poem-5303" href="https://ganjoor.net/moulavi/shams/ghazalsh/sh2679">غزل شمارهٔ ۲۶۷۹</a></h2>
<p>ز ما برگشتی و با گل فتادی</p><p>دو چشم خویش سوی گل گشادی</p><p>ز شرم روی ما گل از تو بگریخت</p><p>ز گل واگشتی این جا سر نهادی</p><p>نهادی سر که پای من ببوسی</p><p>نیابی بوسه گل را بوسه دادی</p><p>بدان لب‌ها که بوی گل گرفته‌ست</p><p>نیابی بوسه گر چه اوستادی</p><p>برای رفع بویش این دو لب را</p><p>همی‌مالم به خاکت من ز شادی</p><p>کجا بردارم این لب از تو ای خاک</p><p>ولی فتنه تویی گل را تو زادی</p><p>تو آن خاکی که از حق لطف دزدی</p><p>تو دزدی و مریدی و مرادی</p><h2><a id="poem-5304" href="https://ganjoor.net/moulavi/shams/ghazalsh/sh2680">غزل شمارهٔ ۲۶۸۰</a></h2>
<p>چنین باشد چنین گوید منادی</p><p>که بی‌رنجی نبینی هیچ شادی</p><p>چه مایه رنج‌ها دیدی تو هر روز</p><p>تأمل کن از آن روزی که زادی</p><p>چه خون از چشم و دل‌ها برگشاده‌ست</p><p>که تا تو چشم در عالم گشادی</p><p>خداوندا اگر آهن بدیدی</p><p>ز اول آن کشاکش کش تو دادی</p><p>ز بیم و ترس آهن آب گشتی</p><p>گدازیدی نپذرفتی جمادی</p><p>ولیک آن را نهان کردی ز آهن</p><p>به هر روز اندک اندک می‌نهادی</p><p>چو آهن گشت آیینه به آخر</p><p>بگفتا شکر ای سلطان هادی</p><h2><a id="poem-5305" href="https://ganjoor.net/moulavi/shams/ghazalsh/sh2681">غزل شمارهٔ ۲۶۸۱</a></h2>
<p>کجا شد عهد و پیمان را چه کردی</p><p>امانت‌های چون جان را چه کردی</p><p>چرا کاهل شدی در عشقبازی</p><p>سبک روحی مرغان را چه کردی</p><p>نشاط عاشقی گنجی است پنهان</p><p>چه کردی گنج پنهان را چه کردی</p><p>تو را با من نه عهدی بود ز اول</p><p>بیا بنشین بگو آن را چه کردی</p><p>چنان ابری به پیش ما چه بستی</p><p>چنان خورشید خندان را چه کردی</p><h2><a id="poem-5306" href="https://ganjoor.net/moulavi/shams/ghazalsh/sh2682">غزل شمارهٔ ۲۶۸۲</a></h2>
<p>به بخت و طالع ما ای افندی</p><p>سفر کردی از این جا ای افندی</p><p>چراغم مرد و دودم رفت بالا</p><p>دو چشمم ماند بالا ای افندی</p><p>زمین تا آسمان دود سیاه‌ست</p><p>سیه پوشید سودا ای افندی</p><p>در این عالم مرا تنها تو بودی</p><p>بماندم بی‌تو تنها ای افندی</p><p>کجا بختی که اندر آتش تو</p><p>ببیند حال ما را ای افندی</p><p>همی‌گویم افندی ای افندی</p><p>جوابم گوی و بازآ ای افندی</p><p>چه بازآیم چه گویم من که رفتم</p><p>ورای هفت دریا ای افندی</p><p>چه حیران و چه دشمن کام گشتم</p><p>تو رحمت کن خدایا ای افندی</p><p>همی‌ترسم که تا آن رحمت آید</p><p>نماند بنده برجا ای افندی</p><p>تتیپایش افندی این چه کردی</p><p>تتیپا ثا تتیپا ای افندی</p><h2><a id="poem-5307" href="https://ganjoor.net/moulavi/shams/ghazalsh/sh2683">غزل شمارهٔ ۲۶۸۳</a></h2>
<p>نگارا تو گلی یا جمله قندی</p><p>که چون بینی مرا چون گل بخندی</p><p>نگارا تو به بستان آن درختی</p><p>که چون دیدم تو را بیخم بکندی</p><p>چه کم گردد ز حسنت گر بپرسی</p><p>که چونی در فراقم دردمندی</p><p>من آنم کز فراقت مستمندم</p><p>تو آنی که هلاک مستمندی</p><p>در این مطبخ هزاران جان به خرج است</p><p>ببین تو ای دل مسکین که چندی</p><p>چو حلقه بر درت سر می‌زنم من</p><p>چه چاره چون تو بر بام بلندی</p><p>بیا ای زلف چوگان حکم داری</p><p>که چون گویم در این میدان فکندی</p><p>سپند از بهر آن باشد که سوزد</p><p>دلا می سوز دلبر را سپندی</p><p>بیا ای جام عشق شمس تبریز</p><p>که درد کهنه را تو سودمندی</p><h2><a id="poem-5308" href="https://ganjoor.net/moulavi/shams/ghazalsh/sh2684">غزل شمارهٔ ۲۶۸۴</a></h2>
<p>شنودم من که چاکر را ستودی</p><p>کی باشم من تو لطف خود نمودی</p><p>تو کان لعل و جان کهربایی</p><p>به رحمت برگ کاهی را ربودی</p><p>یکی آهن بدم بی‌قدر و قیمت</p><p>توام آیینه ای کردی زدودی</p><p>ز طوفان فناام واخریدی</p><p>که هم نوحی و هم کشتی جودی</p><p>دلا گر سوختی چون عود بوده</p><p>وگر خامی بسوز اکنون که عودی</p><p>به زیر سایه اقبال خفتم</p><p>برون پنج حس راهم گشودی</p><p>بدان ره بی‌پر و بی‌پا و بی‌سر</p><p>به شرق و غرب شاید شد به زودی</p><p>در آن ره نیست خار اختیاری</p><p>نه ترسایی است آن جا نه جهودی</p><p>برون از خطه چرخ کبودش</p><p>رهیده جان ز کوری و کبودی</p><p>چه می‌گریی بر خندندگان رو</p><p>چه می‌پایی همان جا رو که بودی</p><p>از این شهدی که صد گون نیش دارد</p><p>بجز دنبل ببین چیزی فزودی</p><h2><a id="poem-5309" href="https://ganjoor.net/moulavi/shams/ghazalsh/sh2685">غزل شمارهٔ ۲۶۸۵</a></h2>
<p>دگرباره شه ساقی رسیدی</p><p>مرا در حلقه مستان کشیدی</p><p>دگرباره شکستی توبه‌ها را</p><p>به جامی پرده‌ها را بردریدی</p><p>دگربار ای خیال فتنه انگیز</p><p>چو می بر مغز مستان بردویدی</p><p>بیا ای آهو از نافت پدید است</p><p>که از نسرین و نیلوفر چریدی</p><p>همه صحرا گل است و ارغوان است</p><p>بدان یک دم که در صحرا دمیدی</p><p>مکن ای آسمان ناموس کم کن</p><p>که از سودای ماه من خمیدی</p><p>بگو ای جان وگر نی من بگویم</p><p>که از شرم جمالش ناپدیدی</p><p>بگویم ای بهشت این دم به گوشت</p><p>که بی‌او بسته‌ای و بی‌کلیدی</p><p>چو خاتونان مصری ای شفق تو</p><p>چو دیدی یوسفم را کف بریدی</p><p>بدیدم دوش کبریتی به دستت</p><p>یقین کردم که دیکی می‌پزیدی</p><p>تو هم ای دل در آن مطبخ که او بود</p><p>پس دیوار چیزی می‌شنیدی</p><p>نه عیدی که دو بار آید به سالی</p><p>به رغم عید هر روزی تو عیدی</p><p>خداوندا به قدرت بی‌نظیری</p><p>که حسنی لانظیری برتنیدی</p><p>چنین نوری دهی اشکمبه‌ای را</p><p>چنینی را گزافه کی گزیدی</p><p>بگو ای گل که این لطف از کی داری</p><p>نه خار خشک بودی می‌خلیدی</p><p>تو هم ای چشم جنس خاک بودی</p><p>بگفتی من چه بینم هم بدیدی</p><p>تو هم ای پای برجا مانده بودی</p><p>دوانیدت دواننده دویدی</p><p>دم عیسی و علمش را عدوی</p><p>عجب ای خر بدین دعوت رسیدی</p><p>چو مال این علم ماند مرد ریگت</p><p>نه تو مانی نه علمی که گزیدی</p><p>جهان پیر را گفتم جوان شو</p><p>ببین بخت جوان تا کی قدیدی</p><p>بیا امید بین که نیک نبود</p><p>در این امید بی‌حد ناامیدی</p><p>بدو پیوندم از گفتن ببرم</p><p>نبرم زان شهی که تو بریدی</p><h2><a id="poem-5310" href="https://ganjoor.net/moulavi/shams/ghazalsh/sh2686">غزل شمارهٔ ۲۶۸۶</a></h2>
<p>اگر یار مرا از من برآری</p><p>من او گشتم بگو با او چه داری</p><p>میان ما چو تو مویی نبینی</p><p>تو مانی در میان شرمساری</p><p>ببین عیب ار چه عاشق گشت رسوا</p><p>نباشد عار گر بحری است عاری</p><p>بیا ای دست اندر آب کرده</p><p>کلوخ خشک خواهی تا برآری</p><p>تو خواهی همچو ابر بازگونه</p><p>که باران از زمین بر چرخ باری</p><p>چو ناخن نیز نگذارد تو را عشق</p><p>روا باشد که آن سر را بخاری</p><p>قراری یابی آنگه بر لب عشق</p><p>چو ساکن گشته‌ای در بی‌قراری</p><p>مکن یاد کسی ای جان شیرین</p><p>که نشناسد خزان را از بهاری</p><p>نداند عطسه را زان لاغ دیگر</p><p>نداند شیر از روبه عیاری</p><p>بگفتم ای ونک غوطی بخوردم</p><p>در آن موج لطیف شهریاری</p><p>شدم از کار من از شمس تبریز</p><p>بیا در کار گر تو مرد کاری</p><h2><a id="poem-5311" href="https://ganjoor.net/moulavi/shams/ghazalsh/sh2687">غزل شمارهٔ ۲۶۸۷</a></h2>
<p>صلا ای صوفیان کامروز باری</p><p>سماع است و وصال و عیش آری</p><p>بکن ای موسی جان خلع نعلین</p><p>که اندر گلشن جان نیست خاری</p><p>کبوترها سراسر باز گردند</p><p>که افتاد این شکاران را شکاری</p><p>شود سرهای مستان فارغ از درد</p><p>چو سر درکرد خمر بی‌خماری</p><p>بخور که ساعتی دیگر نبینی</p><p>ز مشرق تا به مغرب هوشیاری</p><p>برآور بینی و بوی دگر جوی</p><p>که این بینی است آن بو را مهاری</p><h2><a id="poem-5312" href="https://ganjoor.net/moulavi/shams/ghazalsh/sh2688">غزل شمارهٔ ۲۶۸۸</a></h2>
<p>صلا ای صوفیان کامروز باری</p><p>سماع است و شراب و عیش آری</p><p>صلا که ساعتی دیگر نیابی</p><p>ز مشرق تا به مغرب هوشیاری</p><p>چنان در بحر مستی غرق گردند</p><p>که دل در عشق خوبی خوش عذاری</p><p>از این مستان ننوشی های و هویی</p><p>وزین خوبان نبینی گوشواری</p><p>در این مستان کجا وهمی رسیدی</p><p>گر این مستان ننالند از خماری</p><p>به صد عالم نگنجد از جلالت</p><p>چنین سلطان و اعظم شهریاری</p><p>ولیکن چون غبار انگیخت اسپش</p><p>به وهم آمد کر و فر سواری</p><p>دهان بربند کاین جا یک نظر نیست</p><p>که بشناسد سواری از غباری</p><h2><a id="poem-5313" href="https://ganjoor.net/moulavi/shams/ghazalsh/sh2689">غزل شمارهٔ ۲۶۸۹</a></h2>
<p>منم غرقه درون جوی باری</p><p>نهانم می‌خلد در آب خاری</p><p>اگر چه خار را من می‌نبینم</p><p>نیم خالی ز زخم خار باری</p><p>ندانم تا چه خار است اندر این جوی</p><p>که خالی نیست جان از خارخاری</p><p>تنم را بین که صورتگر ز سوزن</p><p>بر او بنگاشت هر سویی نگاری</p><p>چو پیراهن برون افکندم از سر</p><p>به دریا درشدم مرغاب واری</p><p>که غسل آرم برون آیم به پاکی</p><p>به خنده گفت موج بحر کاری</p><p>مثال کاسه چوبین بگشتم</p><p>بر آن آبی که دارد سهم ناری</p><p>نمی‌دانم که آن ساحل کجا شد</p><p>که پیدا نیست دریا را کناری</p><p>تو شمس الدین تبریز ار ملولی</p><p>به هر لحظه چه افروزی شراری</p><h2><a id="poem-5314" href="https://ganjoor.net/moulavi/shams/ghazalsh/sh2690">غزل شمارهٔ ۲۶۹۰</a></h2>
<p>چو عشق آمد که جان با من سپاری</p><p>چرا زوتر نگویی کآری آری</p><p>جهان سوزید ز آتش‌های خوبان</p><p>جمال عشق و روی عشق باری</p><p>چو جان بیند جمال عشق گوید</p><p>شدم از دست و دست از من نداری</p><p>بدیدم عشق را چون برج نوری</p><p>درون برج نوری اه چه ناری</p><p>چو اشترمرغ جان‌ها گرد آن برج</p><p>غذاشان آتشی بس خوشگواری</p><p>ز دور استاده جانم در تماشا</p><p>به پیش آمد مرا خوش شهسواری</p><p>یکی رویی چو ماهی ماه سوزی</p><p>یکی مریخ چشمی پرخماری</p><p>که جان‌ها پیش روی او خیالی</p><p>جهان در پای اسب او غباری</p><p>همی‌رست از غبار نعل اسبش</p><p>بیابان در بیابان خوش عذاری</p><p>همی‌تازید عقلم اندک اندک</p><p>همی‌پرید از سر چون طیاری</p><p>همین دانم دگر از من مپرسید</p><p>که صد من نیست آن جا در شماری</p><p>من آن آبم که ریگ عشق خوردش</p><p>چه ریگی بلک بحر بی‌کناری</p><p>چو لاله کفته‌ای در شهر تبریز</p><p>شدم بر دست شمس الدین نگاری</p><h2><a id="poem-5315" href="https://ganjoor.net/moulavi/shams/ghazalsh/sh2691">غزل شمارهٔ ۲۶۹۱</a></h2>
<p>نگفتم دوش ای زین بخاری</p><p>که نتوانی رضا دادن به خواری</p><p>در آن جان‌ها که شکر روید از حق</p><p>شکر باشد ز هر حسیش جاری</p><p>اگر صد خنب سرکه درکشد او</p><p>نه تلخی بینی او را نی نزاری</p><p>خدایت چون سر مستی نداده‌ست</p><p>حذر کن تا سر مستی نخاری</p><p>از آن سر چون سر جان را شراب است</p><p>همی‌نوشد شراب اختیاری</p><p>ز تو خنده همی پنهان کند او</p><p>که او خمری است و تو مسکین خماری</p><p>چو داد آن خواجه را سرکه فروشی</p><p>چه شیرین کرد بر وی سوکواری</p><p>گوارش خر از آن رخسار چون ماه</p><p>کز آن یابند مردان خوشگواری</p><p>درآید در تن تو نور آن ماه</p><p>چنان کاندر زمین لطف بهاری</p><p>ببخشد مر تو را هم خلعت سبز</p><p>رهاند مر تو را از خاکساری</p><p>تصورها همه زین بوی برده</p><p>برون روژیده از دل چون دراری</p><p>تفضل ایها الساقی و اوفر</p><p>و لکن لا براح مستعار</p><p>و صبحنا بخمر مستطاب</p><p>فان الیمن جما فی ابتکار</p><p>و مسینا بخمر من صبوح</p><p>و دم و اسلم ایا خیر المداری</p><h2><a id="poem-5316" href="https://ganjoor.net/moulavi/shams/ghazalsh/sh2692">غزل شمارهٔ ۲۶۹۲</a></h2>
<p>به جان تو پس گردن نخاری</p><p>نگویی می‌روم عذری نیاری</p><p>بسازی با دو سه مسکین بی‌دل</p><p>اگر چه بی‌دلان بسیار داری</p><p>نگویی کار دارم در پی کار</p><p>چه باشی بسته تو خاوندگاری</p><p>تو گویی می‌روم رنجور دارم</p><p>نه رنجوران ما را می‌گذاری</p><p>ز ما رنجورتر آخر کی باشد</p><p>که در چشمت نیاییم از نزاری</p><p>خوری سوگند که فردا بیایم</p><p>چه دامن گیردت سوگند خواری</p><p>تو با سوگند کاری پخته‌ای سر</p><p>که بر اسرار پنهانی سواری</p><p>تو ماهی ما شبیم از ما بمگریز</p><p>که بی‌مه شب بود دلگیر و تاری</p><p>تو آبی ما مثال کشت تشنه</p><p>مگرد از ما که آب خوشگواری</p><p>بپاش ای جان درویشان صادق</p><p>چه باشد گر چنین تخمی بکاری</p><p>چه درویشان که هر یک گنج ملکند</p><p>که شاهان راست ز ایشان شرمساری</p><p>به تو درویش و با غیر تو سلطان</p><p>ز تو دارند تاج شهریاری</p><p>که مه درویش باشد پیش خورشید</p><p>کند بر اختران مه شهسواری</p><p>منم نای تو معذورم در این بانگ</p><p>که بر من هر دمی دم می‌گماری</p><p>همه دم‌های این عالم شمرده‌ست</p><p>تو ای دم چه دمی که بی‌شماری</p><h2><a id="poem-5317" href="https://ganjoor.net/moulavi/shams/ghazalsh/sh2693">غزل شمارهٔ ۲۶۹۳</a></h2>
<p>به تن با ما به دل در مرغزاری</p><p>چو دربند شکاری تو شکاری</p><p>به تن این جا میان بسته چو نایی</p><p>به باطن همچو باد بی‌قراری</p><p>تنت چون جامه غواص بر خاک</p><p>تو چون ماهی روش در آب داری</p><p>در این دریا بسی رگ‌هاست صافی</p><p>بسی رگ‌هاست کان تیره است و تاری</p><p>صفای دل از آن رگ‌های صافی است</p><p>بدان رگ پی بری چون پر برآری</p><p>در آن رگ‌ها تو همچون خون نهانی</p><p>ور انگشتی نهم تو شرم داری</p><p>از آن رگ‌هاست بانگ چنگ خوش رگ</p><p>ز عکس و لطف آن زاری است زاری</p><p>ز بحر بی‌کنار است این نواها</p><p>کی می‌غرد به موج از بی‌کناری</p><h2><a id="poem-5318" href="https://ganjoor.net/moulavi/shams/ghazalsh/sh2694">غزل شمارهٔ ۲۶۹۴</a></h2>
<p>مرا بگرفت روحانی نگاری</p><p>کناری و کناری و کناری</p><p>بزد با من میان راه تنگی</p><p>دوچاری و دوچاری و دوچاری</p><p>ز جان برخاست ز آتش‌های عشقش</p><p>بخاری و بخاری و بخاری</p><p>مبادا هیچ دل را زین چنین عشق</p><p>قراری و قراری و قراری</p><p>سکست این کره تند دل من</p><p>فساری و فساری و فساری</p><p>نهاده بر سرش افسار سودا</p><p>غباری و غباری و غباری</p><p>فتاده در سرش از شمس تبریز</p><p>خماری و خماری و خماری</p><h2><a id="poem-5319" href="https://ganjoor.net/moulavi/shams/ghazalsh/sh2695">غزل شمارهٔ ۲۶۹۵</a></h2>
<p>متاز ای دل سوی دریای ناری</p><p>که می‌ترسم که تاب نار ناری</p><p>وجودت از نی و دارد نوایی</p><p>ز نی هر دم نوایی نو برآری</p><p>نیستانت ندارد تاب آتش</p><p>وگر چه تو ز نی شهری برآری</p><p>میان شهر نی منشین بر آذر</p><p>که هر سو شعله اندر شعله داری</p><p>اگر نی سوی آتش میل دارد</p><p>چو میل رزق سوی رزق خواری</p><p>نیاز آتش است آن میل تنها</p><p>که آتش رزق می‌خواهد به زاری</p><p>به هر چت نی بفرماید تو نی کن</p><p>خلاف نی بکن از شهریاری</p><p>خلافش کردی و نی در کمین است</p><p>چو نی کم شد سر دیگر نخاری</p><p>پدید آید تو را ناگه وجودی</p><p>نه نی دارد نه شکر آنچ داری</p><p>یکی نوری لطیفی جان فزایی</p><p>در او می‌های گوناگون کاری</p><p>گشایی پر و بالی کز حلاوت</p><p>نمایی لطف‌های لاله زاری</p><p>میان این چنین نوری نماید</p><p>دگر خورشید و جان‌ها چون ذراری</p><p>به نور او بسوزی پر خود را</p><p>ز شیرینی نورش گردی عاری</p><p>ز ناله واشکافد قرص خورشید</p><p>که گل گل وادهد هم خار خاری</p><p>زبان واماند زین پس از بیانش</p><p>زبان را کار نقش است و نگاری</p><p>نگار و نقش چون گلبرگ باشد</p><p>گدازیده شود چون آب واری</p><p>بر آن ساحل که‌ای‌ن گل‌ها گدازید</p><p>اگر خواهی تو مستی و خماری</p><p>همی‌گو نام شمس الدین تبریز</p><p>کز او این کارها را برگزاری</p><h2><a id="poem-5320" href="https://ganjoor.net/moulavi/shams/ghazalsh/sh2696">غزل شمارهٔ ۲۶۹۶</a></h2>
<p>مرا در خنده می‌آرد بهاری</p><p>مرا سرگشته می‌دارد خماری</p><p>مرا در چرخ آورده‌ست ماهی</p><p>مرا بی‌یار گردانید یاری</p><p>چو تاری گشتم از آواز چنگی</p><p>نوایش فاش و پیدا نیست تاری</p><p>جهانی چون غباری او برانگیخت</p><p>که پنهان شد چو بادی در غباری</p><p>حیاتی چون شرار آن شه برافروخت</p><p>که پنهان شد چو سوزی در شراری</p><p>جمال گلستان آن کس برآراست</p><p>که پنهان شد چو گل در جان خاری</p><p>دلم گوید که ساقی را تو می‌گو</p><p>که جانم مست آن باقی است باری</p><p>دلم چون آینه خاموش گویاست</p><p>به دست بوالعجب آیینه داری</p><p>کز او در آینه ساعت به ساعت</p><p>همی‌تابد عجب نقش و نگاری</p><h2><a id="poem-5321" href="https://ganjoor.net/moulavi/shams/ghazalsh/sh2697">غزل شمارهٔ ۲۶۹۷</a></h2>
<p>بدید این دل درون دل بهاری</p><p>سحرگه دید طرفه مرغزاری</p><p>در او آرامگاه جان عاشق</p><p>در او بوس و کنار بی‌کناری</p><p>که فردوسش غلام آن گلستان</p><p>بهشت از سبزه زارش شرمساری</p><p>به هر جانب یکی حلقه سماعی</p><p>به زیر هر درختی خوش نگاری</p><p>اگر پیری درآید همچو کافور</p><p>شود گل عارضی مشکین عذاری</p><p>چو شیر اسکست جان زنجیرها را</p><p>رمید آن سو چو مجنون بی‌قراری</p><p>برفتم در پی جان تا کجا شد</p><p>در آن رفتن مرا بگشاد کاری</p><p>بدیدم طرفه منزل‌های دلکش</p><p>ولیک از جان ندیدم من غباری</p><p>بگو راز مرا تا بازآید</p><p>وگر ناید بیا واپس تو باری</p><p>نشانی‌ها بیاور ارمغانی</p><p>که تا تن را کنم من دارداری</p><p>کیست آن مه خداوند شمس تبریز</p><p>خداخلقی عجیبی نامداری</p><h2><a id="poem-5322" href="https://ganjoor.net/moulavi/shams/ghazalsh/sh2698">غزل شمارهٔ ۲۶۹۸</a></h2>
<p>خداوندا زکات شهریاری</p><p>ز من مگذر شتاب ار مهر داری</p><p>هلا آهسته‌تر ای برق سوزان</p><p>که شد چشمم ز تو ابر بهاری</p><p>نمی‌تاند نظر کاندر رکابت</p><p>رسد در گرد مرکب از نزاری</p><p>عنان درکش پیاده پروری کن</p><p>که خورشیدی و عالم بی‌تو تاری</p><p>جدایی نیست این تلخی نزع است</p><p>گلوی ما به هجران می‌فشاری</p><p>چو سایه می‌دود جان در پی تو</p><p>گذشت از سایه جان در بی‌قراری</p><p>به روی او دلا بس باده خوردی</p><p>بدین تلخی از آن رو در خماری</p><p>چه باشد ای جمالت ساقی جان</p><p>خماری را به رحمت سر بخاری</p><p>نه دست من گرفتی عهد کردی</p><p>که ما را تا قیامت دست یاری</p><p>ز دست عهد تو از دست رفتم</p><p>به جان تو که دست از من نداری</p><p>کی یارد با تو دیگر عهد کردن</p><p>که تو سنگین دلی بی‌زینهاری</p><p>تو خیره کشتری یا چشم مستت</p><p>که بر خسته دلانش می‌گماری</p><p>حدیث چشم تو گفتم دلم رفت</p><p>به دریای فنا و جان سپاری</p><p>دل من رفت عشقت را بقا باد</p><p>در اقبال و مراد و کامکاری</p><p>بزی ای عشق بهر عاشقان را</p><p>ابد تا کارشان را می‌گذاری</p><h2><a id="poem-5323" href="https://ganjoor.net/moulavi/shams/ghazalsh/sh2699">غزل شمارهٔ ۲۶۹۹</a></h2>
<p>ندارد مجلس ما بی‌تو نوری</p><p>که مجلس بی‌تو باشد همچو گوری</p><p>بیایی یا بدان سومان بخوانی</p><p>ز فضلت این کرامت نیست دوری</p><p>خلایق همچو کشت و تو بهاری</p><p>به تو یابد شقایقشان ظهوری</p><p>تجلی کن که تا سرمست گردند</p><p>کنند اجزای عالم مست شوری</p><p>چو دریای عتاب تو بجوشد</p><p>برآید موج طوفان از تنوری</p><p>چو گردون قبول تو بگردد</p><p>شود جمله مصیبت‌ها سروری</p><p>خمش بگذار این شیشه گری را</p><p>مبادا که زند بر شیشه کوری</p><h2><a id="poem-5324" href="https://ganjoor.net/moulavi/shams/ghazalsh/sh2700">غزل شمارهٔ ۲۷۰۰</a></h2>
<p>ز هر چیزی ملول است آن فضولی</p><p>ملولش کن خدایا از ملولی</p><p>به قاصد تا بیاشوبد بجنگد</p><p>بدو گفتم ملولی هست گولی</p><p>بخورد آن بازی من خشمگین شد</p><p>مرا گفتا خمش دیوانه لولی</p><p>نگوید هیچ را بد مرد این راه</p><p>مبین بد هیچ را ور نی تو غولی</p><p>بگفتم عین انکار تو بر من</p><p>نه بد دیدن بود یا بی‌حصولی</p><p>مرا گفت او تناقض‌های بینا</p><p>بود از مصلحت نه از بی‌اصولی</p><p>محالی گر بگوید مرد کامل</p><p>تو عین حال دانش ای حلولی</p><p>گهی درد که داند گه بدوزد</p><p>گهی شاهی کند گاهی رسولی</p><p>به تأویلات تو او درنگنجد</p><p>که تو هستی فصولی او اصولی</p><p>ز خود منگر در او از خود برون آ</p><p>که بر بی‌حد ندارد حد شمولی</p><p>خمش ای نفس تازی هم بگویم</p><p>دوباره لا تقولی لا تقولی</p><h2><a id="poem-5325" href="https://ganjoor.net/moulavi/shams/ghazalsh/sh2701">غزل شمارهٔ ۲۷۰۱</a></h2>
<p>مرا هر لحظه قربان است جانی</p><p>تو را هر لحظه در بنده گمانی</p><p>دو چشم تو بیان حال من بس</p><p>که روشنتر از این نبود بیانی</p><p>جهان چون نی هزاران ناله دارد</p><p>که یک نی دید از شکرستانی</p><p>از آن شکرستان دیدم نشان‌ها</p><p>ندیدم از تو شیرینتر نشانی</p><p>مثال عشق پیدایی و پنهان</p><p>ندیدم همچو تو پیدا نهانی</p><p>جهان جویای توست و جای آن هست</p><p>مثل بشنو که جان به از جهانی</p><p>نه‌ای بر آسمان ای ماه لیکن</p><p>شود هر جا که تابی آسمانی</p><h2><a id="poem-5326" href="https://ganjoor.net/moulavi/shams/ghazalsh/sh2702">غزل شمارهٔ ۲۷۰۲</a></h2>
<p>مگیر ای ساقی از مستان کرانی</p><p>که کم یابی گرانی بی‌گرانی</p><p>بیا ای سرو گلرخ سوی گلشن</p><p>که به از سرو نبود سایه بانی</p><p>چو نور از ناودان چشم ریزد</p><p>یقین بی‌بام نبود ناودانی</p><p>عجب آن بام بالای چه خانه‌ست</p><p>مبارک جا مبارک خاندانی</p><p>که را بود این گمان که بازیابیم</p><p>نشانی زین چنین فتنه نشانی</p><p>دلی که چون شفق غرقاب خون بود</p><p>پر از خورشید شد چون آسمانی</p><p>ز حرص این شکم پهلو تهی کن</p><p>که تا پهلو زنی با پهلوانی</p><p>عجب ننگت نمی‌آید برادر</p><p>ز جانی کو بود محتاج نانی</p><p>که آب زندگانی گفت ما را</p><p>که جز دکان نان داری دکانی</p><h2><a id="poem-5327" href="https://ganjoor.net/moulavi/shams/ghazalsh/sh2703">غزل شمارهٔ ۲۷۰۳</a></h2>
<p>ز مهجوران نمی‌جویی نشانی</p><p>کجا رفت آن وفا و مهربانی</p><p>در این خشکی هجران ماهیانند</p><p>بیا ای آب بحر زندگانی</p><p>برون آب ماهی چند ماند</p><p>چه گویم من نمی‌دانم تو دانی</p><p>کی باشم من که مانم یا نمانم</p><p>تو را خواهم که در عالم بمانی</p><p>هزاران جان ما و بهتر از ما</p><p>فدای تو که جان جان جانی</p><p>مرا گویی خمش نی توبه کردی</p><p>که بگذاری طریق بی‌زبانی</p><p>به خاک پای تو باخود نبودم</p><p>ز مستی و شراب و سرگرانی</p><p>به خاموشی به از خنبی نباشم</p><p>نمی‌ماند می اندر خم نهانی</p><p>شراب عشق جوشانتر شرابی است</p><p>که آن یک دم بود این جاودانی</p><p>رخ چون ارغوانش آن کند آن</p><p>که صد خم شراب ارغوانی</p><p>دگر وصف لبش دارم ولیکن</p><p>دهان تو بسوزد گر بخوانی</p><p>عجب مرغابی آمد جان عاشق</p><p>که آرد آب ز آتش ارمغانی</p><p>ز آتش یافت تشنه ذوق آبش</p><p>کند آتش به آبش نردبانی</p><h2><a id="poem-5328" href="https://ganjoor.net/moulavi/shams/ghazalsh/sh2704">غزل شمارهٔ ۲۷۰۴</a></h2>
<p>برون کن سر که جان سرخوشانی</p><p>فروکن سر ز بام بی‌نشانی</p><p>به هر دم رخت مشتاقان خود را</p><p>بدان سو کش که بس خوش می‌کشانی</p><p>که عاشق همچو سیل و تو چو بحری</p><p>که عاشق چون قراضه‌ست و تو کانی</p><p>سقط‌های چو شکر باز می‌گوی</p><p>که تو از لعل‌ها در می‌فشانی</p><p>زهی آرامگاه جمله جان‌ها</p><p>عجب افتاد حسن و مهربانی</p><p>ز خوبی روی مه را خیره کردی</p><p>به رحمت خود چنانتر از چنانی</p><p>به هر تیری هزار آهو بگیری</p><p>زهی شیری که بس سخته کمانی</p><p>به هر بحری که تازی همچو موسی</p><p>شکافد بحر تا در وی برانی</p><p>همه جان در شکر دارند از وصل</p><p>که هر یک گفت ما را نیست ثانی</p><p>به کوه طور تو بسیار موسی</p><p>ز غیرت گفته نی نی لن ترانی</p><p>ز شمس الدین بپرس اسرار لن را</p><p>که تبریز است دریای معانی</p><h2><a id="poem-5329" href="https://ganjoor.net/moulavi/shams/ghazalsh/sh2705">غزل شمارهٔ ۲۷۰۵</a></h2>
<p>مرا هر لحظه منزل آسمانی</p><p>تو را هر دم خیالی و گمانی</p><p>تو گویی کو طمع کرده‌ست در من</p><p>جهانی زین خیال اندر زیانی</p><p>بر آن چشم دروغت طمع کردم</p><p>که چون دوزخ نمودستت جنانی</p><p>بر آن عقل خسیست طمع کردم</p><p>که جان دادی برای خاکدانی</p><p>چه نور افزاید از برق آفتابی</p><p>چه بربندد ز ویرانی جهانی</p><p>ز یک قطره چه خواهد خورد بحری</p><p>ز یک حبه چه دزدد گنج و کانی</p><p>چه رونق یا چه آرایش فزاید</p><p>ز پژمرده گیایی گلستانی</p><p>به حق نور چشم دلبر من</p><p>که روشنتر از این نبود نشانی</p><p>به حق آن دو لعل قندبارش</p><p>که شرح آن نگنجد در دهانی</p><p>که مقصودم گشاد سینه‌ای بود</p><p>نه طمع آنک بگشایم دکانی</p><p>غرض تا نانی آن جا پخته گردد</p><p>نه آنک درربایم از تو نانی</p><p>ز بهمان و فلان تو فارغ آیند</p><p>طمع آن نی که گویندم فلانی</p><h2><a id="poem-5330" href="https://ganjoor.net/moulavi/shams/ghazalsh/sh2706">غزل شمارهٔ ۲۷۰۶</a></h2>
<p>چه دلشادم به دلدار خدایی</p><p>خدایا تو نگهدار از جدایی</p><p>بیا ای خواجه بنگر یار ما را</p><p>چو از اصحاب و از یاران مایی</p><p>بدان شرطی که با ما کژ نبازی</p><p>وگر بازی تو با ما برنیایی</p><p>دغایانی که با جسم چو پیلند</p><p>سوار اسب فرهنگ و کیانی</p><p>پیاده گشته و رخ زرد ماندند</p><p>ز فرزین بند شاهان بقایی</p><p>چه بودی گر بدانستی مهی را</p><p>شکسته اختری در بی‌وفایی</p><p>وگر مه را نداند ماه ماه است</p><p>چگونه مه نه ارضی نی سمایی</p><p>که ارضی و سمایی را غروب است</p><p>فتد بی‌اختیارش اختفایی</p><p>ظهور و اختفای ماه جانی</p><p>به دست او است در قدرت نمایی</p><p>بسوز ای تن که جان را چون سپندی</p><p>به دفع چشم بد چون کیمیایی</p><p>که چشم بد به جز بر جسم ناید</p><p>به معنی کی رسد چشم هوایی</p><p>کناری گیرمش در جامه تن</p><p>که جان را زو است هر دم جان فزایی</p><p>خیالت هر دمی این جاست با ما</p><p>الا ای شمس تبریزی کجایی</p><h2><a id="poem-5331" href="https://ganjoor.net/moulavi/shams/ghazalsh/sh2707">غزل شمارهٔ ۲۷۰۷</a></h2>
<p>کجایید ای شهیدان خدایی</p><p>بلاجویان دشت کربلایی</p><p>کجایید ای سبک روحان عاشق</p><p>پرنده‌تر ز مرغان هوایی</p><p>کجایید ای شهان آسمانی</p><p>بدانسته فلک را درگشایی</p><p>کجایید ای ز جان و جا رهیده</p><p>کسی مر عقل را گوید کجایی</p><p>کجایید ای در زندان شکسته</p><p>بداده وام داران را رهایی</p><p>کجایید ای در مخزن گشاده</p><p>کجایید ای نوای بی‌نوایی</p><p>در آن بحرید کاین عالم کف او است</p><p>زمانی بیش دارید آشنایی</p><p>کف دریاست صورت‌های عالم</p><p>ز کف بگذر اگر اهل صفایی</p><p>دلم کف کرد کاین نقش سخن شد</p><p>بهل نقش و به دل رو گر ز مایی</p><p>برآ ای شمس تبریزی ز مشرق</p><p>که اصل اصل اصل هر ضیایی</p><h2><a id="poem-5332" href="https://ganjoor.net/moulavi/shams/ghazalsh/sh2708">غزل شمارهٔ ۲۷۰۸</a></h2>
<p>تو هر روزی از آن پشته برآیی</p><p>کنی مر تشنه جانان را سقایی</p><p>تو هر صبحی جهان را نور بخشی</p><p>که جان جان خورشید سمایی</p><p>مباد آن روز کز تو بازماند</p><p>دو دیده‌ای چراغ و روشنایی</p><p>تو دریایی و می‌گویی جهان را</p><p>درآ در من بیاموز آشنایی</p><p>لب و لنج کفوری را دریدی</p><p>بدان دریای امواج عطایی</p><p>گشادی چشم و گوش خاکیان را</p><p>همه حیران که چون بر می‌گشایی</p><p>گلوی جان بسوزید از حلاوت</p><p>چنین شیرین چنین حلوا چرایی</p><p>اگر چون آسیا گردم شب و روز</p><p>ز تو باشد که آب آسیایی</p><p>وگر این آسیا جوید سکونت</p><p>ز چرخ تو نمی‌یابد رهایی</p><p>هر آن سنگی که در چرخش کشیدی</p><p>بیابد کان بیابد کیمیایی</p><p>به تو جنبد جهان جان جهانی</p><p>اگر چه او نداند که کجایی</p><h2><a id="poem-5333" href="https://ganjoor.net/moulavi/shams/ghazalsh/sh2709">غزل شمارهٔ ۲۷۰۹</a></h2>
<p>دلاراما چنین زیبا چرایی</p><p>چنین چست و چنین رعنا چرایی</p><p>گرفتم من که جانی و جهانی</p><p>چنین جان و جهان آرا چرایی</p><p>گرفتم من که الیاسی و خضری</p><p>چو آب خضر عمرافزا چرایی</p><p>گرفتم من که دنیایی و دینی</p><p>چو دنیا مایه سودا چرایی</p><p>گرفتم گنج قارونی به خوبی</p><p>چو موسی با ید بیضا چرایی</p><p>ز رشکت دوست خون دوست ریزد</p><p>بدین حد شنگ و سرغوغا چرایی</p><p>چو نور تو گرفت از قاف تا قاف</p><p>نهان از دیده چون عنقا چرایی</p><p>ندارد هیچ حلوا طبع صهبا</p><p>تو هم حلوا و هم صهبا چرایی</p><p>ز عشق گفت تو با خود بجنگم</p><p>که پیش چون ویی گویا چرایی</p>
</body></html>