<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر پنجم - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8547" href="https://ganjoor.net/moulavi/masnavi/daftar5/sh1">بخش ۱ - سر آغاز</a></h2>
<p>شه حسام‌الدین که نور انجمست</p><p>طالب آغاز سِفر پنجمست</p><p>این ضیاء الحق حسام الدین راد</p><p>اوستادان صفا را اوستاد</p><p>گر نبودی خلق محجوب و کثیف</p><p>ور نبودی حلقها تنگ و ضعیف</p><p>در مدیحت دادِ معنی دادمی</p><p>غیر این منطق لبی بگشادمی</p><p>لیک لقمهٔ بازْ آنِ صعوه نیست</p><p>چاره اکنون آب و روغن کردنیست</p><p>مدح تو حیفست با زندانیان</p><p>گویم اندر مجمع روحانیان</p><p>شرح تو غَبنست با اهل جهان</p><p>هم‌چو راز عشق دارم در نهان</p><p>مدح تعریف‌ست و تخریق حجاب</p><p>فارغست از شرح و تعریف آفتاب</p><p>مادح خورشید مداح خودست</p><p>که دو چشمم روشن و نامُرمدست</p><p>ذم خورشید جهان ذم خَودست</p><p>که دو چشمم کور و تاریک و بد است</p><p>تو ببخشا بر کسی کاندر جهان</p><p>شد حسود آفتاب کامران</p><p>توٰاندش پوشید هیچ از دیده‌ها؟</p><p>وز طراوت دادن پوسیده‌ها؟</p><p>یا ز نور بی‌حدش توٰانند کاست</p><p>یا به دفع جاه او توانند خاست</p><p>هر کسی کو حاسد کیهان بود</p><p>آن حسد خود مرگ جاویدان بود</p><p>قدر تو بگذشت از درک عقول</p><p>عقل اندر شرح تو شد بوالفضول</p><p>گر چه عاجز آمد این عقل از بیان</p><p>عاجزانه جنبشی باید در آن</p><p>ان شیئا کله لا یدرک</p><p>اعلموا ان کله لا یترک</p><p>گر نتانی خورد طوفان سحاب</p><p>کی توان کردن بترکِ خوردِ آب</p><p>راز را گر می‌نیاری در میان</p><p>درکها را تازه کن از قشر آن</p><p>نطقها نسبت به تو قشرست لیک</p><p>پیش دیگر فهمها مغزست نیک</p><p>آسمان نسبت به عرش آمد فرود</p><p>ورنه بس عالیست سوی خاک‌تود</p><p>من بگویم وصف تو تا ره برند</p><p>پیش از آن کز فوت آن حسرت خورند</p><p>نور حقی و به حق جذاب جان</p><p>خلق در ظلمات وهم‌اند و گمان</p><p>شرط تعظیمست تا این نور خوش</p><p>گردد این بی‌دیدگان را سرمه‌کش</p><p>نور یابد مستعد تیزگوش</p><p>کو نباشد عاشق ظلمت چو موش</p><p>سست‌چشمانی که شب جولان کنند</p><p>کی طواف مشعلهٔ ایمان کنند</p><p>نکته‌های مشکل باریک شد</p><p>بند طبعی که ز دین تاریک شد</p><p>تا بر آراید هنر را تار و پود</p><p>چشم در خورشید نتواند گشود</p><p>هم‌چو نخلی برنیارد شاخها</p><p>کرده موشانه زمین سوراخها</p><p>چار وصفست این بشر را دل‌فشار</p><p>چارمیخ عقل گشته این چهار</p><h2><a id="poem-8548" href="https://ganjoor.net/moulavi/masnavi/daftar5/sh2">بخش ۲ - تفسیر خذ اربعة من الطیر فصرهن الیک</a></h2>
<p>تو خلیل وقتی ای خورشیدهش</p><p>این چهار اطیار ره‌زن را بکش</p><p>زانک هر مرغی ازینها زاغ‌وش</p><p>هست عقل عاقلان را دیده‌کش</p><p>چار وصف تن چو مرغان خلیل</p><p>بسمل ایشان دهد جان را سبیل</p><p>ای خلیل اندر خلاص نیک و بد</p><p>سر ببرشان تا رهد پاها ز سد</p><p>کل توی و جملگان اجزای تو</p><p>بر گشا که هست پاشان پای تو</p><p>از تو عالم روح زاری می‌شود</p><p>پشت صد لشکر سواری می‌شود</p><p>زانک این تن شد مقام چار خو</p><p>نامشان شد چار مرغ فتنه‌جو</p><p>خلق را گر زندگی خواهی ابد</p><p>سر ببر زین چار مرغ شوم بد</p><p>بازشان زنده کن از نوعی دگر</p><p>که نباشد بعد از آن زیشان ضرر</p><p>چار مرغ معنوی راه‌زن</p><p>کرده‌اند اندر دل خلقان وطن</p><p>چون امیر جمله دلهای سوی</p><p>اندرین دور ای خلیفهٔ حق توی</p><p>سر ببر این چار مرغ زنده را</p><p>سر مدی کن خلق ناپاینده را</p><p>بط و طاوسست و زاغست و خروس</p><p>این مثال چار خلق اندر نفوس</p><p>بط حرصست و خروس آن شهوتست</p><p>جاه چون طاوس و زاغ امنیتست</p><p>منیتش آن که بود اومیدساز</p><p>طامع تابید یا عمر دراز</p><p>بط حرص آمد که نولش در زمین</p><p>در تر و در خشک می‌جوید دفین</p><p>یک زمان نبود معطل آن گلو</p><p>نشنود از حکم جز امر کلوا</p><p>هم‌چو یغماجیست خانه می‌کند</p><p>زود زود انبان خود پر می‌کند</p><p>اندر انبان می‌فشارد نیک و بد</p><p>دانه‌های در و حبات نخود</p><p>تا مبادا یاغیی آید دگر</p><p>می‌فشارد در جوال او خشک و تر</p><p>وقت تنگ و فرصت اندک او مخوف</p><p>در بغل زد هر چه زودتر بی‌وقوف</p><p>لیک مؤمن ز اعتماد آن حیات</p><p>می‌کند غارت به مهل و با انات</p><p>آمنست از فوت و از یاغی که او</p><p>می‌شناسد قهر شه را بر عدو</p><p>آمنست از خواجه‌تاشان دگر</p><p>که بیایندش مزاحم صرفه‌بر</p><p>عدل شه را دید در ضبط حشم</p><p>که نیارد کرد کس بر کس ستم</p><p>لاجرم نشتابد و ساکن بود</p><p>از فوات حظ خود آمن بود</p><p>بس تانی دارد و صبر و شکیب</p><p>چشم‌سیر و مؤثرست و پاک‌جیب</p><p>کین تانی پرتو رحمان بود</p><p>وان شتاب از هزهٔ شیطان بود</p><p>زانک شیطانش بترساند ز فقر</p><p>بارگیر صبر را بکشد به عقر</p><p>از نبی بشنو که شیطان در وعید</p><p>می‌کند تهدیدت از فقر شدید</p><p>تا خوری زشت و بری زشت و شتاب</p><p>نی مروت نی‌تانی نی ثواب</p><p>لاجرم کافر خورد در هفت بطن</p><p>دین و دل باریک و لاغر زفت بطن</p><h2><a id="poem-8549" href="https://ganjoor.net/moulavi/masnavi/daftar5/sh3">بخش ۳ - در سبب ورود این حدیث مصطفی صلوات الله علیه که الکافر یاکل فی سبعة امعاء و الممن یاکل فی معا واحد</a></h2>
<p>کافران مهمان پیغامبر شدند</p><p>وقت شام ایشان به مسجد آمدند</p><p>که آمدیم ای شاه ما اینجا قنق</p><p>ای تو مهمان‌دار سکان افق</p><p>بی‌نواییم و رسیده ما ز دور</p><p>هین بیفشان بر سر ما فضل و نور</p><p>گفت ای یاران من قسمت کنید</p><p>که شما پر از من و خوی منید</p><p>پر بود اجسام هر لشکر ز شاه</p><p>زان زنندی تیغ بر اعدای جاه</p><p>تو بخشم شه زنی آن تیغ را</p><p>ورنه بر اخوان چه خشم آید ترا</p><p>بر برادر بی‌گناهی می‌زنی</p><p>عکس خشم شاه گرز ده‌منی</p><p>شه یکی جانست و لشکر پر ازو</p><p>روح چون آبست واین اجسام جو</p><p>آب روح شاه اگر شیرین بود</p><p>جمله جوها پر ز آب خوش شود</p><p>که رعیت دین شه دارند و بس</p><p>این چنین فرمود سلطان عبس</p><p>هر یکی یاری یکی مهمان گزید</p><p>در میان یک زفت بود و بی‌ندید</p><p>جشم ضخمی داشت کس او را نبرد</p><p>ماند در مسجد چو اندر جام درد</p><p>مصطفی بردش چو وا ماند از همه</p><p>هفت بز بد شیرده اندر رمه</p><p>که مقیم خانه بودندی بزان</p><p>بهر دوشیدن برای وقت خوان</p><p>نان و آش و شیر آن هر هفت بز</p><p>خورد آن بوقحط عوج ابن غز</p><p>جمله اهل بیت خشم‌آلو شدند</p><p>که همه در شیر بز طامع بدند</p><p>معده طبلی‌خوار هم‌چون طبل کرد</p><p>قسم هژده آدمی تنها بخورد</p><p>وقت خفتن رفت و در حجره نشست</p><p>پس کنیزک از غضب در را ببست</p><p>از برون زنجیر در را در فکند</p><p>که ازو بد خشمگین و دردمند</p><p>گبر را در نیم‌شب یا صبحدم</p><p>چون تقاضا آمد و درد شکم</p><p>از فراش خویش سوی در شتافت</p><p>دست بر در چون نهاد او بسته یافت</p><p>در گشادن حیله کرد آن حیله‌ساز</p><p>نوع نوع و خود نشد آن بند باز</p><p>شد تقاضا بر تقاضا خانه تنگ</p><p>ماند او حیران و بی‌درمان و دنگ</p><p>حیله کرد او و به خواب اندر خزید</p><p>خویشتن در خواب در ویرانه دید</p><p>زانک ویرانه بد اندر خاطرش</p><p>شد به خواب اندر همانجا منظرش</p><p>خویش در ویرانهٔ خالی چو دید</p><p>او چنان محتاج اندر دم برید</p><p>گشت بیدار و بدید آن جامه خواب</p><p>پر حدث دیوانه شد از اضطراب</p><p>ز اندرون او برآمد صد خروش</p><p>زین چنین رسواییی بی خاک‌پوش</p><p>گفت خوابم بتر از بیداریم</p><p>گه خورم این سو و آن سو می‌ریم</p><p>بانگ می‌زد وا ثبورا وا ثبور</p><p>هم‌چنانک کافر اندر قعر گور</p><p>منتظر که کی شود این شب به سر</p><p>یا برآید در گشادن بانگ در</p><p>تا گریزد او چو تیری از کمان</p><p>تا نبیند هیچ کس او را چنان</p><p>قصه بسیارست کوته می‌کنم</p><p>باز شد آن در رهید از درد و غم</p><h2><a id="poem-8550" href="https://ganjoor.net/moulavi/masnavi/daftar5/sh4">بخش ۴ - در حجره گشادن مصطفی علیه‌السلام بر مهمان و خود را پنهان  کردن تا او خیال گشاینده را نبیند و خجل شود و گستاخ  بیرون رود</a></h2>
<p>مصطفی صبح آمد و در را گشاد</p><p>صبح آن گمراه را او راه داد</p><p>در گشاد و گشت پنهان مصطفی</p><p>تا نگردد شرمسار آن مبتلا</p><p>تا برون آید رود گستاخ او</p><p>تا نبیند درگشا را پشت و رو</p><p>یا نهان شد در پس چیزی و یا</p><p>از ویش پوشید دامان خدا</p><p>صبغة الله گاه پوشیده کند</p><p>پردهٔ بی‌چون بر آن ناظر تند</p><p>تا نبیند خصم را پهلوی خویش</p><p>قدرت یزدان از آن بیشست بیش</p><p>مصطفی می‌دید احوال شبش</p><p>لیک مانع بود فرمان ربش</p><p>تا که پیش از خبط بگشاید رهی</p><p>تا نیفتد زان فضیحت در چهی</p><p>لیک حکمت بود و امر آسمان</p><p>تا ببیند خویشتن را او چنان</p><p>بس عداوتها که آن یاری بود</p><p>بس خرابیها که معماری بود</p><p>جامه خواب پر حدث را یک فضول</p><p>قاصدا آورد در پیش رسول</p><p>که چنین کردست مهمانت ببین</p><p>خنده‌ای زد رحمةللعالمین</p><p>که بیار آن مطهره اینجا به پیش</p><p>تا بشویم جمله را با دست خویش</p><p>هر کسی می‌جست کز بهر خدا</p><p>جان ما و جسم ما قربان ترا</p><p>ما بشوییم این حدث را تو بهل</p><p>کار دستست این نمط نه کار دل</p><p>ای لعمرک مر ترا حق عمر خواند</p><p>پس خلیفه کرد و بر کرسی نشاند</p><p>ما برای خدمت تو می‌زییم</p><p>چون تو خدمت می‌کنی پس ما چه‌ایم</p><p>گفت آن دانم و لیک این ساعتیست</p><p>که درین شستن بخویشم حکمتیست</p><p>منتظر بودند کین قول نبیست</p><p>تا پدید آید که این اسرار چیست</p><p>او به جد می‌شست آن احداث را</p><p>خاص ز امر حق نه تقلید و ریا</p><p>که دلش می‌گفت کین را تو بشو</p><p>که درین جا هست حکمت تو بتو</p><h2><a id="poem-8551" href="https://ganjoor.net/moulavi/masnavi/daftar5/sh5">بخش ۵ - سبب رجوع کردن آن مهمان به خانهٔ مصطفی علیه‌السلام در آن ساعت که مصطفی نهالین ملوث او را به دست خود می‌شست و خجل شدن او و جامه چاک کردن و نوحهٔ او بر خود و بر سعادت خود</a></h2>
<p>کافرک را هیکلی بد یادگار</p><p>یاوه دید آن را و گشت او بی‌قرار</p><p>گفت آن حجره که شب جا داشتم</p><p>هیکل آنجا بی‌خبر بگذاشتم</p><p>گر چه شرمین بود شرمش حرص برد</p><p>حرص اژدرهاست نه چیزیست خرد</p><p>از پی هیکل شتاب اندر دوید</p><p>در وثاق مصطفی و آن را بدید</p><p>کان یدالله آن حدث را هم به خود</p><p>خوش همی‌شوید که دورش چشم بد</p><p>هیکلش از یاد رفت و شد پدید</p><p>اندرو شوری گریبان را درید</p><p>می‌زد او دو دست را بر رو و سر</p><p>کله را می‌کوفت بر دیوار و در</p><p>آنچنان که خون ز بینی و سرش</p><p>شد روان و رحم کرد آن مهترش</p><p>نعره‌ها زد خلق جمع آمد برو</p><p>گبر گویان ایهاالناس احذروا</p><p>می‌زد او بر سر کای بی‌عقل سر</p><p>می‌زد او بر سینه کای بی‌نور بر</p><p>سجده می‌کرد او کای کل زمین</p><p>شرمسارست از تو این جزو مهین</p><p>تو که کلی خاضع امر ویی</p><p>من که جزوم ظالم و زشت و غوی</p><p>تو که کلی خوار و لرزانی ز حق</p><p>من که جزوم در خلاف و در سبق</p><p>هر زمان می‌کرد رو بر آسمان</p><p>که ندارم روی ای قبلهٔ جهان</p><p>چون ز حد بیرون بلرزید و طپید</p><p>مصطفی‌اش در کنار خود کشید</p><p>ساکنش کرد و بسی بنواختش</p><p>دیده‌اش بگشاد و داد اشناختش</p><p>تا نگرید ابر کی خندد چمن</p><p>تا نگرید طفل کی جوشد لبن</p><p>طفل یک روزه همی‌داند طریق</p><p>که بگریم تا رسد دایهٔ شفیق</p><p>تو نمی‌دانی که دایهٔ دایگان</p><p>کم دهد بی‌گریه شیر او رایگان</p><p>گفت فلیبکوا کثیرا گوش دار</p><p>تا بریزد شیر فضل کردگار</p><p>گریهٔ ابرست و سوز آفتاب</p><p>استن دنیا همین دو رشته تاب</p><p>گر نبودی سوز مهر و اشک ابر</p><p>کی شدی جسم و عرض زفت و سطبر</p><p>کی بدی معمور این هر چار فصل</p><p>گر نبودی این تف و این گریه اصل</p><p>سوز مهر و گریهٔ ابر جهان</p><p>چون همی دارد جهان را خوش‌دهان</p><p>آفتاب عقل را در سوز دار</p><p>چشم را چون ابر اشک‌افروز دار</p><p>چشم گریان بایدت چون طفل خرد</p><p>کم خور آن نان را که نان آب تو برد</p><p>تن چو با برگست روز و شب از آن</p><p>شاخ جان در برگ‌ریزست و خزان</p><p>برگ تن بی‌برگی جانست زود</p><p>این بباید کاستن آن را فزود</p><p>اقرضوا الله قرض ده زین برگ تن</p><p>تا بروید در عوض در دل چمن</p><p>قرض ده کم کن ازین لقمهٔ تنت</p><p>تا نماید وجه لا عین رات</p><p>تن ز سرگین خویش چون خالی کند</p><p>پر ز مشک و در اجلالی کند</p><p>زین پلیدی بدهد و پاکی برد</p><p>از یطهرکم تن او بر خورد</p><p>دیو می‌ترساندت که هین و هین</p><p>زین پشیمان گردی و گردی حزین</p><p>گر گدازی زین هوسها تو بدن</p><p>بس پشیمان و غمین خواهی شدن</p><p>این بخور گرمست و داروی مزاج</p><p>وآن بیاشام از پی نفع و علاج</p><p>هم بدین نیت که این تن مرکبست</p><p>آنچ خو کردست آنش اصوبست</p><p>هین مگردان خو که پیش آید خلل</p><p>در دماغ و دل بزاید صد علل</p><p>این چنین تهدیدها آن دیو دون</p><p>آرد و بر خلق خواند صد فسون</p><p>خویش جالینوس سازد در دوا</p><p>تا فریبد نفس بیمار ترا</p><p>کین ترا سودست از درد و غمی</p><p>گفت آدم را همین در گندمی</p><p>پیش آرد هیهی و هیهات را</p><p>وز لویشه پیچد او لبهات را</p><p>هم‌چو لبهای فرس و در وقت نعل</p><p>تا نماید سنگ کمتر را چو لعل</p><p>گوشهاات گیرد او چون گوش اسب</p><p>می‌کشاند سوی حرص و سوی کسب</p><p>بر زند بر پات نعلی ز اشتباه</p><p>که بمانی تو ز درد آن ز راه</p><p>نعل او هست آن تردد در دو کار</p><p>این کنم یا آن کنم هین هوش دار</p><p>آن بکن که هست مختار نبی</p><p>آن مکن که کرد مجنون و صبی</p><p>حفت الجنه بچه محفوف گشت</p><p>بالمکاره که ازو افزود کشت</p><p>صد فسون دارد ز حیلت وز دغا</p><p>که کند در سله گر هست اژدها</p><p>گر بود آب روان بر بنددش</p><p>ور بود حبر زمان برخنددش</p><p>عقل را با عقل یاری یار کن</p><p>امرهم شوری بخوان و کار کن</p><h2><a id="poem-8552" href="https://ganjoor.net/moulavi/masnavi/daftar5/sh6">بخش ۶ - نواختن مصطفی علیه‌السلام آن عرب  مهمان را و تسکین دادن او را از اضطراب و گریه و نوحه کی بر خود می‌کرد در خجالت و ندامت و آتش نومیدی</a></h2>
<p>این سخن پایان ندارد آن عرب</p><p>ماند از الطاف آن شه در عجب</p><p>خواست دیوانه شدن عقلش رمید</p><p>دست عقل مصطفی بازش کشید</p><p>گفت این سو آ بیامد آنچنان</p><p>که کسی برخیزد از خواب گران</p><p>گفت این سو آ مکن هین با خود آ</p><p>که ازین سو هست با تو کارها</p><p>آب بر رو زد در آمد در سخن</p><p>کای شهید حق شهادت عرضه کن</p><p>تا گواهی بدهم و بیرون شوم</p><p>سیرم از هستی در آن هامون شوم</p><p>ما درین دهلیز قاضی قضا</p><p>بهر دعوی الستیم و بلی</p><p>که بلی گفتیم و آن را ز امتحان</p><p>فعل و قول ما شهودست و بیان</p><p>از چه در دهلیز قاضی ای گواه</p><p>حبس باشی ده شهادت از پگاه</p><p>زان بخواندندت بدین‌جا تا که تو</p><p>آن گواهی بدهی و ناری عتو</p><p>از لجاج خویشتن بنشسته‌ای</p><p>اندرین تنگی کف و لب بسته‌ای</p><p>تا بندهی آن گواهی ای شهید</p><p>تو ازین دهلیز کی خواهی رهید</p><p>یک زمان کارست بگزار و بتاز</p><p>کار کوته را مکن بر خود دراز</p><p>خواه در صد سال خواهی یک زمان</p><p>این امانت واگزار و وا رهان</p><h2><a id="poem-8553" href="https://ganjoor.net/moulavi/masnavi/daftar5/sh7">بخش ۷ - بیان آنک نماز و روزه و همه چیزهای برونی گواهیهاست بر نور اندرونی</a></h2>
<p>این نماز و روزه و حج و جهاد</p><p>هم گواهی دادنست از اعتقاد</p><p>این زکات و هدیه و ترک حسد</p><p>هم گواهی دادنست از سر خود</p><p>خوان و مهمانی پی اظهار راست</p><p>کای مهان ما با شما گشتیم راست</p><p>هدیه‌ها و ارمغان و پیش‌کش</p><p>شد گواه آنک هستم با تو خوش</p><p>هر کسی کوشد به مالی یا فسون</p><p>چیست دارم گوهری در اندرون</p><p>گوهری دارم ز تقوی یا سخا</p><p>این زکات و روزه در هر دو گوا</p><p>روزه گوید کرد تقوی از حلال</p><p>در حرامش دان که نبود اتصال</p><p>وان زکاتش گفت کو از مال خویش</p><p>می‌دهد پس چون بدزدد ز اهل کیش</p><p>گر بطراری کند پس دو گواه</p><p>جرح شد در محکمهٔ عدل اله</p><p>هست صیاد ار کند دانه نثار</p><p>نه ز رحم و جود بل بهر شکار</p><p>هست گربهٔ روزه‌دار اندر صیام</p><p>خفته کرده خویش بهر صید خام</p><p>کرده بدظن زین کژی صد قوم را</p><p>کرده بدنام اهل جود و صوم را</p><p>فضل حق با این که او کژ می‌تند</p><p>عاقبت زین جمله پاکش می‌کند</p><p>سبق برده رحمتش وان غدر را</p><p>داده نوری که نباشد بدر را</p><p>کوششش را شسته حق زین اختلاط</p><p>غسل داده رحمت او را زین خباط</p><p>تا که غفاری او ظاهر شود</p><p>مغفری کلیش را غافر شود</p><p>آب بهر این ببارید از سماک</p><p>تا پلیدان را کند از خبث پاک</p><h2><a id="poem-8554" href="https://ganjoor.net/moulavi/masnavi/daftar5/sh8">بخش ۸ - پاک کردن آب همه پلیدیها را و باز پاک کردن خدای تعالی آب را از پلیدی لاجرم قدوس آمد حق تعالی</a></h2>
<p>آب چون پیگار کرد و شد نجس</p><p>تا چنان شد که آب را رد کرد حس</p><p>حق ببردش باز در بحر صواب</p><p>تا به شستش از کرم آن آب آب</p><p>سال دیگر آمد او دامن‌کشان</p><p>هی کجا بودی به دریای خوشان</p><p>من نجس زینجا شدم پاک آمدم</p><p>بستدم خلعت سوی خاک آمدم</p><p>هین بیایید ای پلیدان سوی من</p><p>که گرفت از خوی یزدان خوی من</p><p>در پذیرم جملهٔ زشتیت را</p><p>چون ملک پاکی دهم عفریت را</p><p>چون شوم آلوده باز آنجا روم</p><p>سوی اصل اصل پاکیها رو</p><p>دلق چرکین بر کنم آنجا ز سر</p><p>خلعت پاکم دهد بار دگر</p><p>کار او اینست و کار من همین</p><p>عالم‌آرایست رب العالمین</p><p>گر نبودی این پلیدیهای ما</p><p>کی بدی این بارنامه آب را</p><p>کیسه‌های زر بدزدید از کسی</p><p>می‌رود هر سو که هین کو مفلسی</p><p>یا بریزد بر گیاه رسته‌ای</p><p>یا بشوید روی رو ناشسته‌ای</p><p>یا بگیرد بر سر او حمال‌وار</p><p>کشتی بی‌دست و پا را در بحار</p><p>صد هزاران دارو اندر وی نهان</p><p>زانک هر دارو بروید زو چنان</p><p>جان هر دری دل هر دانه‌ای</p><p>می‌رود در جو چو داروخانه‌ای</p><p>زو یتیمان زمین را پرورش</p><p>بستگان خشک را از وی روش</p><p>چون نماند مایه‌اش تیره شود</p><p>هم‌چو ما اندر زمین خیره شود</p><h2><a id="poem-8555" href="https://ganjoor.net/moulavi/masnavi/daftar5/sh9">بخش ۹ - استعانت آب از حق جل جلاله بعد از تیره شدن</a></h2>
<p>ناله از باطن برآرد کای خدا</p><p>آنچ دادی دادم و ماندم گدا</p><p>ریختم سرمایه بر پاک و پلید</p><p>ای شه سرمایه‌ده هل من مزید</p><p>ابر را گوید ببر جای خوشش</p><p>هم تو خورشیدا به بالا بر کشش</p><p>راههای مختلف می‌راندش</p><p>تا رساند سوی بحر بی‌حدش</p><p>خود غرض زین آب جان اولیاست</p><p>کو غسول تیرگیهای شماست</p><p>چون شود تیره ز غدر اهل فرش</p><p>باز گردد سوی پاکی بخش عرش</p><p>باز آرد زان طرف دامن کشان</p><p>از طهارات محیط او درسشان</p><p>از تیمم وا رهاند جمله را</p><p>وز تحری طالبان قبله را</p><p>ز اختلاط خلق یابد اعتلال</p><p>آن سفر جوید که ارحنا یا بلال</p><p>ای بلال خوش‌نوای خوش‌صهیل</p><p>میذنه بر رو بزن طبل رحیل</p><p>جان سفر رفت و بدن اندر قیام</p><p>وقت رجعت زین سبب گوید سلام</p><p>این مثل چون واسطه‌ست اندر کلام</p><p>واسطه شرطست بهر فهم عام</p><p>اندر آتش کی رود بی‌واسطه</p><p>جز سمندر کو رهید از رابطه</p><p>واسطهٔ حمام باید مر ترا</p><p>تا ز آتش خوش کنی تو طبع را</p><p>چون نتانی شد در آتش چون خلیل</p><p>گشت حمامت رسول آبت دلیل</p><p>سیری از حقست لیک اهل طبع</p><p>کی رسد بی‌واسطهٔ نان در شبع</p><p>لطف از حقست لیکن اهل تن</p><p>درنیابد لطف بی‌پردهٔ چمن</p><p>چون نماند واسطهٔ تن بی‌حجاب</p><p>هم‌چو موسی نور مه یابد ز جیب</p><p>این هنرها آب را هم شاهدست</p><p>که اندرونش پر ز لطف ایزدست</p><h2><a id="poem-8556" href="https://ganjoor.net/moulavi/masnavi/daftar5/sh10">بخش ۱۰ - گواهی فعل و قول بیرونی بر ضمیر و نور اندرونی</a></h2>
<p>فعل و قول آمد گواهان ضمیر</p><p>زین دو بر باطن تو استدلال گیر</p><p>چون ندارد سیر سرت در درون</p><p>بنگر اندر بول رنجور از برون</p><p>فعل و قول آن بول رنجوران بود</p><p>که طبیب جسم را برهان بود</p><p>وآن طبیب روح در جانش رود</p><p>وز ره جان اندر ایمانش رود</p><p>حاجتش ناید به فعل و قول خوب</p><p>احذروهم هم جواسیس القلوب</p><p>این گواه فعل و قول از وی بجو</p><p>کو به دریا نیست واصل هم‌چو جو</p><h2><a id="poem-8557" href="https://ganjoor.net/moulavi/masnavi/daftar5/sh11">بخش ۱۱ - در بیان آنک نور خود از اندرون شخص منور بی‌آنک فعلی و قولی بیان کند گواهی دهد بر نور وی در بیان آنک آن‌نور خود را از اندرون سر عارف ظاهر کند بر خلقان بی‌فعل عارف و بی‌قول عارف افزون از آنک به قول و فعل او ظاهر شود چنانک آفتاب بلند شود بانگ خروس و اعلام مذن و علامات دیگر حاجت نیاید</a></h2>
<p>لیک نور سالکی کز حد گذشت</p><p>نور او پر شد بیابانها و دشت</p><p>شاهدی‌اش فارغ آمد از شهود</p><p>وز تکلفها و جانبازی و جود</p><p>نور آن گوهر چو بیرون تافتست</p><p>زین تسلسها فراغت یافتست</p><p>پس مجو از وی گواه فعل و گفت</p><p>که ازو هر دو جهان چون گل شکفت</p><p>این گواهی چیست اظهار نهان</p><p>خواه قول و خواه فعل و غیر آن</p><p>که عرض اظهار سر جوهرست</p><p>وصف باقی وین عرض بر معبرست</p><p>این نشان زر نماند بر محک</p><p>زر بماند نیک نام و بی ز شک</p><p>این صلات و این جهاد و این صیام</p><p>هم نماند جان بماند نیک‌نام</p><p>جان چنین افعال و اقوالی نمود</p><p>بر محک امر جوهر را بسود</p><p>که اعتقادم راستست اینک گواه</p><p>لیک هست اندر گواهان اشتباه</p><p>تزکیه باید گواهان را بدان</p><p>تزکیش صدقی که موقوفی بدان</p><p>حفظ لفظ اندر گواه قولیست</p><p>حفظ عهد اندر گواه فعلیست</p><p>گر گواه قول کژ گوید ردست</p><p>ور گواه فعل کژ پوید ردست</p><p>قول و فعل بی‌تناقض بایدت</p><p>تا قبول اندر زمان بیش آیدت</p><p>سعیکم شتی تناقض اندرید</p><p>روز می‌دوزید شب بر می‌درید</p><p>پس گواهی با تناقض کی شنود</p><p>یا مگر حلمی کند از لطف خود</p><p>فعل و قول اظهار سرست و ضمیر</p><p>هر دو پیدا می‌کند سر ستیر</p><p>چون گواهت تزکیه شد شد قبول</p><p>ورنه محبوس است اندر مول مول</p><p>تا تو بستیزی ستیزند ای حرون</p><p>فانتظرهم انهم منتظرون</p><h2><a id="poem-8558" href="https://ganjoor.net/moulavi/masnavi/daftar5/sh12">بخش ۱۲ - عرضه کردن مصطفی علیه‌السلام شهادت را بر مهمان خویش</a></h2>
<p>این سخن پایان ندارد مصطفی</p><p>عرضه کرد ایمان و پذرفت آن فتی</p><p>آن شهادت را که فرخ بوده است</p><p>بندهای بسته را بگشوده است</p><p>گشت مؤمن گفت او را مصطفی</p><p>که امشبان هم باش تو مهمان ما</p><p>گفت والله تا ابد ضیف توم</p><p>هر کجا باشم بهر جا که روم</p><p>زنده کرده و معتق و دربان تو</p><p>این جهان و آن جهان بر خوان تو</p><p>هر که بگزیند جزین بگزیده خوان</p><p>عاقبت درد گلویش ز استخوان</p><p>هر که سوی خوان غیر تو رود</p><p>دیو با او دان که هم‌کاسه بود</p><p>هر که از همسایگی تو رود</p><p>دیو بی‌شکی که همسایه‌ش شود</p><p>ور رود بی‌تو سفر او دوردست</p><p>دیو بد همراه و هم‌سفرهٔ ویست</p><p>ور نشیند بر سر اسپ شریف</p><p>حاسد ماهست دیو او را ردیف</p><p>ور بچه گیرد ازو شهناز او</p><p>دیو در نسلش بود انباز او</p><p>در نبی شارکهم گفتست حق</p><p>هم در اموال و در اولاد ای شفق</p><p>گفت پیغامبر ز غیب این را جلی</p><p>در مقالات نوادر با علی</p><p>یا رسول‌الله رسالت را تمام</p><p>تو نمودی هم‌چو شمس بی‌غمام</p><p>این که تو کردی دو صد مادر نکرد</p><p>عیسی از افسونش با عازر نکرد</p><p>از تو جانم از اجل نک جان ببرد</p><p>عازر ار شد زنده زان دم باز مرد</p><p>گشت مهمان رسول آن شب عرب</p><p>شیر یک بز نیمه خورد و بست لب</p><p>کرد الحاحش بخور شیر و رقاق</p><p>گفت گشتم سیر والله بی‌نفاق</p><p>این تکلف نیست نی ناموس و فن</p><p>سیرتر گشتم از آنک دوش من</p><p>در عجب ماندند جمله اهل بیت</p><p>پر شد این قندیل زین یک قطره زیت</p><p>آنچ قوت مرغ بابیلی بود</p><p>سیری معدهٔ چنین پیلی شود</p><p>فجفجه افتاد اندر مرد و زن</p><p>قدر پشه می‌خورد آن پیل‌تن</p><p>حرص و وهم کافری سرزیر شد</p><p>اژدها از قوت موری سیر شد</p><p>آن گدا چشمی کفر از وی برفت</p><p>لوت ایمانیش لمتر کرد و زفت</p><p>آنک از جوع البقر او می‌طپید</p><p>هم‌چو مریم میوهٔ جنت بدید</p><p>میوهٔ جنت سوی چشمش شتافت</p><p>معدهٔ چون دوزخش آرام یافت</p><p>ذات ایمان نعمت و لوتیست هول</p><p>ای قناعت کرده از ایمان به قول</p><h2><a id="poem-8559" href="https://ganjoor.net/moulavi/masnavi/daftar5/sh13">بخش ۱۳ - بیان آنک نور که غذای جانست غذای جسم اولیا می‌شود تا او هم یار می‌شود روح را کی اسلم شیطانی علی یدی</a></h2>
<p>گرچه آن مطعوم جانست و نظر</p><p>جسم را هم زان نصیبست ای پسر</p><p>گر نگشتی دیو جسم آن را اکول</p><p>اسلم الشیطان نفرمودی رسول</p><p>دیو زان لوتی که مرده حی شود</p><p>تا نیاشامد مسلمان کی شود</p><p>دیو بر دنیاست عاشق کور و کر</p><p>عشق را عشقی دگر برد مگر</p><p>از نهان‌خانهٔ یقین چون می‌چشد</p><p>اندک‌اندک رخت عشق آنجا کشد</p><p>یا حریص االبطن عرج هکذا</p><p>انما المنهاج تبدیل الغذا</p><p>یا مریض القلب عرج للعلاج</p><p>جملة التدبیر تبدیل المزاج</p><p>ایها المحبوس فی رهن الطعام</p><p>سوف تنجو ان تحملت الفطام</p><p>ان فی‌الجوع طعام وافر</p><p>افتقدها وارتج یا نافر</p><p>اغتذ بالنور کن مثل البصر</p><p>وافق الاملاک یا خیر البشر</p><p>چون ملک تسبیح حق را کن غذا</p><p>تا رهی هم‌چون ملایک از اذا</p><p>جبرئیل ار سوی جیفه کم تند</p><p>او به قوت کی ز کرکس کم زند</p><p>حبذا خوانی نهاده در جهان</p><p>لیک از چشم خسیسان بس نهان</p><p>گر جهان باغی از نعمت شود</p><p>قسم موش و مار هم خاکی بود</p><h2><a id="poem-8560" href="https://ganjoor.net/moulavi/masnavi/daftar5/sh14">بخش ۱۴ - انکار اهل تن غذای روح را و لرزیدن ایشان بر غذای خسیس</a></h2>
<p>قسم او خاکست گر دی گر بهار</p><p>میر کونی خاک چون نوشی چو مار</p><p>در میان چوب گوید کرم چوب</p><p>مر کرا باشد چنین حلوای خوب</p><p>کرم سرگین در میان آن حدث</p><p>در جهان نقلی نداند جز خبث</p><h2><a id="poem-8561" href="https://ganjoor.net/moulavi/masnavi/daftar5/sh15">بخش ۱۵ - مناجات</a></h2>
<p>ای خدای بی‌نظیر ایثار کن</p><p>گوش را چون حلقه دادی زین سخن</p><p>گوش ما گیر و بدان مجلس کشان</p><p>کز رحیقت می‌خورند آن سرخوشان</p><p>چون به ما بویی رسانیدی ازین</p><p>سر مبند آن مشک را ای رب دین</p><p>از تو نوشند ار ذکورند ار اناث</p><p>بی‌دریغی در عطا یا مستغاث</p><p>ای دعا ناگفته از تو مستجاب</p><p>داده دل را هر دمی صد فتح باب</p><p>چند حرفی نقش کردی از رقوم</p><p>سنگها از عشق آن شد هم‌چو موم</p><p>نون ابرو صاد چشم و جیم گوش</p><p>بر نوشتی فتنهٔ صد عقل و هوش</p><p>زان حروفت شد خرد باریک‌ریس</p><p>نسخ می‌کن ای ادیب خوش‌نویس</p><p>در خور هر فکر بسته بر عدم</p><p>دم به دم نقش خیالی خوش رقم</p><p>حرفهای طرفه بر لوح خیال</p><p>بر نوشته چشم و عارض خد و خال</p><p>بر عدم باشم نه بر موجود مست</p><p>زانک معشوق عدم وافی‌ترست</p><p>عقل را خط خوان آن اشکال کرد</p><p>تا دهد تدبیرها را زان نورد</p><h2><a id="poem-8562" href="https://ganjoor.net/moulavi/masnavi/daftar5/sh16">بخش ۱۶ - تمثیل لوح محفوظ و ادراک عقل هر کسی از آن لوح آنک امر و قسمت و مقدور هر روزهٔ ویست هم چون ادراک جبرئیل علیه‌السلام  هر روزی از لوح اعظم  عقل مثال جبرئیلست و نظر او به تفکر به سوی غیبی که معهود اوست در  تفکر و اندیشهٔ کیفیت معاش و بیرون شو کارهای هر روزینه مانند نظر  جبرئیلست در لوح و فهم کردن او از لوح</a></h2>
<p>چون ملک از لوح محفوظ آن خرد</p><p>هر صباحی درس هر روزه برد</p><p>بر عدم تحریرها بین بی‌بنان</p><p>و از سوادش حیرت سوداییان</p><p>هر کسی شد بر خیالی ریش گاو</p><p>گشته در سودای گنجی کنج‌کاو</p><p>از خیالی گشته شخصی پرشکوه</p><p>روی آورده به معدنهای کوه</p><p>وز خیالی آن دگر با جهد مر</p><p>رو نهاده سوی دریا بهر در</p><p>وآن دگر بهر ترهب در کنشت</p><p>وآن یکی اندر حریصی سوی کشت</p><p>از خیال آن ره‌زن رسته شده</p><p>وز خیال این مرهم خسته شده</p><p>در پری‌خوانی یکی دل کرده گم</p><p>بر نجوم آن دیگری بنهاده سم</p><p>این روشها مختلف بیند برون</p><p>زان خیالات ملون ز اندرون</p><p>این در آن حیران شده کان بر چیست</p><p>هر چشنده آن دگر را نافیست</p><p>آن خیالات ار نبد نامؤتلف</p><p>چون ز بیرون شد روشها مختلف</p><p>قبلهٔ جان را چو پنهان کرده‌اند</p><p>هر کسی رو جانبی آورده‌اند</p><h2><a id="poem-8563" href="https://ganjoor.net/moulavi/masnavi/daftar5/sh17">بخش ۱۷ - تمثیل روشهای مختلف و همتهای گوناگون به اختلاف تحری  متحریان در وقت نماز قبله را در وقت تاریکی و تحری غواصان در  قعر بحر</a></h2>
<p>هم‌چو قومی که تحری می‌کنند</p><p>بر خیال قبله سویی می‌تنند</p><p>چونک کعبه رو نماید صبحگاه</p><p>کشف گردد که کی گم کردست راه</p><p>یا چو غواصان به زیر قعر آب</p><p>هر کسی چیزی همی‌چیند شتاب</p><p>بر امید گوهر و در ثمین</p><p>توبره پر می‌کنند از آن و این</p><p>چون بر آیند از تگ دریای ژرف</p><p>کشف گردد صاحب در شگرف</p><p>وآن دگر که برد مروارید خرد</p><p>وآن دگر که سنگ‌ریزه و شبه برد</p><p>هکذی یبلوهم بالساهره</p><p>فتنة ذات افتضاح قاهره</p><p>هم‌چنین هر قوم چون پروانگان</p><p>گرد شمعی پرزنان اندر جهان</p><p>خویشتن بر آتشی برمی‌زنند</p><p>گرد شمع خود طوافی می‌کنند</p><p>بر امید آتش موسی بخت</p><p>کز لهیبش سبزتر گردد درخت</p><p>فضل آن آتش شنیده هر رمه</p><p>هر شرر را آن گمان برده همه</p><p>چون برآید صبحدم نور خلود</p><p>وا نماید هر یکی چه شمع بود</p><p>هر کرا پر سوخت زان شمع ظفر</p><p>بدهدش آن شمع خوش هشتاد پر</p><p>جوق پروانهٔ دو دیده دوخته</p><p>مانده زیر شمع بد پر سوخته</p><p>می‌تپد اندر پشیمانی و سوز</p><p>می‌کند آه از هوای چشم‌دوز</p><p>شمع او گوید که چون من سوختم</p><p>کی ترا برهانم از سوز و ستم</p><p>شمع او گریان که من سرسوخته</p><p>چون کنم مر غیر را افروخته</p><h2><a id="poem-8564" href="https://ganjoor.net/moulavi/masnavi/daftar5/sh18">بخش ۱۸ - تفسیر یا حسرة علی العباد</a></h2>
<p>او همی گوید که از اشکال تو</p><p>غره گشتم دیر دیدم حال تو</p><p>شمع مرده باده رفته دلربا</p><p>غوطه خورد از ننگ کژبینی ما</p><p>ظلت الارباح خسرا مغرما</p><p>نشتکی شکوی الی الله العمی</p><p>حبذا ارواح اخوان ثقات</p><p>مسلمات مؤمنات قانتات</p><p>هر کسی رویی به سویی برده‌اند</p><p>وان عزیزان رو به بی‌سو کرده‌اند</p><p>هر کبوتر می‌پرد در مذهبی</p><p>وین کبوتر جانب بی‌جانبی</p><p>ما نه مرغان هوا نه خانگی</p><p>دانهٔ ما دانهٔ بی‌دانگی</p><p>زان فراخ آمد چنین روزی ما</p><p>که دریدن شد قبادوزی ما</p><h2><a id="poem-8565" href="https://ganjoor.net/moulavi/masnavi/daftar5/sh19">بخش ۱۹ - سبب آنک فرجی را نام فرجی نهادند از اول</a></h2>
<p>صوفیی بدرید جبه در حرج</p><p>پیشش آمد بعد به دریدن فرج</p><p>کرد نام آن دریده فرجی</p><p>این لقب شد فاش زان مرد نجی</p><p>این لقب شد فاش و صافش شیخ برد</p><p>ماند اندر طبع خلقان حرف درد</p><p>هم‌چنین هر نام صافی داشتست</p><p>اسم را چون دردیی بگذاشتست</p><p>هر که گل خوارست دردی را گرفت</p><p>رفت صوفی سوی صافی ناشکفت</p><p>گفت لابد درد را صافی بود</p><p>زین دلالت دل به صفوت می‌رود</p><p>درد عسر افتاد و صافش یسر او</p><p>صاف چون خرما و دردی بسر او</p><p>یسر با عسرست هین آیس مباش</p><p>راه داری زین ممات اندر معاش</p><p>روح خواهی جبه بشکاف ای پسر</p><p>تا از آن صفوت برآری زود سر</p><p>هست صوفی آنک شد صفوت‌طلب</p><p>نه از لباس صوف و خیاطی و دب</p><p>صوفیی گشته به پیش این لئام</p><p>الخیاطه واللواطه والسلام</p><p>بر خیال آن صفا و نام نیک</p><p>رنگ پوشیدن نکو باشد ولیک</p><p>بر خیالش گر روی تا اصل او</p><p>نی چو عباد خیال تو به تو</p><p>دور باش غیرتت آمد خیال</p><p>گرد بر گرد سراپردهٔ جمال</p><p>بسته هر جوینده را که راه نیست</p><p>هر خیالش پیش می‌آید بیست</p><p>جز مگر آن تیزکوش تیزهوش</p><p>کش بود از جیش نصرتهاش جوش</p><p>نجهد از تخییلها نی شه شود</p><p>تیر شه بنماید آنگه ره شود</p><p>این دل سرگشته را تدبیر بخش</p><p>وین کمانهای دوتو را تیر بخش</p><p>جرعه‌ای بر ریختی زان خفیه جام</p><p>بر زمین خاک من کاس الکرام</p><p>هست بر زلف و رخ از جرعه‌ش نشان</p><p>خاک را شاهان همی‌لیسند از آن</p><p>جرعه حسنست اندر خاک گش</p><p>که به صد دل روز و شب می‌بوسیش</p><p>جرعه خاک آمیز چون مجنون کند</p><p>مر ترا تا صاف او خود چون کند</p><p>هر کسی پیش کلوخی جامه‌چاک</p><p>که آن کلوخ از حسن آمد جرعه‌ناک</p><p>جرعه‌ای بر ماه و خورشید و حمل</p><p>جرعه‌ای بر عرش و کرسی و زحل</p><p>جرعه گوییش ای عجب یا کیمیا</p><p>که ز اسیبش بود چندین بها</p><p>جد طلب آسیب او ای ذوفنون</p><p>لا یمس ذاک الا المطهرون</p><p>جرعه‌ای بر زر و بر لعل و درر</p><p>جرعه‌ای بر خمر و بر نقل و ثمر</p><p>جرعه‌ای بر روی خوبان لطاف</p><p>تا چگونه باشد آن راواق صاف</p><p>چون همی مالی زبان را اندرین</p><p>چون شوی چون بینی آن را بی ز طین</p><p>چونک وقت مرگ آن جرعهٔ صفا</p><p>زین کلوخ تن به مردن شد جدا</p><p>آنچ می‌ماند کنی دفنش تو زود</p><p>این چنین زشتی بدان چون گشته بود</p><p>جان چو بی این جیفه بنماید جمال</p><p>من نتانم گفت لطف آن وصال</p><p>مه چو بی‌این ابر بنماید ضیا</p><p>شرح نتوان کرد زان کار و کیا</p><p>حبذا آن مطبخ پر نوش و قند</p><p>کین سلاطین کاسه‌لیسان ویند</p><p>حبذا آن خرمن صحرای دین</p><p>که بود هر خرمن آن را دانه‌چین</p><p>حبذا دریای عمر بی‌غمی</p><p>که بود زو هفت دریا شب‌نمی</p><p>جرعه‌ای چون ریخت ساقی الست</p><p>بر سر این شوره خاک زیردست</p><p>جوش کرد آن خاک و ما زان جوششیم</p><p>جرعهٔ دیگر که بس بی‌کوششیم</p><p>گر روا بد ناله کردم از عدم</p><p>ور نبود این گفتنی نک تن زدم</p><p>این بیان بط حرص منثنیست</p><p>از خلیل آموز که آن بط کشتنیست</p><p>هست در بط غیر این بس خیر و شر</p><p>ترسم از فوت سخنهای دگر</p><h2><a id="poem-8566" href="https://ganjoor.net/moulavi/masnavi/daftar5/sh20">بخش ۲۰ - صفت طاوس و طبع او و سبب کشتن ابراهیم علیه‌السلام او را</a></h2>
<p>آمدیم اکنون به طاوس دورنگ</p><p>کو کند جلوه برای نام و ننگ</p><p>همت او صید خلق از خیر و شر</p><p>وز نتیجه و فایدهٔ آن بی‌خبر</p><p>بی‌خبر چون دام می‌گیرد شکار</p><p>دام را چه علم از مقصود کار</p><p>دام را چه ضر و چه نفع از گرفت</p><p>زین گرفت بیهده‌ش دارم شگفت</p><p>ای برادر دوستان افراشتی</p><p>با دو صد دلداری و بگذاشتی</p><p>کارت این بودست از وقت ولاد</p><p>صید مردم کردن از دام وداد</p><p>زان شکار و انبهی و باد و بود</p><p>دست در کن هیچ یابی تار و پود</p><p>بیشتر رفتست و بیگاهست روز</p><p>تو به جد در صید خلقانی هنوز</p><p>آن یکی می‌گیر و آن می‌هل ز دام</p><p>وین دگر را صید می‌کن چون لام</p><p>باز این را می‌هل و می‌جو دگر</p><p>اینت لعب کودکان بی‌خبر</p><p>شب شود در دام تو یک صید نی</p><p>دام بر تو جز صداع و قید نی</p><p>پس تو خود را صید می‌کردی به دام</p><p>که شدی محبوس و محرومی ز کام</p><p>در زمانه صاحب دامی بود</p><p>هم‌چو ما احمق که صید خود کند</p><p>چون شکار خوک آمد صید عام</p><p>رنج بی‌حد لقمه خوردن زو حرام</p><p>آنک ارزد صید را عشقست و بس</p><p>لیک او کی گنجد اندر دام کس</p><p>تو مگر آیی و صید او شوی</p><p>دام بگذاری به دام او روی</p><p>عشق می‌گوید به گوشم پست پست</p><p>صید بودن خوش‌تر از صیادیست</p><p>گول من کن خویش را و غره شو</p><p>آفتابی را رها کن ذره شو</p><p>بر درم ساکن شو و بی‌خانه باش</p><p>دعوی شمعی مکن پروانه باش</p><p>تا ببینی چاشنی زندگی</p><p>سلطنت بینی نهان در بندگی</p><p>نعل بینی بازگونه در جهان</p><p>تخته‌بندان را لقب گشته شهان</p><p>بس طناب اندر گلو و تاج دار</p><p>بر وی انبوهی که اینک تاجدار</p><p>هم‌چو گور کافران بیرون حلل</p><p>اندرون قهر خدا عز و جل</p><p>چون قبور آن را مجصص کرده‌اند</p><p>پردهٔ پندار پیش آورده‌اند</p><p>طبع مسکینت مجصص از هنر</p><p>هم‌چو نخل موم بی‌برگ و ثمر</p><h2><a id="poem-8567" href="https://ganjoor.net/moulavi/masnavi/daftar5/sh21">بخش ۲۱ - در بیان آنک لطف حق را همه کس داند و قهر حق را همه کس داند و همه از قهر حق گریزانند و به لطف حق در آویزان اما حق تعالی قهرها را در لطف پنهان کرد و لطفها را در قهر پنهان کرد نعل بازگونه و تلبیس و مکر الله بود تا اهل تمیز و ینظر به نور الله از حالی‌بینان و ظاهربینان جدا شوند کی لِیَبْلُوَکُمْ أَیُّکُمْ أَحْسَنُ عَمَلاً</a></h2>
<p>گفت درویشی به درویشی که تو</p><p>چون بدیدی حضرت حق را بگو</p><p>گفت بی‌چون دیدم اما بهر قال</p><p>بازگویم مختصر آن را مثال</p><p>دیدمش سوی چپ او آذری</p><p>سوی دست راست جوی کوثری</p><p>سوی چپش بس جهان‌سوز آتشی</p><p>سوی دست راستش جوی خوشی</p><p>سوی آن آتش گروهی برده دست</p><p>بهر آن کوثر گروهی شاد و مست</p><p>لیک لعب بازگونه بود سخت</p><p>پیش پای هر شقی و نیکبخت</p><p>هر که در آتش همی رفت و شرر</p><p>از میان آب بر می‌کرد سر</p><p>هر که سوی آب می‌رفت از میان</p><p>او در آتش یافت می‌شد در زمان</p><p>هر که سوی راست شد و آب زلال</p><p>سر ز آتش بر زد از سوی شمال</p><p>وانک شد سوی شمال آتشین</p><p>سر برون می‌کرد از سوی یمین</p><p>کم کسی بر سر این مضمر زدی</p><p>لاجرم کم کس در آن آتش شدی</p><p>جز کسی که بر سرش اقبال ریخت</p><p>کو رها کرد آب و در آتش گریخت</p><p>کرده ذوق نقد را معبود خلق</p><p>لاجرم زین لعب مغبون بود خلق</p><p>جوق‌جوق و صف‌صف از حرص و شتاب</p><p>محترز ز آتش گریزان سوی آب</p><p>لاجرم ز آتش برآوردند سر</p><p>اعتبارالاعتبار ای بی‌خبر</p><p>بانگ می‌زد آتش ای گیجان گول</p><p>من نیم آتش منم چشمهٔ قبول</p><p>چشم‌بندی کرده‌اند ای بی‌نظر</p><p>در من آی و هیچ مگریز از شرر</p><p>ای خلیل اینجا شرار و دود نیست</p><p>جز که سحر و خدعهٔ نمرود نیست</p><p>چون خلیل حق اگر فرزانه‌ای</p><p>آتش آب تست و تو پروانه‌ای</p><p>جان پروانه همی‌دارد ندا</p><p>کای دریغا صد هزارم پر بدی</p><p>تا همی سوزید ز آتش بی‌امان</p><p>کوری چشم و دل نامحرمان</p><p>بر من آرد رحم جاهل از خری</p><p>من برو رحم آرم از بینش‌وری</p><p>خاصه این آتش که جان آبهاست</p><p>کار پروانه به عکس کار ماست</p><p>او ببیند نور و در ناری رود</p><p>دل ببیند نار و در نوری شود</p><p>این چنین لعب آمد از رب جلیل</p><p>تا ببینی کیست از آل خلیل</p><p>آتشی را شکل آبی داده‌اند</p><p>واندر آتش چشمه‌ای بگشاده‌اند</p><p>ساحری صحن برنجی را به فن</p><p>صحن پر کرمی کند در انجمن</p><p>خانه را او پر ز کزدمها نمود</p><p>از دم سحر و خود آن کزدم نبود</p><p>چونک جادو می‌نماید صد چنین</p><p>چون بود دستان جادوآفرین</p><p>لاجرم از سحر یزدان قرن قرن</p><p>اندر افتادند چون زن زیر پهن</p><p>ساحرانشان بنده بودند و غلام</p><p>اندر افتادند چون صعوه به دام</p><p>هین بخوان قرآن ببین سحر حلال</p><p>سرنگونی مکرهای کالجبال</p><p>من نیم فرعون کایم سوی نیل</p><p>سوی آتش می‌روم من چون خلیل</p><p>نیست آتش هست آن ماء معین</p><p>وآن دگر از مکر آب آتشین</p><p>پس نکو گفت آن رسول خوش‌جواز</p><p>ذره‌ای عقلت به از صوم و نماز</p><p>زانک عقلت جوهرست این دو عرض</p><p>این دو در تکمیل آن شد مفترض</p><p>تا جلا باشد مر آن آیینه را</p><p>که صفا آید ز طاعت سینه را</p><p>لیک گر آیینه از بن فاسدست</p><p>صیقل او را دیر باز آرد به دست</p><p>وان گزین آیینه که خوش مغرس است</p><p>اندکی صیقل گری آن را بس است</p><h2><a id="poem-8568" href="https://ganjoor.net/moulavi/masnavi/daftar5/sh22">بخش ۲۲ - تفاوت عقول در اصل فطرت خلاف معتزله کی ایشان گویند در اصل عقول جز وی برابرند این افزونی و  تفاوت از تعلم است و ریاضت و تجربه</a></h2>
<p>این تفاوت عقلها را نیک دان</p><p>در مراتب از زمین تا آسمان</p><p>هست عقلی هم‌چو قرص آفتاب</p><p>هست عقلی کمتر از زهره و شهاب</p><p>هست عقلی چون چراغی سرخوشی</p><p>هست عقلی چون ستارهٔ آتشی</p><p>زانک ابر از پیش آن چون وا جهد</p><p>نور یزدان‌بین خردها بر دهد</p><p>عقل جزوی عقل را بدنام کرد</p><p>کام دنیا مرد را بی‌کام کرد</p><p>آن ز صیدی حسن صیادی بدید</p><p>وین ز صیادی غم صیدی کشید</p><p>آن ز خدمت ناز مخدومی بیافت</p><p>وآن ز مخدومی ز راه عز بتافت</p><p>آن ز فرعونی اسیر آب شد</p><p>وز اسیری سبط صد سهراب شد</p><p>لعب معکوسست و فرزین‌بند سخت</p><p>حیله کم کن کار اقبالست و بخت</p><p>بر حیال و حیله کم تن تار را</p><p>که غنی ره کم دهد مکار را</p><p>مکر کن در راه نیکو خدمتی</p><p>تا نبوت یابی اندر امتی</p><p>مکر کن تا وا رهی از مکر خود</p><p>مکر کن تا فرد گردی از جسد</p><p>مکر کن تا کمترین بنده شوی</p><p>در کمی رفتی خداونده شوی</p><p>روبهی و خدمت ای گرگ کهن</p><p>هیچ بر قصد خداوندی مکن</p><p>لیک چون پروانه در آتش بتاز</p><p>کیسه‌ای زان بر مدوز و پاک باز</p><p>زور را بگذار و زاری را بگیر</p><p>رحم سوی زاری آید ای فقیر</p><p>زاری مضطر تشنه معنویست</p><p>زاری سرد دروغ آن غویست</p><p>گریهٔ اخوان یوسف حیلتست</p><p>که درونشان پر ز رشک و علتست</p><h2><a id="poem-8569" href="https://ganjoor.net/moulavi/masnavi/daftar5/sh23">بخش ۲۳ - حکایت آن اعرابی کی سگ او از گرسنگی می‌مرد و انبان او پر نان و بر سگ نوحه می‌کرد و شعر می‌گفت و می‌گریست و سر و رو می‌زد و دریغش می‌آمد لقمه‌ای از انبان به سگ دادن</a></h2>
<p>آن سگی می‌مرد و گریان آن عرب</p><p>اشک می‌بارید و می‌گفت ای کرب</p><p>سایلی بگذشت و گفت این گریه چیست</p><p>نوحه و زاری تو از بهر کیست</p><p>گفت در ملکم سگی بد نیک‌خو</p><p>نک همی‌میرد میان راه او</p><p>روز صیادم بد و شب پاسبان</p><p>تیزچشم و صیدگیر و دزدران</p><p>گفت رنجش چیست زخمی خورده است</p><p>گفت جوع الکلب زارش کرده است</p><p>گفت صبری کن برین رنج و حرض</p><p>صابران را فضل حق بخشد عوض</p><p>بعد از آن گفتش کای سالار حر</p><p>چیست اندر دستت این انبان پر</p><p>گفت نان و زاد و لوت دوش من</p><p>می‌کشانم بهر تقویت بدن</p><p>گفت چون ندهی بدان سگ نان و زاد</p><p>گفت تا این حد ندارم مهر و داد</p><p>دست ناید بی‌درم در راه نان</p><p>لیک هست آب دو دیده رایگان</p><p>گفت خاکت بر سر ای پر باد مشک</p><p>که لب نان پیش تو بهتر ز اشک</p><p>اشک خونست و به غم آبی شده</p><p>می‌نیرزد خاک خون بیهده</p><p>کل خود را خوار کرد او چون بلیس</p><p>پارهٔ این کل نباشد جز خسیس</p><p>من غلام آنک نفروشد وجود</p><p>جز بدان سلطان با افضال و جود</p><p>چون بگرید آسمان گریان شود</p><p>چون بنالد چرخ یا رب خوان شود</p><p>من غلام آن مس همت‌پرست</p><p>کو به غیر کیمیا نارد شکست</p><p>دست اشکسته برآور در دعا</p><p>سوی اشکسته پرد فضل خدا</p><p>گر رهایی بایدت زین چاه تنگ</p><p>ای برادر رو بر آذر بی‌درنگ</p><p>مکر حق را بین و مکر خود بهل</p><p>ای ز مکرش مکر مکاران خجل</p><p>چونک مکرت شد فنای مکر رب</p><p>برگشایی یک کمینی بوالعجب</p><p>که کمینهٔ آن کمین باشد بقا</p><p>تا ابد اندر عروج و ارتقا</p><h2><a id="poem-8570" href="https://ganjoor.net/moulavi/masnavi/daftar5/sh24">بخش ۲۴ - در بیان آنک هیچ چشم بدی آدمی را چنان مهلک نیست کی چشم پسند  خویشتن مگر کی چشم او مبدل شده باشد به نور حق که بی یسمع و بی یبصر و خویشتن او بی‌خویشتن شده</a></h2>
<p>پر طاوست مبین و پای بین</p><p>تا که سؤ العین نگشاید کمین</p><p>که بلغزد کوه از چشم بدان</p><p>یزلقونک از نبی بر خوان بدان</p><p>احمد چون کوه لغزید از نظر</p><p>در میان راه بی‌گل بی‌مطر</p><p>در عجب درماند کین لغزش ز چیست</p><p>من نپندارم که این حالت تهیست</p><p>تا بیامد آیت و آگاه کرد</p><p>کان ز چشم بد رسیدت وز نبرد</p><p>گر بدی غیر تو در دم لا شدی</p><p>صید چشم و سخرهٔ افنا شدی</p><p>لیک آمد عصمتی دامن‌کشان</p><p>وین که لغزیدی بد از بهر نشان</p><p>عبرتی گیر اندر آن که کن نگاه</p><p>برگ خود عرضه مکن ای کم ز کاه</p>
</body></html>