<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3913" href="https://ganjoor.net/moulavi/shams/ghazalsh/sh1289">غزل شمارهٔ ۱۲۸۹</a></h2>
<p>دلی کز تو سوزد چه باشد دوایش</p><p>چو تشنه تو باشد که باشد سقایش</p><p>چو بیمار گردد به بازار گردد</p><p>دکان تو جوید لب قندخایش</p><p>تویی باغ و گلشن تویی روز روشن</p><p>مکن دل چو آهن مران از لقایش</p><p>به درد و به زاری به اندوه و خواری</p><p>عجب چند داری برون سرایش</p><p>مها از سر او چو تو سایه بردی</p><p>چه سود و چه راحت ز سایه همایش</p><p>چو یک دم نبیند جمال و جلالت</p><p>بگیرد ملالی ز جان و ز جایش</p><p>جهان از بهارش چو فردوس گردد</p><p>چمن بی‌زبانی بگوید ثنایش</p><p>جواهر که بخشد کف بحر خویش</p><p>فزایش که بخشد رخ جان فزایش</p><p>جهان سایه توست روش از تو دارد</p><p>ز نور تو باشد بقا و فنایش</p><p>منم مهره تو فتاده ز دستت</p><p>از این طاس غربت بیا درربایش</p><p>بگیرم ادب را ببندم دو لب را</p><p>که تا راز گوید لب دلگشایش</p><h2><a id="poem-3914" href="https://ganjoor.net/moulavi/shams/ghazalsh/sh1290">غزل شمارهٔ ۱۲۹۰</a></h2>
<p>مست گشتم ز ذوق دشنامش</p><p>یا رب آن می بهست یا جامش</p><p>طرب افزاترست از باده</p><p>آن سقط‌های تلخ آشامش</p><p>بهر دانه نمی‌روم سوی دام</p><p>بلک از عشق محنت دامش</p><p>آن مهی که نه شرقی و غربیست</p><p>نور بخشد شبش چو ایامش</p><p>خاک آدم پر از عقیق چراست</p><p>تا به معدن کشد به ناکامش</p><p>گوهر چشم و دل رسول حقست</p><p>حلقه گوش ساز پیغامش</p><p>تن از آن سر چو جام جان نوشد</p><p>هم از آن سر بود سرانجامش</p><p>سرد شد نعمت جهان بر دل</p><p>پیش حسن ولی انعامش</p><p>شیخ هندو به خانقاه آمد</p><p>نی تو ترکی درافکن از بامش</p><p>کم او گیر و جمله هندوستان</p><p>خاص او را بریز بر عامش</p><p>طالع هند خود زحل آمد</p><p>گر چه بالاست نحس شد نامش</p><p>رفت بالا نرست از نحسی</p><p>می بد را چه سود از جامش</p><p>بد هندو نمودم آینه‌ام</p><p>حسد و کینه نیست اعلامش</p><p>نفس هندوست و خانقه دل من</p><p>از برون نیست جنگ و آرامش</p><p>بس که اصل سخن دو رو دارد</p><p>یک سپید و دگر سیه فامش</p><h2><a id="poem-3915" href="https://ganjoor.net/moulavi/shams/ghazalsh/sh1291">غزل شمارهٔ ۱۲۹۱</a></h2>
<p>توبه من درست نیست خموش</p><p>من بی‌توبه را به کس مفروش</p><p>بنده عیب ناک را بمران</p><p>رحمت خویش را از او بمپوش</p><p>تو سمیع ضمیر و فکری و ما</p><p>لب ببسته همی‌زنیم خروش</p><p>هر غم و شادیی که صورت بست</p><p>پیش تصویر توست خدمت کوش</p><p>نقش تسلیم گشته پیش قلم</p><p>گه پلنگش کنی و گاهی موش</p><p>می‌نماید فسرده هر چیزم</p><p>همچو دیگند هر یکی در جوش</p><p>می‌زند نعره‌های پنهانی</p><p>ذره ذره چو مرغ مرزنگوش</p><p>وقت آمد که بشنوید اسرار</p><p>می‌گشاید خدا شما را گوش</p><p>وقت آمد که سبزپوشان نیز</p><p>در رسند از رواق ازرق پوش</p><h2><a id="poem-3916" href="https://ganjoor.net/moulavi/shams/ghazalsh/sh1292">غزل شمارهٔ ۱۲۹۲</a></h2>
<p>آمد آن خواجه سیماترش</p><p>وان شکرش گشته چو سرکا ترش</p><p>با همگان روترش است ای عجب</p><p>یا که به بیرون خوش و با ما ترش</p><p>از کرم خواجه روا نیست این</p><p>با همه خوش با من تنها ترش</p><p>زین بگذشتیم دریغست و حیف</p><p>آن رخ خوش طلعت زیبا ترش</p><p>ای ز تو خندان شده هر جا حزین</p><p>وی ز تو شیرین شده هر جا ترش</p><p>شاد زمانی که نهان زیر لب</p><p>یار همی‌خندد و لالا ترش</p><p>گر ترشی این دم شرطی بنه</p><p>که نبود روی تو فردا ترش</p><p>بهر خدا قاعده نو منه</p><p>هیچ بود قاعده حلوا ترش</p><p>این ترشی در چه و زندان بود</p><p>دید کسی باغ و تماشا ترش</p><p>یوسف خوبان چو به زندان بماند</p><p>هیچ نگشت آن گل رعنا ترش</p><p>تا به سخن آمد دیوار و در</p><p>کز چه نه‌ای ای شه و مولا ترش</p><p>گفت اگر غرقه سرکا شوم</p><p>کی هلدم رحمت بالا ترش</p><p>می‌دهم عشق و ندیمی کند</p><p>غرقه شود در می و صهبا ترش</p><p>دست فشان روح رود مست تا</p><p>میمنه که نیست بدان جا ترش</p><p>بس کن و در شهد و شکر غوطه خور</p><p>کت نهلد فضل موفا ترش</p><h2><a id="poem-3917" href="https://ganjoor.net/moulavi/shams/ghazalsh/sh1293">غزل شمارهٔ ۱۲۹۳</a></h2>
<p>علی الله ای مسلمانان از آن هجران پرآتش</p><p>ظلام فی ظلام من فراق الحب قد اغطش</p><p>چو دور افتاد ماهی جان ز بحر افتاد در حیله</p><p>کما حوت الشقی الیوم فی ارض الفلاینبش</p><p>عجب نبود اگر عاشق شود بی‌جان در این هجران</p><p>اذا ما الحوت زال الماء لا تعجب بان تعطش</p><p>اگر منکر شود مردی ز سوز عاشق سوزان</p><p>متی یمتاز عین الشمس من عین له اعمش</p><p>چو فرش وصل بردارد شفا از منزل عاشق</p><p>فراش من لهیب النار من تحت الفتی یفرش</p><p>که تا پیغام آن یوسف بدین یعقوب عشق آید</p><p>یبرد ذاک و البستان و الفردوس یستنعش</p><p>دلم در گوش من گوید ز حرص وصل شمس الدین</p><p>الی تبریز یستسعی و فی تبریز یستفتش</p><h2><a id="poem-3918" href="https://ganjoor.net/moulavi/shams/ghazalsh/sh1294">غزل شمارهٔ ۱۲۹۴</a></h2>
<p>کل عقل بوصلکم مدهش</p><p>کل خد ببینکم مخدش</p><p>مست گشتم ز طعنه و لافش</p><p>دردیش خوشتر است یا صافش</p><p>بصر العقل من جلالتکم</p><p>مثل الترک عینه اخفش</p><p>کر شوم تا بلندتر گوید</p><p>هر که او دم زند ز اوصافش</p><p>شارب الخمر کیف لا یسکر</p><p>صاحب الحشر کیف لا ینعش</p><p>زان دمی کو دمید در عالم</p><p>گشت پرگل ز قاف تا قافش</p><p>مسکن الروح حول عزته</p><p>مسکن لیس فیه یستوحش</p><p>اندرآید سپهر تا زانو</p><p>چو کشد بوی مشک از نافش</p><p>من اتاه الی الخلود اتی</p><p>و انتهی من مکانه المرعش</p><p>جان برید از جهان و عذرش این</p><p>کالفتی یافتم ز ایلافش</p><h2><a id="poem-3919" href="https://ganjoor.net/moulavi/shams/ghazalsh/sh1295">غزل شمارهٔ ۱۲۹۵</a></h2>
<p>بیا بیا که تویی جان جان جان سماع</p><p>بیا که سرو روانی به بوستان سماع</p><p>بیا که چون تو نبودست و هم نخواهد بود</p><p>بیا که چون تو ندیدست دیدگان سماع</p><p>بیا که چشمه خورشید زیر سایه تست</p><p>هزار زهره تو داری بر آسمان سماع</p><p>سماع شکر تو گوید به صد زبان فصیح</p><p>یکی دو نکته بگویم من از زبان سماع</p><p>برون ز هر دو جهانی چو در سماع آیی</p><p>برون ز هر دو جهانست این جهان سماع</p><p>اگر چه بام بلندست بام هفتم چرخ</p><p>گذشته است از این بام نردبان سماع</p><p>به زیر پای بکوبید هر چه غیر ویست</p><p>سماع از آن شما و شما از آن سماع</p><p>چو عشق دست درآرد به گردنم چه کنم</p><p>کنار درکشمش همچنین میان سماع</p><p>کنار ذره چو پر شد ز پرتو خورشید</p><p>همه به رقص درآیند بی‌فغان سماع</p><p>بیا که صورت عشقست شمس تبریزی</p><p>که باز ماند ز عشق لبش دهان سماع</p><h2><a id="poem-3920" href="https://ganjoor.net/moulavi/shams/ghazalsh/sh1296">غزل شمارهٔ ۱۲۹۶</a></h2>
<p>بیا بیا که تویی جان جان جان سماع</p><p>هزار شمع منور به خاندان سماع</p><p>چو صد هزار ستاره ز تست روشن دل</p><p>بیا که ماه تمامی در آسمان سماع</p><p>بیا که جان و جهان در رخ تو حیرانست</p><p>بیا که بوالعجبی نیک در جهان سماع</p><p>بیا که بی تو به بازار عشق نقدی نیست</p><p>بیا که چون تو زری را ندید کان سماع</p><p>بیا که بر در تو شسته‌اند مشتاقان</p><p>ز بام خویش فروکن تو نردبان سماع</p><p>بیا که رونق بازار عشق از لب تست</p><p>که شاهدیست نهانی در این دکان سماع</p><p>بیار قند معانی ز شمس تبریزی</p><p>که باز ماند ز عشق لبش دهان سماع</p><h2><a id="poem-3921" href="https://ganjoor.net/moulavi/shams/ghazalsh/sh1297">غزل شمارهٔ ۱۲۹۷</a></h2>
<p>مدارم یک زمان از کار فارغ</p><p>که گردد آدمی غمخوار فارغ</p><p>چو فارغ شد غم او را سخره گیرد</p><p>مبادا هیچ کس ای یار فارغ</p><p>قلندر گر چه فارغ می‌نماید</p><p>ولیکن نیست در اسرار فارغ</p><p>ز اول می‌کشد او خار بسیار</p><p>همه گل گشت و گشت از خار فارغ</p><p>چو موری دانه‌ها انبار می‌کرد</p><p>سلیمان شد شد از انبار فارغ</p><p>چو دریاییست او پرکار و بی‌کار</p><p>از او گیرند و او ز ایثار فارغ</p><p>قلندر هست در کشتی نشسته</p><p>روان در را و از رفتار فارغ</p><p>در این حیرت بسی بینی در این راه</p><p>ز کشتی و ز دریابار فارغ</p><p>به یاد بحر مست از وهم کشتی</p><p>نشسته احمقی بسیار فارغ</p><h2><a id="poem-3922" href="https://ganjoor.net/moulavi/shams/ghazalsh/sh1298">غزل شمارهٔ ۱۲۹۸</a></h2>
<p>امروز روز شادی و امسال سال لاغ</p><p>نیکوست حال ما که نکو باد حال باغ</p><p>آمد بهار و گفت به نرگس به خنده گل</p><p>چشم من و تو روشن بی‌روی زشت زاغ</p><p>گل نقل بلبلان و شکر نقل طوطیان</p><p>سبزه‌ست و لاله زار و چمن کوری کلاغ</p><p>با سیب انار گفت که شفتالویی بده</p><p>گفت این هوس پزند همه منبلان راغ</p><p>شفتالوی مسیح به جان می‌توان خرید</p><p>جانی نه کز دلست ترقیش نه از دماغ</p><p>باغ و بهار هست رسول بهشت غیب</p><p>بشنو که بر رسول نباشد به جز بلاغ</p><p>در آفتاب فضل گشا پر و بال نو</p><p>کز پیش آفتاب برفتست میغ و ماغ</p><p>چندان شراب ریخت کنون ساقی ربیع</p><p>مستسقیان خاک از این فیض کرده کاغ</p><p>خورشید ما مقیم حمل در بهار جان</p><p>فارغ ز بهمنست و ز کانون زهی مساغ</p><p>سر همچنین بجنبان یعنی سر مرا</p><p>خاریدن آرزوست ندارم بدو فراغ</p><p>امروز پایدار که برپاست ساقیی</p><p>کبست خاک را و فلک را دو صد چراغ</p><p>گه آب می‌نماید و گه آتشی کز او</p><p>دل داغ داغ بود و رهانیده شد ز داغ</p><p>غم چیغ چیغ کرد چو در چنگ گربه موش</p><p>گو چیغ چیغ می‌کن و گو چاغ چاغ چاغ</p><p>آتش بزن به چرخه و پنبه دگر مریس</p><p>گردن چو دوک گشت این حرف چون پناغ</p><h2><a id="poem-3923" href="https://ganjoor.net/moulavi/shams/ghazalsh/sh1299">غزل شمارهٔ ۱۲۹۹</a></h2>
<p>گویند شاه عشق ندارد وفا دروغ</p><p>گویند صبح نبود شام تو را دروغ</p><p>گویند بهر عشق تو خود را چه می‌کشی</p><p>بعد از فنای جسم نباشد بقا دروغ</p><p>گویند اشک چشم تو در عشق بیهده‌ست</p><p>چون چشم بسته گشت نباشد لقا دروغ</p><p>گویند چون ز دور زمانه برون شدیم</p><p>زان سو روان نباشد این جان ما دروغ</p><p>گویند آن کسان که نرستند از خیال</p><p>جمله خیال بد قصص انبیا دروغ</p><p>گویند آن کسان که نرفتند راه راست</p><p>ره نیست بنده را به جناب خدا دروغ</p><p>گویند رازدان دل اسرار و راز غیب</p><p>بی‌واسطه نگوید مر بنده را دروغ</p><p>گویند بنده را نگشایند راز دل</p><p>وز لطف بنده را نبرد بر سما دروغ</p><p>گویند آن کسی که بود در سرشت خاک</p><p>با اهل آسمان نشود آشنا دروغ</p><p>گویند جان پاک از این آشیان خاک</p><p>با پر عشق برنپرد بر هوا دروغ</p><p>گویند ذره ذره بد و نیک خلق را</p><p>آن آفتاب حق نرساند جزا دروغ</p><p>خاموش کن ز گفت وگر گویدت کسی</p><p>جز حرف و صوت نیست سخن را ادا دروغ</p><h2><a id="poem-3924" href="https://ganjoor.net/moulavi/shams/ghazalsh/sh1300">غزل شمارهٔ ۱۳۰۰</a></h2>
<p>عیسی روح گرسنه‌ست چو زاغ</p><p>خر او می‌کند ز کنجد کاغ</p><p>چونک خر خورد جمله کنجد را</p><p>از چه روغن کشیم بهر چراغ</p><p>چونک خورشید سوی عقرب رفت</p><p>شد جهان تیره رو ز میغ و ز ماغ</p><p>آفتابا رجوع کن به محل</p><p>بر جبین خزان و دی نه داغ</p><p>آفتابا تو در حمل جانی</p><p>از تو سرسبز خاک و خندان باغ</p><p>آفتابا چو بشکنی دل دی</p><p>از تو گردد بهار گرم دماغ</p><p>آفتابا زکات نور تو است</p><p>آنچ این آفتاب کرد ابلاغ</p><p>صد هزار آفتاب دید احمد</p><p>چون تو را دیده بود او مازاغ</p><p>زان نگشت او بگرد پایه حوض</p><p>کو ز بحر حیات دید اسباغ</p><p>آفتابت از آن همی‌خوانم</p><p>که عبارت ز تست تنگ مساغ</p><p>مژده تو چو درفکند بهار</p><p>باغ برداشت بزم و مجلس و لاغ</p><p>کرده مستان باغ اشکوفه</p><p>کرده سیران خاک استفراغ</p><p>حله بافان غیب می‌بافند</p><p>حله‌ها و پدید نیست پناغ</p><p>کی گذارد خدا تو را فارغ</p><p>چون خدا را ز کار نیست فراغ</p><p>صد هزاران بنا و یک بنا</p><p>رنگ جامه هزار و یک صباغ</p><p>نغزها را مزاج او مایه</p><p>پوست‌ها را علاج او دباغ</p><p>لعل‌ها را درخش او صیقل</p><p>سیم و زر را کفایتش صواغ</p><p>بلبلان ضمیر خود دگرند</p><p>نطق حس پیششان چو بانگ کلاغ</p><p>بس که همراز بلبلان نبود</p><p>آنک بیرون بود ز باغ و ز راغ</p><h2><a id="poem-3925" href="https://ganjoor.net/moulavi/shams/ghazalsh/sh1301">غزل شمارهٔ ۱۳۰۱</a></h2>
<p>ما دو سه رند عشرتی جمع شدیم این طرف</p><p>چون شتران رو به رو پوز نهاده در علف</p><p>از چپ و راست می‌رسد مست طمع هر اشتری</p><p>چون شتران فکنده لب مست و برآوریده کف</p><p>غم مخورید هر شتر ره نبرد بدین اغل</p><p>زانک به پستی‌اند و ما بر سر کوه بر شرف</p><p>کس به درازگردنی بر سر کوه کی رسد</p><p>ور چه کنند عف عفی غم نخوریم ما ز عف</p><p>بحر اگر شود جهان کشتی نوح اندرآ</p><p>کشتی نوح کی بود سخره غرقه و تلف</p><p>کان زمردیم ما آفت چشم اژدها</p><p>آنک لدیغ غم بود حصه اوست وااسف</p><p>جمله جهان پرست غم در پی منصب و درم</p><p>ما خوش و نوش و محترم مست طرب در این کنف</p><p>مست شدند عارفان مطرب معرفت بیا</p><p>زود بگو رباعیی پیش درآ بگیر دف</p><p>باد به بیشه درفکن در سر سرو و بید زن</p><p>تا که شوند سرفشان بید و چنار صف به صف</p><p>بید چو خشک و کل بود برگ ندارد و ثمر</p><p>جنبش کی کند سرش از دم و باد لاتخف</p><p>چاره خشک و بی‌مدد نفخه ایزدی بود</p><p>کوست به فعل یک به یک نیست ضعیف و مستخف</p><p>نخله خشک ز امر حق داد ثمر به مریمی</p><p>یافت ز نفخ ایزدی مرده حیات مؤتنف</p><p>ابله اگر زنخ زند تو ره عشق گم مکن</p><p>پیشه عشق برگزین هرزه شمر دگر حرف</p><p>چون غزلی به سر بری مدحت شمس دین بگو</p><p>وز تبریز یاد کن کوری خصم ناخلف</p><h2><a id="poem-3926" href="https://ganjoor.net/moulavi/shams/ghazalsh/sh1302">غزل شمارهٔ ۱۳۰۲</a></h2>
<p>ما دو سه مست خلوتی جمع شدیم این طرف</p><p>چون شتران رو به رو پوز نهاده در علف</p><p>هر طرفی همی‌رسد مست و خراب جوق جوق</p><p>چون شتران مست لب سست فکنده کرده کف</p><p>خوش بخورید کاشتران ره نبرند سوی ما</p><p>زانک بوادی اندرند ما سر کوه بر شرف</p><p>گر چه درازگردن‌اند تا سر کوه کی رسند</p><p>ور چه که عف عفی کنند غم نخوریم ما ز عف</p><p>بحر اگر شود جهان کشتی نوح اندریم</p><p>کشتی نوح کی بود سخره آفت و تلف</p><p>جمله جهان پرست غم در پی منصب و درم</p><p>ما خوش و نوش و محترم مست خرف در این کنف</p><p>کان زمردیم ما آفت چشم مار غم</p><p>آنک اسیر غم بود حصه اوست وااسف</p><p>مطرب عارفان بیا مست شدند عارفان</p><p>زود بگو رباعیی پیش درآ بگیر دف</p><p>باد به بیشه درفکن بر سر هر درخت زن</p><p>تا که شوند سرفشان شاخ درخت صف به صف</p><p>ابله اگر زنخ زند تو ره عشق گم مکن</p><p>عشق حیات جان بود مرده بود دگر حرف</p><p>چون غزلی به سر بری مدحت شمس دین بگو</p><p>از تبریز یاد کن کوری خصم ناخلف</p><h2><a id="poem-3927" href="https://ganjoor.net/moulavi/shams/ghazalsh/sh1303">غزل شمارهٔ ۱۳۰۳</a></h2>
<p>گر تو تنگ آیی ز ما زوتر برون رو ای حریف</p><p>کز ترش رویی همی‌رنجد دلارام ظریف</p><p>گر همی انکار خود پنهان کنی بر روی تو</p><p>می‌نماید دشمنی‌ها بر رخ تو لیف لیف</p><p>روز گردک بر رخ داماد می‌باشد نشان</p><p>از جمال او که نامش کرد رومی نیف نیف</p><p>چون خداوند شمس دین چوگان زند یارش کجاست</p><p>ور بر اسب فضل بنشیند کجا دارد ردیف</p><p>خوان و بزم هر دو عالم نزد بزم شمس دین</p><p>چون یکی کاسه پرآش و بر سر او یک رغیف</p><p>وان رغیف و آش و کاسه صدقه تبریز دان</p><p>از کمال و حرمت شهر شهنشاه شریف</p><h2><a id="poem-3928" href="https://ganjoor.net/moulavi/shams/ghazalsh/sh1304">غزل شمارهٔ ۱۳۰۴</a></h2>
<p>باده نمی‌بایدم فارغم از درد و صاف</p><p>تشنه خون خودم آمد وقت مصاف</p><p>برکش شمشیر تیز خون حسودان بریز</p><p>تا سر بی‌تن کند گرد تن خود طواف</p><p>کوه کن از کله‌ها بحر کن از خون ما</p><p>تا بخورد خاک و ریگ جرعه خون از گزاف</p><p>ای ز دل من خبیر رو دهنم را مگیر</p><p>ور نه شکافد دلم خون بجهد از شکاف</p><p>گوش به غوغا مکن هیچ محابا مکن</p><p>سلطنت و قهرمان نیست چنین دست باف</p><p>در دل آتش روم لقمه آتش شوم</p><p>جان چو کبریت را بر چه بریدند ناف</p><p>آتش فرزند ماست تشنه و دربند ماست</p><p>هر دو یکی می‌شویم تا نبود اختلاف</p><p>چک چک و دودش چراست زانک دورنگی به جاست</p><p>چونک شود هیزم او چک چک نبود ز لاف</p><p>ور بجهد نیم سوز فحم بود او هنوز</p><p>تشنه دل و رو سیه طالب وصل و زفاف</p><p>آتش گوید برو تو سیهی من سپید</p><p>هیزم گوید که تو سوخته‌ای من معاف</p><p>این طرفش روی نی وان طرفش روی نی</p><p>کرده میان دو یار در سیهی اعتکاف</p><p>همچو مسلمان غریب نی سوی خلقش رهی</p><p>نی سوی شاهنشهی بر طرفی چون سجاف</p><p>بلک چو عنقا که او از همه مرغان فزود</p><p>بر فلکش ره نبود ماند بر آن کوه قاف</p><p>با تو چه گویم که تو در غم نان مانده‌ای</p><p>پشت خمی همچو لام تنگ دلی همچو کاف</p><p>هین بزن ای فتنه جو بر سر سنگ آن سبو</p><p>تا نکشم آب جو تا نکنم اغتراف</p><p>ترک سقایی کنم غرقه دریا شوم</p><p>دور ز جنگ و خلاف بی‌خبر از اعتراف</p><p>همچو روان‌های پاک خامش در زیر خاک</p><p>قالبشان چون عروس خاک بر او چون لحاف</p><h2><a id="poem-3929" href="https://ganjoor.net/moulavi/shams/ghazalsh/sh1305">غزل شمارهٔ ۱۳۰۵</a></h2>
<p>کعبه جان‌ها تویی گرد تو آرم طواف</p><p>جغد نیم بر خراب هیچ ندارم طواف</p><p>پیشه ندارم جز این کار ندارم جز این</p><p>چون فلکم روز و شب پیشه و کارم طواف</p><p>بهتر از این یار کیست خوشتر از این کار چیست</p><p>پیش بت من سجود گرد نگارم طواف</p><p>رخت کشیدم به حج تا کنم آن جا قرار</p><p>برد عرب رخت من برد قرارم طواف</p><p>تشنه چه بیند به خواب چشمه و حوض و سبو</p><p>تشنه وصل توام کی بگذارم طواف</p><p>چونک برآرم سجود بازرهم از وجود</p><p>کعبه شفیعم شود چونک گزارم طواف</p><p>حاجی عاقل طواف چند کند هفت هفت</p><p>حاجی دیوانه‌ام من نشمارم طواف</p><p>گفتم گل را که خار کیست ز پیشش بران</p><p>گفت بسی کرد او گرد عذارم طواف</p><p>گفت به آتش هوا دود نه درخورد توست</p><p>گفت بهل تا کند گرد شرارم طواف</p><p>عشق مرا می‌ستود کو همه شب همچو ماه</p><p>بر سر و رو می‌کند گرد غبارم طواف</p><p>همچو فلک می‌کند بر سر خاکم سجود</p><p>همچو قدح می‌کند گرد خمارم طواف</p><p>خواجه عجب نیست اینک من بدوم پیش صید</p><p>طرفه که بر گرد من کرد شکارم طواف</p><p>چار طبیعت چو چار گردن حمال دان</p><p>همچو جنازه مبا بر سر چارم طواف</p><p>هست اثرهای یار در دمن این دیار</p><p>ور نه نبودی بر این تیره دیارم طواف</p><p>عاشق مات ویم تا ببرد رخت من</p><p>ور نه نبودی چنین گرد قمارم طواف</p><p>سرو بلندم که من سبز و خوشم در خزان</p><p>نی چو حشیشم بود گرد بهارم طواف</p><p>از سپه رشک ما تیر قضا می‌رسد</p><p>تا نکنی بی‌سپر گرد حصارم طواف</p><p>خشت وجود مرا خرد کن ای غم چو گرد</p><p>تا که کنم همچو گرد گرد سوارم طواف</p><p>بس کن و چون ماهیان باش خموش اندر آب</p><p>تا نه چو تابه شود بر سر نارم طواف</p><h2><a id="poem-3930" href="https://ganjoor.net/moulavi/shams/ghazalsh/sh1306">غزل شمارهٔ ۱۳۰۶</a></h2>
<p>بیا بیا که تویی شیر شیر شیر مصاف</p><p>ز مرغزار برون آ و صف‌ها بشکاف</p><p>به مدحت آنچ بگویند نیست هیچ دروغ</p><p>ز هر چه از تو بلافند صادقست نه لاف</p><p>عجب که کرت دیگر ببیند این چشمم</p><p>به سلطنت تو نشسته ملوک بر اطراف</p><p>تو بر مقامه خویشی وز آنچ گفتم بیش</p><p>ولیک دیده ز هجرت نه روشنست نه صاف</p><p>شعاع چهره او خود نهان نمی‌گردد</p><p>برو تو غیرت بافنده پرده‌ها می‌باف</p><p>تو دلفریب صفت‌های دلفریب آری</p><p>ولیک آتش من کی رها کند اوصاف</p><p>چو عاشقان به جهان جان‌ها فدا کردند</p><p>فدا بکردم جانی و جان جان به مصاف</p><p>اگر چه کعبه اقبال جان من باشد</p><p>هزار کعبه جان را بگرد تست طواف</p><p>دهان ببسته‌ام از راز چون جنین غمم</p><p>که کودکان به شکم در غذا خورند از ناف</p><p>تو عقل عقلی و من مست پرخطای توام</p><p>خطای مست بود پیش عقل عقل معاف</p><p>خمار بی‌حد من بحرهای می‌خواهد</p><p>که نیست مست تو را رطل‌ها و جره کفاف</p><p>بجز به عشق تو جایی دگر نمی‌گنجم</p><p>که نیست موضع سیمرغ عشق جز که قاف</p><p>نه عاشق دم خویشم ولیک بوی تست</p><p>چو دم زنم ز غمت از مت و از آلاف</p><p>نه الف گیرد اجزای من به غیر تو دوست</p><p>اگر هزار بخوانند سوره ایلاف</p><p>به نور دیده سلف بسته‌ام به عشق رخت</p><p>که گوش من نگشاید به قصه اسلاف</p><p>منم کمانچه نداف شمس تبریزی</p><p>فتاده آتش او در دکان این نداف</p><h2><a id="poem-3931" href="https://ganjoor.net/moulavi/shams/ghazalsh/sh1307">غزل شمارهٔ ۱۳۰۷</a></h2>
<p>ای مونس و غمگسار عاشق</p><p>وی چشم و چراغ و یار عاشق</p><p>ای داروی فربهی و صحت</p><p>از بهر تن نزار عاشق</p><p>ای رحمت و پادشاهی تو</p><p>بربوده دل و قرار عاشق</p><p>ای کرده خیال را رسولی</p><p>در واسطه یادگار عاشق</p><p>آن را که به خویش بار ندهی</p><p>کی بیند کار و بار عاشق</p><p>از جذب و کشیدن تو باشد</p><p>آن ناله زار زار عاشق</p><p>تعلیم و اشارت تو باشد</p><p>آن حیله گری و کار عاشق</p><p>از راه نمودن تو باشد</p><p>آن رفتن راهوار عاشق</p><p>ای بند تو دلگشای عاشق</p><p>وی پند تو گوشوار عاشق</p><p>دیرست که خواب شب نمانده است</p><p>در دیده شرمسار عاشق</p><p>دیرست که اشتها برفتست</p><p>از معده لقمه خوار عاشق</p><p>دیرست که زعفران برستست</p><p>از چهره لاله زار عاشق</p><p>دیرست کز آب‌های دیده</p><p>دریا کردی کنار عاشق</p><p>زین‌ها چه زیانش چون تو باشی</p><p>چاره گر و غمگسار عاشق</p><p>صد گنج فروشیش به دانگی</p><p>وان دانگ کنی نثار عاشق</p><p>ای لاف ابیت عند ربی</p><p>آرایش و افتخار عاشق</p><p>لو لاک لما خلقت الافلاک</p><p>نه چرخ به اختیار عاشق</p><p>بس کن که عنایتش بسنده است</p><p>برهان و سخن گزار عاشق</p><h2><a id="poem-3932" href="https://ganjoor.net/moulavi/shams/ghazalsh/sh1308">غزل شمارهٔ ۱۳۰۸</a></h2>
<p>گر خمار آرد صداعی بر سر سودای عشق</p><p>دررسد در حین مدد از ساقی صهبای عشق</p><p>ور بدرد طبل شادی لشکر عشاق را</p><p>مژده انافتحنا دردمد سرنای عشق</p><p>زهر اندر کام عاشق شهد گردد در زمان</p><p>زان شکرهایی که روید هر دم از نی‌های عشق</p><p>یک زمان ابری بیاید تا بپوشد ماه را</p><p>ابر را در حین بسوزد برق جان افزای عشق</p><p>در میان ریگ سوزان در طریق بادیه</p><p>بانگ‌های رعد بینی می‌زند سقای عشق</p><p>ساقیا از بهر جانت ساغری بر خلق ریز</p><p>یا صلا درده به سوی قامت و بالای عشق</p><p>شمس تبریز ار بتاند از قباب رشک حق</p><p>قبه‌های موج خیزد آن دم از دریای عشق</p><h2><a id="poem-3933" href="https://ganjoor.net/moulavi/shams/ghazalsh/sh1309">غزل شمارهٔ ۱۳۰۹</a></h2>
<p>ای جهان را دلگشا اقبال عشق</p><p>یفعل الله ما یشا اقبال عشق</p><p>ای صفا و ای وفا در جور عشق</p><p>ای خوشا و ای خوشا اقبال عشق</p><p>ای بده جانتر ز جان دیدار عشق</p><p>وی فزون از جان و جا اقبال عشق</p><p>تا ز اخلاص و ریا بیرون شدم</p><p>جان اخلاص و ریا اقبال عشق</p><p>گر بگردد آفتاب از ضعف نیست</p><p>نقل کرد از جا به جا اقبال عشق</p><p>خلق گوید عاقبت محمود باد</p><p>عاقبت آمد به ما اقبال عشق</p><p>من دهان بستم که بگشادست پر</p><p>در دل خلق خدا اقبال عشق</p><p>بد دعا زنبیل و این دولت خلیل</p><p>می‌نگنجد در دعا اقبال عشق</p><p>وحدت عشقست این جا نیست دو</p><p>یا تویی یا عشق یا اقبال عشق</p><h2><a id="poem-3934" href="https://ganjoor.net/moulavi/shams/ghazalsh/sh1310">غزل شمارهٔ ۱۳۱۰</a></h2>
<p>ای ناطق الهی و ای دیده حقایق</p><p>زین قلزم پرآتش ای چاره خلایق</p><p>تو بس قدیم پیری بس شاه بی‌نظیری</p><p>جان را تو دستگیری از آفت علایق</p><p>در راه جان سپاری جان‌ها تو را شکاری</p><p>آوخ کز این شکاران تا جان کیست لایق</p><p>مخلوق خود کی باشد کز عشق تو بلافد</p><p>ای عاشق جمالت نور جلال خالق</p><p>گویی چه چاره دارم کان عشق را شکارم</p><p>بیمار عشق زارم ای تو طبیب حاذق</p><p>لطف تو گفت پیش آ قهر تو گفت پس رو</p><p>ما را یکی خبر کن کز هر دو کیست صادق</p><p>ای آفتاب جان‌ها ای شمس حق تبریز</p><p>هر ذره از شعاعت جان لطیف ناطق</p><h2><a id="poem-3935" href="https://ganjoor.net/moulavi/shams/ghazalsh/sh1311">غزل شمارهٔ ۱۳۱۱</a></h2>
<p>باز از آن کوه قاف آمد عنقای عشق</p><p>باز برآمد ز جان نعره و هیهای عشق</p><p>باز برآورد عشق سر به مثال نهنگ</p><p>تا شکند زورق عقل به دریای عشق</p><p>سینه گشادست فقر جانب دل‌های پاک</p><p>در شکم طور بین سینه سینای عشق</p><p>مرغ دل عاشقان باز پر نو گشاد</p><p>کز قفس سینه یافت عالم پهنای عشق</p><p>هر نفس آید نثار بر سر یاران کار</p><p>از بر جانان که اوست جان و دل افزای عشق</p><p>فتنه نشان عقل بود رفت و به یک سو نشست</p><p>هر طرف اکنون ببین فتنه دروای عشق</p><p>عقل بدید آتشی گفت که عشقست و نی</p><p>عشق ببیند مگر دیده بینای عشق</p><p>عشق ندای بلند کرد به آواز پست</p><p>کای دل بالا بپر بنگر بالای عشق</p><p>بنگر در شمس دین خسرو تبریزیان</p><p>شادی جان‌های پاک دیده دل‌های عشق</p><h2><a id="poem-3936" href="https://ganjoor.net/moulavi/shams/ghazalsh/sh1312">غزل شمارهٔ ۱۳۱۲</a></h2>
<p>فریفت یار شکربار من مرا به طریق</p><p>که شعر تازه بگو و بگیر جام عتیق</p><p>چه چاره آنچ بگوید ببایدم کردن</p><p>چگونه عاق شوم با حیات کان و عقیق</p><p>غلام ساقی خویشم شکار عشوه او</p><p>که سکر لذت عیش است و باده نعم رفیق</p><p>به شب مثال چراغند و روز چون خورشید</p><p>ز عاشقی و ز مستی زهی گزیده فریق</p><p>شما و هر چه مراد شماست از بد و نیک</p><p>من و منازل ساقی و جام‌های رحیق</p><p>بیار باده لعلی که در معادن روح</p><p>درافکند شررش صد هزار جوش و حریق</p><p>روا بود چو تو خورشید و در زمین سایه</p><p>روا بود چو تو ساقی و در زمانه مفیق</p><p>گشای زانوی اشتر بدر عقال عقول</p><p>بجه ز رق جهانی به جرعه‌های رقیق</p><p>چو زانوی شتر تو گشاده شد ز عقال</p><p>اگر چه خفته بود طایرست در تحقیق</p><p>همی‌دود به که و دشت و بر و بحر روان</p><p>به قدر عقل تو گفتم نمی‌کنم تعمیق</p><p>کمال عشق در آمیزش‌ست پیش آیید</p><p>به اختلاط مخلد چو روغن و چو سویق</p><p>چو اختلاط کند خاک با حقایق پاک</p><p>کند سجود مخلد به شکر آن توقیق</p><h2><a id="poem-3937" href="https://ganjoor.net/moulavi/shams/ghazalsh/sh1313">غزل شمارهٔ ۱۳۱۳</a></h2>
<p>جان و سر تو که بگو بی‌نفاق</p><p>در کرم و حسن چرایی تو طاق</p><p>روی چو خورشید تو بخشش کند</p><p>روز وصالی که ندارد فراق</p><p>دل ز همه برکنم از بهر تو</p><p>بهر وفای تو ببندم نطاق</p><p>گر تو مرا گویی رو صبر کن</p><p>باشد تکلیف بما لایطاق</p><p>سخت بود هجر و فراق ای حبیب</p><p>خاصه فراقی ز پی اعتناق</p><p>چون پدر و مادر عقلست و روح</p><p>هر دو تویی چون شوم ای دوست عاق</p><p>روم چو در مهر تو آهی کنند</p><p>دود رسد جانب شام و عراق</p><p>در تتق سینه عشاق تو</p><p>ماه رخان قندلبان سیم ساق</p><p>رقص کنان در خضر لطف تو</p><p>نوش کنان ساغر صدق و وفاق</p><p>دست زنان جمله و گویان بلاغ</p><p>طاق و طرنبین و طرنبین و طاق</p><p>مژده کسی را که زرش دزد برد</p><p>مژده کسی را که دهد زن طلاق</p><p>خاصه کسی را که جهان را همه</p><p>ترک کند فرد شود بی‌شقاق</p><p>لاجرمش عشق کشد پیشکش</p><p>همچو محمد به سحرگه براق</p><p>بربردش زود براق دلش</p><p>فوق سماوات رفاع طباق</p><p>جان و سر تو که بگو باقیش</p><p>که دهنم بسته شد از اشتیاق</p><p>هر چه بگفتم کژ و مژ راست کن</p><p>چونک مهندس تویی و من مشاق</p><h2><a id="poem-3938" href="https://ganjoor.net/moulavi/shams/ghazalsh/sh1314">غزل شمارهٔ ۱۳۱۴</a></h2>
<p>به دلجویی و دلداری درآمد یار پنهانک</p><p>شب آمد چون مه تابان شه خون خوار پنهانک</p><p>دهان بر می‌نهاد او دست یعنی دم مزن خامش</p><p>و می‌فرمود چشم او درآ در کار پنهانک</p><p>چو کرد آن لطف او مستم در گلزار بشکستم</p><p>همی‌دزدیدم آن گل‌ها از آن گلزار پنهانک</p><p>بدو گفتم که ای دلبر چه مکرانگیز و عیاری</p><p>برانگیزان یکی مکری خوش ای عیار پنهانک</p><p>بنه بر گوش من آن لب اگر چه خلوتست و شب</p><p>مهل تا برزند بادی بر آن اسرار پنهانک</p><p>از آن اسرار عاشق کش مشو امشب مها خامش</p><p>نوای چنگ عشرت را بجنبان تار پنهانک</p><p>بده ای دلبر خندان به رسم صدقه پنهان</p><p>از آن دو لعل جان افزای شکربار پنهانک</p><p>که غمازان همه مستند اندر خواب گفت آری</p><p>ولیکن هست از این مستان یکی هشیار پنهانک</p><p>مکن ای شمس تبریزی چنین تندی چنین تیزی</p><p>کجا یابم تو را ای شاه دیگربار پنهانک</p><h2><a id="poem-3939" href="https://ganjoor.net/moulavi/shams/ghazalsh/sh1315">غزل شمارهٔ ۱۳۱۵</a></h2>
<p>روان شد اشک یاقوتی ز راه دیدگان اینک</p><p>ز عشق بی‌نشان آمد نشان بی‌نشان اینک</p><p>ببین در رنگ معشوقان نگر در رنگ مشتاقان</p><p>که آمد این دو رنگ خوش از آن بی‌رنگ جان اینک</p><p>فلک مر خاک را هر دم هزاران رنگ می‌بخشد</p><p>که نی رنگ زمین دارد نه رنگ آسمان اینک</p><p>چو اصل رنگ بی‌رنگست و اصل نقش بی‌نقشست</p><p>چو اصل حرف بی‌حرفست چو اصل نقد کان اینک</p><p>تویی عاشق تویی معشوق تویی جویان این هر دو</p><p>ولی تو توی بر تویی ز رشک این و آن اینک</p><p>تو مشک آب حیوانی ولی رشکت دهان بندد</p><p>دهان خاموش و جان نالان ز عشق بی‌امان اینک</p><p>سحرگه ناله مرغان رسولی از خموشانست</p><p>جهان خامش نالان نشانش در دهان اینک</p><p>ز ذوقش گر ببالیدی چرا از هجر نالیدی</p><p>تو منکر می‌شوی لیکن هزاران ترجمان اینک</p><p>اگر نه صید یاری تو بگو چون بی‌قراری تو</p><p>چو دیدی آسیا گردان بدان آب روان اینک</p><p>اشارت می‌کند جانم که خامش که مرنجانم</p><p>خموشم بنده فرمانم رها کردم بیان اینک</p><h2><a id="poem-3940" href="https://ganjoor.net/moulavi/shams/ghazalsh/sh1316">غزل شمارهٔ ۱۳۱۶</a></h2>
<p>رو رو که نه‌ای عاشق ای زلفک و ای خالک</p><p>ای نازک و ای خشمک پابسته به خلخالک</p><p>با مرگ کجا پیچد آن زلفک و آن پیچک</p><p>بر چرخ کجا پرد آن پرک و آن بالک</p><p>ای نازک نازک‌دل دل جو که دلت ماند</p><p>روزی که جدا مانی از زرک و از مالک</p><p>اشکسته چرا باشی دلتنگ چرا گردی</p><p>دل همچو دل میمک قد همچو قد دالک</p><p>تو رستم دستانی از زال چه می‌ترسی</p><p>یا رب برهان او را از ننگ چنین زالک</p><p>من دوش تو را دیدم در خواب و چنان باشد</p><p>بر چرخ همی‌گشتی سرمستک و خوش حالک</p><p>می‌گشتی و می‌گفتی ای زهره به من بنگر</p><p>سرمستم و آزادم ز ادبارک و اقبالک</p><p>درویشی وانگه غم از مست نبیذی کم</p><p>رو خدمت آن مه کن مردانه یکی سالک</p><p>بر هفت فلک بگذر افسون زحل مشنو</p><p>بگذار منجم را در اختر و در فالک</p><p>من خرقه ز خور دارم چون لعل و گهر دارم</p><p>من خرقه کجا پوشم از صوفک و از شالک</p><p>با یار عرب گفتم در چشم ترم بنگر</p><p>می‌گفت به زیر لب لا تخدعنی والک</p><p>می‌گفتم و می‌پختم در سینه دو صد حیلت</p><p>می‌گفت مرا خندان کم تکتم احوالک</p><p>خامش کن و شه را بین چون باز سپیدی تو</p><p>نی بلبل قوالی درمانده در این قالک</p><h2><a id="poem-3941" href="https://ganjoor.net/moulavi/shams/ghazalsh/sh1317">غزل شمارهٔ ۱۳۱۷</a></h2>
<p>آن میر دروغین بین با اسپک و با زینک</p><p>شنگینک و منگینک سربسته به زرینک</p><p>چون منکر مرگست او گوید که اجل کو کو</p><p>مرگ آیدش از شش سو گوید که منم اینک</p><p>گوید اجلش کای خر کو آن همه کر و فر</p><p>وان سبلت و آن بینی وان کبرک و آن کینک</p><p>کو شاهد و کو شادی مفرش به کیان دادی</p><p>خشتست تو را بالین خاکست نهالینک</p><p>ترک خور و خفتن گو رو دین حقیقی جو</p><p>تا میر ابد باشی بی‌رسمک و آیینک</p><p>بی‌جان مکن این جان را سرگین مکن این نان را</p><p>ای آنک فکندی تو در در تک سرگینک</p><p>ما بسته سرگین دان از بهر دریم ای جان</p><p>بشکسته شو و در جو ای سرکش خودبینک</p><p>چون مرد خدابینی مردی کن و خدمت کن</p><p>چون رنج و بلا بینی در رخ مفکن چینک</p><p>این هجو منست ای تن وان میر منم هم من</p><p>تا چند سخن گفتن از سینک و از شینک</p><p>شمس الحق تبریزی خود آب حیاتی تو</p><p>وان آب کجا یابد جز دیده نمگینک</p><h2><a id="poem-3942" href="https://ganjoor.net/moulavi/shams/ghazalsh/sh1318">غزل شمارهٔ ۱۳۱۸</a></h2>
<p>هر اول روز ای جان صد بار سلام علیک</p><p>در گفتن و خاموشی ای یار سلام علیک</p><p>از جان همه قدوسی وز تن همه سالوسی</p><p>وز گل همه جباری وز خار سلام علیک</p><p>من ترکم و سرمستم ترکانه سلح بستم</p><p>در ده شدم و گفتم سالار سلام علیک</p><p>بنهاد یکی صهبا بر کف من و گفتا</p><p>این شهره امانت را هشدار سلام علیک</p><p>گفتم من دیوانه پیوسته خلیلانه</p><p>بر مالک خود گویم در نار سلام علیک</p><p>آن لحظه که بیرونم عالم ز سلامم پر</p><p>وان لحظه که در غارم با یار سلام علیک</p><p>چون صنع و نشان او دارد همه صورت‌ها</p><p>ای مور شبت خوش باد ای مار سلام علیک</p><p>داوود تو را گوید بر تخت فدیناکم</p><p>منصور تو را گوید بر دار سلام علیک</p><p>مشتاق تو را گوید بی‌طمع سلام از جان</p><p>محتاج همت گوید ناچار سلام علیک</p><p>شاهان چو سلام تو با طبل و علم گویند</p><p>در زیر زبان گوید بیمار سلام علیک</p><p>چون باده جان خوردم ایزار گرو کردم</p><p>تا مست مرا گوید ای زار سلام علیک</p><p>امسال ز ماه تو چندان خوش و خرم شد</p><p>کز کبر نمی‌گوید بر پار سلام علیک</p><p>از لذت زخمه تو این چنگ فلک بیخود</p><p>سر زیر کند هر دم کای تار سلام علیک</p><p>مرغان خلیلی هم سررفته و پرکنده</p><p>آورده از آن عالم هر چار سلام علیک</p><p>بس سیل سخن راندم بس قارعه برخواندم</p><p>از کار فروماندم ای کار سلام علیک</p><h2><a id="poem-3943" href="https://ganjoor.net/moulavi/shams/ghazalsh/sh1319">غزل شمارهٔ ۱۳۱۹</a></h2>
<p>بباید عشق را ای دوست دردک</p><p>دل پردرد و رخساران زردک</p><p>ای بی‌درد دل و بی‌سوز سینه</p><p>بود دعوی مشتاقیت سردک</p><p>جهان عشق بس بی‌حد جهانست</p><p>تو داری دیدگان نیک خردک</p><p>چه داند روستایی مخزن شاه</p><p>کماج و دوغ داند جان کردک</p><p>بجز بانگ دفت نبود نصیبی</p><p>چو هستی چون خصی در روز گردک</p><p>اگر خواهی که مرد کار گردی</p><p>ز کار و بار خود شو زود فردک</p><p>چو چیزی یافتی خود را تو مفروش</p><p>به پیش هر دکان مانند قردک</p><p>که دعوی مردیت بی‌جان مردان</p><p>بدان آرد که گویندت که مردک</p><p>اگر ناگاه مردی پیش افتد</p><p>به خون خود دری کاری نبردک</p><p>تو دیده بسته‌ای در زهد می‌باش</p><p>به تسبیح و به ذکر چند وردک</p><p>مکن شیخی دروغی بر مریدان</p><p>ار آن ناز و کرشمه ای فسردک</p><p>شه شطرنجی ار تو کژ ببازی</p><p>به شمس الدین تبریزی تو نردک</p><h2><a id="poem-3944" href="https://ganjoor.net/moulavi/shams/ghazalsh/sh1320">غزل شمارهٔ ۱۳۲۰</a></h2>
<p>اندرآ با ما نشان ده راستک</p><p>ماجرا را در میان نه راستک</p><p>چون کمانی با من آخر پیش آ</p><p>همچو تیری کید از زه راستک</p><p>ای فضولی سو به سو چندین مجه</p><p>ور جهی باری برون جه راستک</p><p>ده خدایی نیست جز تو هیچ کس</p><p>کو بگوید حال این ده راستک</p><p>چون تو آدینه نخواهی آمدن</p><p>وعده مان ده روز شنبه راستک</p><p>در دروغ و مکر ذوقی هست لیک</p><p>آن نمی‌ارزد همان به راستک</p><p>گر بدیدی شمس تبریزی بگو</p><p>یک نشان با کهترین که راستک</p><h2><a id="poem-3945" href="https://ganjoor.net/moulavi/shams/ghazalsh/sh1321">غزل شمارهٔ ۱۳۲۱</a></h2>
<p>ایا هوای تو در جان‌ها سلام علیک</p><p>غلام می‌خری ارزان بها سلام علیک</p><p>ایا کسی که هزاران هزار جان و روان</p><p>همی‌کشند ز هر سو تو را سلام علیک</p><p>به وقت خواندن آن نامه‌های خون آلود</p><p>بخوان ز جانب این آشنا سلام علیک</p><p>تو می‌خرامی و خورشید و ماه در پی تو</p><p>همی‌دوند که‌ای خوش لقا سلام علیک</p><p>به خاک پای تو هر دم همی‌کنند پیغام</p><p>هزار چشم که ای توتیا سلام علیک</p><p>تو تیزگوش تری از همه که هر نفست</p><p>ز غیب می‌رسد از انبیا سلام علیک</p><p>سلام خشک نباشد خصوص از شاهان</p><p>هزار خلعت و هدیه‌ست با سلام علیک</p><p>چنانک کرد خداوند در شب معراج</p><p>به نور مطلق بر مصطفی سلام علیک</p><p>زهی سلام که دارد ز نور دنب دراز</p><p>چنین بود چو کند کبریا سلام علیک</p><p>گذشت این همه ای دوست ماجرا بشنو</p><p>ولیک پیشتر از ماجرا سلام علیک</p><h2><a id="poem-3946" href="https://ganjoor.net/moulavi/shams/ghazalsh/sh1322">غزل شمارهٔ ۱۳۲۲</a></h2>
<p>ای ظریف جهان سلام علیک</p><p>ای غریب زمان سلام علیک</p><p>ای سلام تو درنگنجیده</p><p>در خم آسمان سلام علیک</p><p>دی که بگذشت روی واپس کرد</p><p>کای ز هجرت فغان سلام علیک</p><p>روز فردا ز عشق تو گوید</p><p>زوترم دررسان سلام علیک</p><p>گوش پنهان کجاست تا شنود</p><p>از جهان نهان سلام علیک</p><p>هر سلامی که در جهان شنوی</p><p>چون صداییست زان سلام علیک</p><p>زین صدا درگذر برابر کوه</p><p>تا ببینی عیان سلام علیک</p><p>من ز غیرت سلام تو پوشم</p><p>تا نداند دهان سلام علیک</p><p>چون ببستم دهان سلامت شد</p><p>جانب گلستان سلام علیک</p><p>ای صلاح جهان صلاح الدین</p><p>بر تو تا جاودان سلام علیک</p><h2><a id="poem-3947" href="https://ganjoor.net/moulavi/shams/ghazalsh/sh1323">غزل شمارهٔ ۱۳۲۳</a></h2>
<p>ای ظریف جهان سلام علیک</p><p>ان دائی و صحتی بیدیک</p><p>داروی درد بنده چیست بگو</p><p>قبله لو رزقت من شفتیک</p><p>از تو آیم بر تو هم به نفیر</p><p>آه المستغاث منک الیک</p><p>گر به خدمت نمی‌رسم به بدن</p><p>انما الروح و الفؤاد لدیک</p><p>گر خطابی نمی‌رسد بی‌حرف</p><p>پس جهان پر چرا شد از لبیک</p><p>نحس گوید تو را که بدلنی</p><p>سعد گوید تو را که یا سعدیک</p><h2><a id="poem-3948" href="https://ganjoor.net/moulavi/shams/ghazalsh/sh1324">غزل شمارهٔ ۱۳۲۴</a></h2>
<p>برخیز ز خواب و ساز کن چنگ</p><p>کان فتنه مه عذار گلرنگ</p><p>نی خواب گذاشت خواجه نی صبر</p><p>نی نام گذاشت خواجه نی ننگ</p><p>بدرید خرد هزار خرقه</p><p>بگریخت ادب هزار فرسنگ</p><p>اندیشه و دل به خشم با هم</p><p>استاره و مه ز رشک در جنگ</p><p>استاره به جنگ کز فراقش</p><p>این عرصه چرخ تنگ شد تنگ</p><p>مه گوید بی ز آفتابش</p><p>تا کی باشم ز چرخ آونگ</p><p>بازار وجود بی‌عقیقش</p><p>گو باش خراب سنگ بر سنگ</p><p>ای عشق هزارنام خوش جام</p><p>فرهنگ ده هزار فرهنگ</p><p>بی‌صورت با هزار صورت</p><p>صورت ده ترک و رومی و زنگ</p><p>درده ز رحیق خویش یک جام</p><p>یا از رز خویش یک کفی بنگ</p><p>بگشا سر خنب را دگربار</p><p>تا سر بنهد هزار سرهنگ</p><p>تا حلقه مطربان گردون</p><p>مستانه برآورند آهنگ</p><p>مخمور رهد ز قیل و از قال</p><p>تا حشر چو حشریان بود دنگ</p><h2><a id="poem-3949" href="https://ganjoor.net/moulavi/shams/ghazalsh/sh1325">غزل شمارهٔ ۱۳۲۵</a></h2>
<p>عشق خامش طرفه‌تر یا نکته‌های چنگ چنگ</p><p>آتش ساده عجبتر یا رخ من رنگ رنگ</p><p>برق آن رخ را چه نسبت با رخان زرد زرد</p><p>تنگ شکر را چه نسبت با دل بس تنگ تنگ</p><p>مه برای مشتری بر تخت دل بر تخت دل</p><p>صد هزاران جان حیران گرد تختش دنگ دنگ</p><p>کوه طور جان‌ها سودای او سودای او</p><p>اندر آن که بهر لعلش می‌جهد جان سنگ سنگ</p><p>صیقل عشق ورا بگزین که تا از آینه ت</p><p>زود بزداید به لطف خویشتن او زنگ زنگ</p><h2><a id="poem-3950" href="https://ganjoor.net/moulavi/shams/ghazalsh/sh1326">غزل شمارهٔ ۱۳۲۶</a></h2>
<p>عاشقی و آنگهانی نام و ننگ</p><p>او نشاید عشق را ده سنگ سنگ</p><p>گر ز هر چیزی بلنگی دور شو</p><p>راه دور و سنگلاخ و لنگ لنگ</p><p>مرگ اگر مرد است آید پیش من</p><p>تا کشم خوش در کنارش تنگ تنگ</p><p>من از او جانی برم بی‌رنگ و بو</p><p>او ز من دلقی ستاند رنگ رنگ</p><p>جور و ظلم دوست را بر جان بنه</p><p>ور نخواهی پس صلای جنگ جنگ</p><p>گر نمی‌خواهی تراش صیقلش</p><p>باش چون آیینه پرزنگ زنگ</p><p>دست را بر چشم خود نه گو به چشم</p><p>چشم بگشا خیره منگر دنگ دنگ</p><h2><a id="poem-3951" href="https://ganjoor.net/moulavi/shams/ghazalsh/sh1327">غزل شمارهٔ ۱۳۲۷</a></h2>
<p>تتار اگر چه جهان را خراب کرد به جنگ</p><p>خراب گنج تو دارد چرا شود دلتنگ</p><p>جهان شکست و تو یار شکستگان باشی</p><p>کجاست مست تو را از چنین خرابی ننگ</p><p>فلک ز مستی امر تو روز و شب در چرخ</p><p>زمین ز شادی گنج تو خیره مانده و دنگ</p><p>وظیفه تو رسید و نیافت راه ز در</p><p>زهی کرم که ز روزن بکردیش آونگ</p><p>شنیده‌ایم که شاهان به جنگ بستانند</p><p>ندیده‌ایم که شاهان عطا دهند به جنگ</p><p>ز سنگ چشمه روان کرده‌ای و می‌گویی</p><p>بیا عطا بستان ای دل فسرده چو سنگ</p><p>کنار و بوسه رومی رخانت می‌باید</p><p>ز روی آینه دل به عشق بزدا زنگ</p><p>تعلقیست عجب زنگ را بدین رومی</p><p>تعلقیست نهانی میان موش و پلنگ</p><p>دهان ببند که تا دل دهانه بگشاید</p><p>فروخورد دو جهان را به یک زمان چو نهنگ</p><p>چو ما رویم ره دل هزار فرسنگست</p><p>چو خطوتین دل آمد کجا بود فرسنگ</p><p>اگر نه مفخر تبریز شمس دین جویاست</p><p>چرا شود غم عشقش موکل و سرهنگ</p><h2><a id="poem-3952" href="https://ganjoor.net/moulavi/shams/ghazalsh/sh1328">غزل شمارهٔ ۱۳۲۸</a></h2>
<p>حریف جنگ گزیند تو هم درآ در جنگ</p><p>چو سگ صداع دهد تن مزن برآور سنگ</p><p>به خویش آی و چنین خویش را خلاوه مکن</p><p>که اینت گوید گولست و آنت گوید دنگ</p><p>چه دست باشد کز رو مگس نداند راند</p><p>ز سست طبعی کرمی نمایدش چو پلنگ</p><h2><a id="poem-3953" href="https://ganjoor.net/moulavi/shams/ghazalsh/sh1329">غزل شمارهٔ ۱۳۲۹</a></h2>
<p>چو زد فراق تو بر سر مرا به نیرو سنگ</p><p>رسید بر سر من بعد از آن ز هر سو سنگ</p><p>هزار سنگ ز آفاق بر سرم آید</p><p>چنان نباشد کز دست یار خوش خو سنگ</p><p>مرا ز مطبخ عشق خوش تو بویی بود</p><p>فراق می‌زند از بخت من بر آن بو سنگ</p><p>ز دست تو شود آن سنگ لعل می‌دانم</p><p>به امتحان به کف آور به دست خود تو سنگ</p><p>اگر فتد نظر لطف تو به کوه و به سنگ</p><p>شود همه زر و گویند در جهان کو سنگ</p><p>سخای کف تو گر چربشی به کوه دهد</p><p>دهد به خشک دماغان همیشه چربوسنگ</p><p>ز لطف گر به جهان در نظر کنی یک دم</p><p>روان کند ز عرق صد فرات و صد جو سنگ</p><p>اگر ز آب حیات تو سنگ تر گردد</p><p>حیات گیرد و مشک آکند چو آهو سنگ</p><p>به آبگینه این دل نظر کن از سر لطف</p><p>که می طلب کند از وصل تو به جان او سنگ</p><p>عصای هجر تو گویی عصای موسی بود</p><p>ز هر دو چشم روان کرد آب و هر دو سنگ</p><p>ز بخت من ز دل تو سدیست از آهن</p><p>که آهن آید فرزند از زن و شو سنگ</p><p>کنون ز هجر زنم سنگ بر دلم لیکن</p><p>بیاورید ز تبریز نزد من زو سنگ</p><p>ز بس که روی نهادم به سنگ در تبریز</p><p>به هر طرف دهدت خود نشانه رو سنگ</p><p>نگردم از هوسش گر ببارد از سر خشم</p><p>به سوی جان و دلم درشمار هر مو سنگ</p><p>ولیک از کرم بی‌نظیر شمس الدین</p><p>کجاست خاک رهش را امید و مرجو سنگ</p><p>دعای جانم اینست که جان فدای تو باد</p><p>وگر زنند همه بر سر دعاگو سنگ</p><h2><a id="poem-3954" href="https://ganjoor.net/moulavi/shams/ghazalsh/sh1330">غزل شمارهٔ ۱۳۳۰</a></h2>
<p>بگردان شراب ای صنم بی‌درنگ</p><p>که بزمست و چنگ و ترنگاترنگ</p><p>ولی بزم روحست و ساقی غیب</p><p>ببویید بوی و نبینید رنگ</p><p>تو صحرای دل بین در آن قطره خون</p><p>زهی دشت بی‌حد در آن کنج تنگ</p><p>در آن بزم قدسند ابدال مست</p><p>نه قدسی که افتد به دست فرنگ</p><p>چه افرنگ عقلی که بود اصل دین</p><p>چو حلقه‌ست بر در در آن کوی و دنگ</p><p>ز خشکیست این عقل و دریاست آن</p><p>بمانده است بیرون ز بیم نهنگ</p><p>بده می گزافه به مستان حق</p><p>که نی عربده بینی آن جا نه جنگ</p><p>یکی جام بنمودشان در الست</p><p>که از جام خورشید دارند ننگ</p><p>تو گویی که بی‌دست و شیشه که دید</p><p>شراب دلارام و بکنی و بنگ</p><p>ببین نیم شب خلق را جمله مست</p><p>ز سغراق خواب و ز ساقی زنگ</p><p>قطار شتر بین که گشتند مست</p><p>ندانند افسار از پالهنگ</p><p>خمش کن که اغلب همه باخودند</p><p>همه شهر لنگند تو هم بلنگ</p><p>ره سیرت شمس تبریز گیر</p><p>به جرات چو شیر و به حمله پلنگ</p><h2><a id="poem-3955" href="https://ganjoor.net/moulavi/shams/ghazalsh/sh1331">غزل شمارهٔ ۱۳۳۱</a></h2>
<p>هر کی در او نیست از این عشق رنگ</p><p>نزد خدا نیست به جز چوب و سنگ</p><p>عشق برآورد ز هر سنگ آب</p><p>عشق تراشید ز آیینه زنگ</p><p>کفر به جنگ آمد و ایمان به صلح</p><p>عشق بزد آتش در صلح و جنگ</p><p>عشق گشاید دهن از بحر دل</p><p>هر دو جهان را بخورد چون نهنگ</p><p>عشق چو شیرست نه مکر و نه ریو</p><p>نیست گهی روبه و گاهی پلنگ</p><p>چونک مدد بر مدد آید ز عشق</p><p>جان برهد از تن تاریک و تنگ</p><p>عشق ز آغاز همه حیرتست</p><p>عقل در او خیره و جان گشته دنگ</p><p>در تبریزست دلم ای صبا</p><p>خدمت ما را برسان بی‌درنگ</p><h2><a id="poem-3956" href="https://ganjoor.net/moulavi/shams/ghazalsh/sh1332">غزل شمارهٔ ۱۳۳۲</a></h2>
<p>توبه سفر گیرد با پای لنگ</p><p>صبر فروافتد در چاه تنگ</p><p>جز من و ساقی بنماند کسی</p><p>چون کند آن چنگ ترنگاترنگ</p><p>عقل چو این دید برون جست و رفت</p><p>با دل دیوانه که کردست جنگ</p><p>صدر خرابات کسی را بود</p><p>کو رهد از صدر و ز نام و ز ننگ</p><p>هر کی ز اندیشه دلارام ساخت</p><p>کشتی برساخت ز پشت نهنگ</p><p>و آنک در اندیشه یک جو زر است</p><p>او خر پالان بود و پالهنگ</p><p>یار منی زود فرو جه ز خر</p><p>خر بفروش و برهان بی‌درنگ</p><p>کون خری دنب خری گیر و رو</p><p>رو که کلیدان نبود  بی  مدنگ</p><p>راز مگو پیش خران ای مسیح</p><p>باده ستان از کف ساقی شنگ</p><h2><a id="poem-3957" href="https://ganjoor.net/moulavi/shams/ghazalsh/sh1333">غزل شمارهٔ ۱۳۳۳</a></h2>
<p>ای تو ولی احسان دل ای حسن رویت دام دل</p><p>ای از کرم پرسان دل وی پرسشت آرام دل</p><p>ما زنده از اکرام تو ای هر دو عالم رام تو</p><p>وی از حیات نام تو جانی گرفته نام دل</p><p>بر گرد تن دل حلقه شد تن با دلم همخرقه شد</p><p>وین هر دو در تو غرقه شد ای تو ولی انعام دل</p><p>ای تن گرفته پای دل وی دل گرفته دامنت</p><p>دامن ز دل اندرمکش تا تن رسد بر بام دل</p><p>ای گوهر دریای دل چه جای جان چه جای دل</p><p>روشن ز تو شب‌های دل خرم ز تو ایام دل</p><p>ای عاشق و معشوق من در غیر عشق آتش بزن</p><p>چون نقطه‌ای در جیم تن چون روشنی بر جام دل</p><p>از بارگاه عقل کل آید همی بانگ دهل</p><p>کآمد سپاه آسمان نک می‌رسد اعلام دل</p><p>از زخم تیغ آن سپه در کشتن خصمان شه</p><p>پرخون شده صحرا و ره ره گشته خون آشام دل</p><p>زان حمله‌های صف شکن سرکوفته دیوان تن</p><p>خطبه به نام شه شده دیوان پر از احکام دل</p><p>ای قیل و قالت چون شکر وی گوشمالت چون شکر</p><p>گر زین ادب خوارم کنی خواری منست اکرام دل</p><p>گر سر تو ننهفتمی من گفتنی‌ها گفتمی</p><p>تا از دلم واقف شدی امروز خاص و عام دل</p><h2><a id="poem-3958" href="https://ganjoor.net/moulavi/shams/ghazalsh/sh1334">غزل شمارهٔ ۱۳۳۴</a></h2>
<p>این بوالعجب کاندر خزان شد آفتاب اندر حمل</p><p>خونم به جوش آمد کند در جوی تن رقص الجمل</p><p>این رقص موج خون نگر صحرا پر از مجنون نگر</p><p>وین عشرت بی‌چون نگر ایمن ز شمشیر اجل</p><p>مردار جانی می‌شود پیری جوانی می‌شود</p><p>مس زر کانی می‌شود در شهر ما نعم البدل</p><p>شهری پر از عشق و فرح بر دست هر مستی قدح</p><p>این سوی نوش آن سوی صح این جوی شیر و آن عسل</p><p>در شهر یک سلطان بود وین شهر پرسلطان عجب</p><p>بر چرخ یک ماهست بس وین چرخ پرماه و زحل</p><p>رو رو طبیبان را بگو کان جا شما را کار نیست</p><p>کان جا نباشد علتی وان جا نبیند کس خلل</p><p>نی قاضیی نی شحنه‌ای نی میر شهر و محتسب</p><p>بر آب دریا کی رود دعوی و خصمی و جدل</p>
</body></html>