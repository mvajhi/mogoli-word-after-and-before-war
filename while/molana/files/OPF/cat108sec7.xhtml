<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر پنجم - بخش ۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8679" href="https://ganjoor.net/moulavi/masnavi/daftar5/sh133">بخش ۱۳۳ - حکایت هم در جواب جبری و اثبات اختیار و صحت امر و نهی و بیان آنک عذر جبری در هیچ ملتی و در هیچ دینی مقبول نیست و موجب خلاص نیست از سزای آن کار  کی کرده است چنانک خلاص نیافت ابلیس جبری بدان کی گفت بما اغویتنی والقلیل یدل علی الکثیر</a></h2>
<p>آن یکی می‌رفت بالای درخت</p><p>می‌فشاند آن میوه را دزدانه سخت</p><p>صاحب باغ آمد و گفت ای دنی</p><p>از خدا شرمیت کو چه می‌کنی</p><p>گفت از باغ خدا بندهٔ خدا</p><p>گر خورد خرما که حق کردش عطا</p><p>عامیانه چه ملامت می‌کنی</p><p>بخل بر خوان خداوند غنی</p><p>گفت ای ایبک بیاور آن رسن</p><p>تا بگویم من جواب بوالحسن</p><p>پس ببستش سخت آن دم بر درخت</p><p>می‌زد او بر پشت و ساقش چوب سخت</p><p>گفت آخر از خدا شرمی بدار</p><p>می‌کشی این بی‌گنه را زار زار</p><p>گفت از چوب خدا این بنده‌اش</p><p>می‌زند بر پشت دیگر بنده خوش</p><p>چوب حق و پشت و پهلو آن او</p><p>من غلام و آلت فرمان او</p><p>گفت توبه کردم از جبر ای عیار</p><p>اختیارست اختیارست اختیار</p><p>اختیارات اختیارش هست کرد</p><p>اختیارش چون سواری زیر گرد</p><p>اختیارش اختیار ما کند</p><p>امر شد بر اختیاری مستند</p><p>حاکمی بر صورت بی‌اختیار</p><p>هست هر مخلوق را در اقتدار</p><p>تا کشد بی‌اختیاری صید را</p><p>تا برد بگرفته گوش او زید را</p><p>لیک بی هیچ آلتی صنع صمد</p><p>اختیارش را کمند او کند</p><p>اختیارش زید را قدیش کند</p><p>بی‌سگ و بی‌دام حق صیدش کند</p><p>آن دروگر حاکم چوبی بود</p><p>وآن مصور حاکم خوبی بود</p><p>هست آهنگر بر آهن قیمی</p><p>هست بنا هم بر آلت حاکمی</p><p>نادر این باشد که چندین اختیار</p><p>ساجد اندر اختیارش بنده‌وار</p><p>قدرت تو بر جمادات از نبرد</p><p>کی جمادی را از آنها نفی کرد</p><p>قدرتش بر اختیارات آنچنان</p><p>نفی نکند اختیاری را از آن</p><p>خواستش می‌گوی بر وجه کمال</p><p>که نباشد نسبت جبر و ضلال</p><p>چونک گفتی کفر من خواست ویست</p><p>خواست خود را نیز هم می‌دان که هست</p><p>زانک بی‌خواه تو خود کفر تو نیست</p><p>کفر بی‌خواهش تناقض گفتنیست</p><p>امر عاجز را قبیحست و ذمیم</p><p>خشم بتر خاصه از رب رحیم</p><p>گاو گر یوغی نگیرد می‌زنند</p><p>هیچ گاوی که نپرد شد نژند</p><p>گاو چون معذور نبود در فضول</p><p>صاحب گاو از چه معذورست و دول</p><p>چون نه‌ای رنجور سر را بر مبند</p><p>اختیارت هست بر سبلت مخند</p><p>جهد کن کز جام حق یابی نوی</p><p>بی‌خود و بی‌اختیار آنگه شوی</p><p>آنگه آن می را بود کل اختیار</p><p>تو شوی معذور مطلق مست‌وار</p><p>هرچه گویی گفتهٔ می باشد آن</p><p>هر چه روبی رفتهٔ می باشد آن</p><p>کی کند آن مست جز عدل و صواب</p><p>که ز جام حق کشیدست او شراب</p><p>جادوان فرعون را گفتند بیست</p><p>مست را پروای دست و پای نیست</p><p>دست و پای ما می آن واحدست</p><p>دست ظاهر سایه است و کاسدست</p><h2><a id="poem-8680" href="https://ganjoor.net/moulavi/masnavi/daftar5/sh134">بخش ۱۳۴ - معنی ما شاء الله کان یعنی خواست خواست او و رضا رضای او جویید از خشم دیگران و رد دیگران دلتنگ مباشید آن کان اگر چه لفظ ماضیست لیکن در فعل خدا ماضی و مستقبل نباشد کی لیس  عند الله صباح و لا مساء</a></h2>
<p>قول بنده ایش شاء الله کان</p><p>بهر آن نبود که تنبل کن در آن</p><p>بلک تحریضست بر اخلاص و جد</p><p>که در آن خدمت فزون شو مستعد</p><p>گر بگویند آنچ می‌خواهی تو راد</p><p>کار کار تست برحسب مراد</p><p>آنگهان تنبل کنی جایز بود</p><p>کانچ خواهی و آنچ گویی آن شود</p><p>چون بگویند ایش شاء الله کان</p><p>حکم حکم اوست مطلق جاودان</p><p>پس چرا صد مرده اندر ورد او</p><p>بر نگردی بندگانه گرد او</p><p>گر بگویند آنچ می‌خواهد وزیر</p><p>خواست آن اوست اندر دار و گیر</p><p>گرد او گردان شوی صد مرده زود</p><p>تا بریزد بر سرت احسان و جود</p><p>یا گریزی از وزیر و قصر او</p><p>این نباشد جست و جوی نصر او</p><p>بازگونه زین سخن کاهل شدی</p><p>منعکس ادراک و خاطر آمدی</p><p>امر امر آن فلان خواجه‌ست هین</p><p>چیست یعنی با جز او کمتر نشین</p><p>گرد خواجه گرد چون امر آن اوست</p><p>کو کشد دشمن رهاند جان دوست</p><p>هرچه او خواهد همان یابی یقین</p><p>یاوه کم رو خدمت او برگزین</p><p>نی چو حاکم اوست گرد او مگرد</p><p>تا شوی نامه سیاه و روی زود</p><p>حق بود تاویل که آن گرمت کند</p><p>پر امید و چست و با شرمت کند</p><p>ور کند سستت حقیقت این بدان</p><p>هست تبدیل و نه تاویلست آن</p><p>این برای گرم کردن آمدست</p><p>تا بگیرد ناامیدان را دو دست</p><p>معنی قرآن ز قرآن پرس و بس</p><p>وز کسی که آتش زدست اندر هوس</p><p>پیش قرآن گشت قربانی و پست</p><p>تا که عین روح او قرآن شدست</p><p>روغنی کو شد فدای گل به کل</p><p>خواه روغن بوی کن خواهی تو گل</p><h2><a id="poem-8681" href="https://ganjoor.net/moulavi/masnavi/daftar5/sh135">بخش ۱۳۵ - و هم‌چنین قد جف القلم یعنی جف القلم و کتب لا یستوی الطاعة والمعصیة لا یستوی الامانة و السرقة جف القلم ان لا یستوی الشکر و الکفران جف القلم ان الله لا یضیع اجر المحسنین</a></h2>
<p>هم‌چنین تاویل قد جف القلم</p><p>بهر تحریضست بر شغل اهم</p><p>پس قلم بنوشت که هر کار را</p><p>لایق آن هست تاثیر و جزا</p><p>کژ روی جف القلم کژ آیدت</p><p>راستی آری سعادت زایدت</p><p>ظلم آری مدبری جف القلم</p><p>عدل آری بر خوری جف القلم</p><p>چون بدزدد دست شد جف القلم</p><p>خورد باده مست شد جف القلم</p><p>تو روا داری روا باشد که حق</p><p>هم‌چو معزول آید از حکم سبق</p><p>که ز دست من برون رفتست کار</p><p>پیش من چندین میا چندین مزار</p><p>بلک معنی آن بود جف القلم</p><p>نیست یکسان پیش من عدل و ستم</p><p>فرق بنهادم میان خیر و شر</p><p>فرق بنهادم ز بد هم از بتر</p><p>ذره‌ای گر در تو افزونی ادب</p><p>باشد از یارت بداند فضل رب</p><p>قدر آن ذره ترا افزون دهد</p><p>ذره چون کوهی قدم بیرون نهد</p><p>پادشاهی که به پیش تخت او</p><p>فرق نبود از امین و ظلم‌جو</p><p>آنک می‌لرزد ز بیم رد او</p><p>وانک طعنه می‌زند در جد او</p><p>فرق نبود هر دو یک باشد برش</p><p>شاه نبود خاک تیره بر سرش</p><p>ذره‌ای گر جهد تو افزون بود</p><p>در ترازوی خدا موزون بود</p><p>پیش این شاهان هماره جان کنی</p><p>بی‌خبر ایشان ز غدر و روشنی</p><p>گفت غمازی که بد گوید ترا</p><p>ضایع آرد خدمتت را سالها</p><p>پیش شاهی که سمیعست و بصیر</p><p>گفت غمازان نباشد جای‌گیر</p><p>جمله غمازان ازو آیس شوند</p><p>سوی ما آیند و افزایند پند</p><p>بس جفا گویند شه را پیش ما</p><p>که برو جف القلم کم کن وفا</p><p>معنی جف القلم کی آن بود</p><p>که جفاها با وفا یکسان بود</p><p>بل جفا را هم جفا جف القلم</p><p>وآن وفا را هم وفا جف القلم</p><p>عفو باشد لیک کو فر امید</p><p>که بود بنده ز تقوی روسپید</p><p>دزد را گر عفو باشد جان برد</p><p>کی وزیر و خازن مخزن شود</p><p>ای امین الدین ربانی بیا</p><p>کز امانت رست هر تاج و لوا</p><p>پور سلطان گر برو خاین شود</p><p>آن سرش از تن بدان باین شود</p><p>وز غلامی هندوی آرد وفا</p><p>دولت او را می‌زند طال بقا</p><p>چه غلام ار بر دری سگ باوفاست</p><p>در دل سالار او را صد رضاست</p><p>زین چو سگ را بوسه بر پوزش دهد</p><p>گر بود شیری چه پیروزش کند</p><p>جز مگر دزدی که خدمتها کند</p><p>صدق او بیخ جفا را بر کند</p><p>چون فضیل ره‌زنی کو راست باخت</p><p>زانک ده مرده به سوی توبه تاخت</p><p>وآنچنان که ساحران فرعون را</p><p>رو سیه کردند از صبر و وفا</p><p>دست و پا دادند در جرم قود</p><p>آن به صد ساله عبادت کی شود</p><p>تو که پنجه سال خدمت کرده‌ای</p><p>کی چنین صدقی به دست آورده‌ای</p><h2><a id="poem-8682" href="https://ganjoor.net/moulavi/masnavi/daftar5/sh136">بخش ۱۳۶ - حکایت آن درویش کی در هری غلامان آراستهٔ عمید خراسان را دید و بر اسبان تازی و قباهای زربفت و کلاهای مغرق و غیر آن پرسید کی اینها کدام امیرانند و چه شاهانند گفت او را کی اینها امیران نیستند اینها غلامان عمید خراسانند روی به آسمان  کرد کی ای خدا غلام پروردن از عمید  بیاموز آنجا مستوفی را عمید گویند</a></h2>
<p>آن یکی گستاخ رو اندر هری</p><p>چون بدیدی او غلام مهتری</p><p>جامهٔ اطلس کمر زرین روان</p><p>روی کردی سوی قبلهٔ آسمان</p><p>کای خدا زین خواجهٔ صاحب منن</p><p>چون نیاموزی تو بنده داشتن</p><p>بنده پروردن بیاموز ای خدا</p><p>زین رئیس و اختیار شاه ما</p><p>بود محتاج و برهنه و بی‌نوا</p><p>در زمستان لرز لرزان از هوا</p><p>انبساطی کرد آن از خود بری</p><p>جراتی بنمود او از لمتری</p><p>اعتمادش بر هزاران موهبت</p><p>که ندیم حق شد اهل معرفت</p><p>گر ندیم شاه گستاخی کند</p><p>تو مکن آنک نداری آن سند</p><p>حق میان داد و میان به از کمر</p><p>گر کسی تاجی دهد او داد سر</p><p>تا یکی روزی که شاه آن خواجه را</p><p>متهم کرد و ببستش دست و پا</p><p>آن غلامان را شکنجه می‌نمود</p><p>که دفینهٔ خواجه بنمایید زود</p><p>سر او با من بگویید ای خسان</p><p>ورنه برم از شما حلق و لسان</p><p>مدت یک ماهشان تعذیب کرد</p><p>روز و شب اشکنجه و افشار و درد</p><p>پاره پاره کردشان و یک غلام</p><p>راز خواجه وا نگفت از اهتمام</p><p>گفتش اندر خواب هاتف کای کیا</p><p>بنده بودن هم بیاموز و بیا</p><p>ای دریده پوستین یوسفان</p><p>گر بدرد گرگت آن از خویش دان</p><p>زانک می‌بافی همه‌ساله بپوش</p><p>زانک می‌کاری همه ساله بنوش</p><p>فعل تست این غصه‌های دم به دم</p><p>این بود معنی قد جف القلم</p><p>که نگردد سنت ما از رشد</p><p>نیک را نیکی بود بد راست بد</p><p>کار کن هین که سلیمان زنده است</p><p>تا تو دیوی تیغ او برنده است</p><p>چون فرشته گشته از تیغ آمنیست</p><p>از سلیمان هیچ او را خوف نیست</p><p>حکم او بر دیو باشد نه ملک</p><p>رنج در خاکست نه فوق فلک</p><p>ترک کن این جبر را که بس تهیست</p><p>تا بدانی سر سر جبر چیست</p><p>ترک کن این جبر جمع منبلان</p><p>تا خبر یابی از آن جبر چو جان</p><p>ترک معشوقی کن و کن عاشقی</p><p>ای گمان برده که خوب و فایقی</p><p>ای که در معنی ز شب خامش‌تری</p><p>گفت خود را چند جویی مشتری</p><p>سر بجنبانند پیشت بهر تو</p><p>رفت در سودای ایشان دهر تو</p><p>تو مرا گویی حسد اندر مپیچ</p><p>چه حسد آرد کسی از فوت هیچ</p><p>هست تعلیم خسان ای چشم‌شوخ</p><p>هم‌چو نقش خرد کردن بر کلوخ</p><p>خویش را تعلیم کن عشق و نظر</p><p>که آن بود چون نقش فی جرم الحجر</p><p>نفس تو با تست شاگرد وفا</p><p>غیر فانی شد کجا جویی کجا</p><p>تا کنی مر غیر را حبر و سنی</p><p>خویش را بدخو و خالی می‌کنی</p><p>متصل چون شد دلت با آن عدن</p><p>هین بگو مهراس از خالی شدن</p><p>امر قل زین آمدش کای راستین</p><p>کم نخواهد شد بگو دریاست این</p><p>انصتوا یعنی که آبت را بلاغ</p><p>هین تلف کم کن که لب‌خشکست باغ</p><p>این سخن پایان ندارد ای پدر</p><p>این سخن را ترک کن پایان نگر</p><p>غیرتم آید که پیشت بیستند</p><p>بر تو می‌خندند عاشق نیستند</p><p>عاشقانت در پس پردهٔ کرم</p><p>بهر تو نعره‌زنان بین دم بدم</p><p>عاشق آن عاشقان غیب باش</p><p>عاشقان پنج روزه کم تراش</p><p>که بخوردندت ز خدعه و جذبه‌ای</p><p>سالها زیشان ندیدی حبه‌ای</p><p>چند هنگامه نهی بر راه عام</p><p>گام خستی بر نیامد هیچ کام</p><p>وقت صحت جمله یارند و حریف</p><p>وقت درد و غم به جز حق کو الیف</p><p>وقت درد چشم و دندان هیچ کس</p><p>دست تو گیرد به جز فریاد رس</p><p>پس همان درد و مرض را یاد دار</p><p>چون ایاز از پوستین کن اعتبار</p><p>پوستین آن حالت درد توست</p><p>که گرفتست آن ایاز آن را به دست</p><h2><a id="poem-8683" href="https://ganjoor.net/moulavi/masnavi/daftar5/sh137">بخش ۱۳۷ - باز جواب گفتن آن کافر جبری آن سنی را کی باسلامش دعوت می‌کرد و به ترک اعتقاد جبرش دعوت می‌کرد و دراز شدن  مناظره از طرفین کی مادهٔ اشکال و جواب را نبرد الا عشق حقیقی کی او را پروای آن نماند و ذلک فضل الله یتیه من یشاء</a></h2>
<p>کافر جبری جواب آغاز کرد</p><p>که از آن حیران شد آن منطیق مرد</p><p>لیک گر من آن جوابات و سؤال</p><p>جمله را گویم بمانم زین مقال</p><p>زان مهم‌تر گفتنیها هستمان</p><p>که بدان فهم تو به یابد نشان</p><p>اندکی گفتیم زان بحث ای عتل</p><p>ز اندکی پیدا بود قانون کل</p><p>هم‌چنین بحثست تا حشر بشر</p><p>در میان جبری و اهل قدر</p><p>گر فرو ماندی ز دفع خصم خویش</p><p>مذهب ایشان بر افتادی ز پیش</p><p>چون برون‌شوشان نبودی در جواب</p><p>پس رمیدندی از آن راه تباب</p><p>چونک مقضی بد دوام آن روش</p><p>می‌دهدشان از دلایل پرورش</p><p>تا نگردد ملزم از اشکال خصم</p><p>تا بود محجوب از اقبال خصم</p><p>تا که این هفتاد و دو ملت مدام</p><p>در جهان ماند الی یوم القیام</p><p>چون جهان ظلمتست و غیب این</p><p>از برای سایه می‌باید زمین</p><p>تا قیامت ماند این هفتاد و دو</p><p>کم نیاید مبتدع را گفت و گو</p><p>عزت مخزن بود اندر بها</p><p>که برو بسیار باشد قفلها</p><p>عزت مقصد بود ای ممتحن</p><p>پیچ پیچ راه و عقبه و راه‌زن</p><p>عزت کعبه بود و آن نادیه</p><p>ره‌زنی اعراب و طول بادیه</p><p>هر روش هر ره که آن محمود نیست</p><p>عقبه‌ای و مانعی و ره‌زنیست</p><p>این روش خصم و حقود آن شده</p><p>تا مقلد در دو ره حیران شده</p><p>صدق هر دو ضد بیند در روش</p><p>هر فریقی در ره خود خوش منش</p><p>گر جوابش نیست می‌بندد ستیز</p><p>بر همان دم تا به روز رستخیز</p><p>که مهان ما بدانند این جواب</p><p>گرچه از ما شد نهان وجه صواب</p><p>پوزبند وسوسه عشقست و بس</p><p>ورنه کی وسواس را بستست کس</p><p>عاشقی شو شاهدی خوبی بجو</p><p>صید مرغابی همی‌کن جو بجو</p><p>کی بری زان آب کان آبت برد</p><p>کی کنی زان فهم فهمت را خورد</p><p>غیر این معقولها معقولها</p><p>یابی اندر عشق با فر و بها</p><p>غیر این عقل تو حق را عقلهاست</p><p>که بدان تدبیر اسباب سماست</p><p>که بدین عقل آوری ارزاق را</p><p>زان دگر مفرش کنی اطباق را</p><p>چون ببازی عقل در عشق صمد</p><p>عشر امثالت دهد یا هفت‌صد</p><p>آن زنان چون عقلها درباختند</p><p>بر رواق عشق یوسف تاختند</p><p>عقلشان یک‌دم ستد ساقی عمر</p><p>سیر گشتند از خرد باقی مرد</p><p>اصل صد یوسف جمال ذوالجلال</p><p>ای کم از زن شو فدای آن جمال</p><p>عشق برد بحث را ای جان و بس</p><p>کو ز گفت و گو شود فریاد رس</p><p>حیرتی آید ز عشق آن نطق را</p><p>زهره نبود که کند او ماجرا</p><p>که بترسد گر جوابی وا دهد</p><p>گوهری از لنج او بیرون فتد</p><p>لب ببندد سخت او از خیر و شر</p><p>تا نباید کز دهان افتد گهر</p><p>هم‌چنانک گفت آن یار رسول</p><p>چون نبی بر خواندی بر ما فصول</p><p>آن رسول مجتبی وقت نثار</p><p>خواستی از ما حضور و صد وقار</p><p>آنچنان که بر سرت مرغی بود</p><p>کز فواتش جان تو لرزان شود</p><p>پس نیاری هیچ جنبیدن ز جا</p><p>تا نگیرد مرغ خوب تو هوا</p><p>دم نیاری زد ببندی سرفه را</p><p>تا نباید که بپرد آن هما</p><p>ور کست شیرین بگوید یا ترش</p><p>بر لب انگشتی نهی یعنی خمش</p><p>حیرت آن مرغست خاموشت کند</p><p>بر نهد سردیگ و پر جوشت کند</p><h2><a id="poem-8684" href="https://ganjoor.net/moulavi/masnavi/daftar5/sh138">بخش ۱۳۸ - پرسیدن پادشاه قاصدا ایاز را کی چندین غم و شادی با چارق و پوستین کی جمادست می‌گویی تا ایاز را در سخن آورد</a></h2>
<p>ای ایاز این مهرها بر چارقی</p><p>چیست آخر هم‌چو بر بت عاشقی</p><p>هم‌چو مجنون از رخ لیلی خویش</p><p>کرده‌ای تو چارقی را دین و کیش</p><p>با دو کهنه مهر جان آمیخته</p><p>هر دو را در حجره‌ای آویخته</p><p>چند گویی با دو کهنه نو سخن</p><p>در جمادی می‌دمی سر کهن</p><p>چون عرب با ربع و اطلال ای ایاز</p><p>می‌کشی از عشق گفت خود دراز</p><p>چارقت ربع کدامین آصفست</p><p>پوستین گویی که کرتهٔ یوسفست</p><p>هم‌چو ترسا که شمارد با کشش</p><p>جرم یکساله زنا و غل و غش</p><p>تا بیامرزد کشش زو آن گناه</p><p>عفو او را عفو داند از اله</p><p>نیست آگه آن کشش از جرم و داد</p><p>لیک بس جادوست عشق و اعتقاد</p><p>دوستی و وهم صد یوسف تند</p><p>اسحر از هاروت و ماروتست خود</p><p>صورتی پیدا کند بر یاد او</p><p>جذب صورت آردت در گفت و گو</p><p>رازگویی پیش صورت صد هزار</p><p>آن چنان که یار گوید پیش یار</p><p>نه بدانجا صورتی نه هیکلی</p><p>زاده از وی صد الست و صد بلی</p><p>آن چنان که مادری دل‌برده‌ای</p><p>پیش گور بچهٔ نومرده‌ای</p><p>رازها گوید به جد و اجتهاد</p><p>می‌نماید زنده او را آن جماد</p><p>حی و قایم داند او آن خاک را</p><p>چشم و گوشی داند او خاشاک را</p><p>پیش او هر ذرهٔ آن خاک گور</p><p>گوش دارد هوش دارد وقت شور</p><p>مستمع داند به جد آن خاک را</p><p>خوش نگر این عشق ساحرناک را</p><p>آنچنان بر خاک گور تازه او</p><p>دم‌بدم خوش می‌نهد با اشک رو</p><p>که بوقت زندگی هرگز چنان</p><p>روی ننهادست بر پور چو جان</p><p>از عزا چون چند روزی بگذرد</p><p>آتش آن عشق او ساکن شود</p><p>عشق بر مرده نباشد پایدار</p><p>عشق را بر حی جان‌افزای دار</p><p>بعد از آن زان گور خود خواب آیدش</p><p>از جمادی هم جمادی زایدش</p><p>زانک عشق افسون خود بربود و رفت</p><p>ماند خاکستر چو آتش رفت تفت</p><p>آنچ بیند آن جوان در آینه</p><p>پیر اندر خشت می‌بیند همه</p><p>پیر عشق تست نه ریش سپید</p><p>دستگیر صد هزاران ناامید</p><p>عشق صورتها بسازد در فراق</p><p>نامصور سر کند وقت تلاق</p><p>که منم آن اصل اصل هوش و مست</p><p>بر صور آن حسن عکس ما بدست</p><p>پرده‌ها را این زمان برداشتم</p><p>حسن را بی‌واسطه بفراشتم</p><p>زانک بس با عکس من در بافتی</p><p>قوت تجرید ذاتم یافتی</p><p>چون ازین سو جذبهٔ من شد روان</p><p>او کشش را می‌نبیند در میان</p><p>مغفرت می‌خواهد از جرم و خطا</p><p>از پس آن پرده از لطف خدا</p><p>چون ز سنگی چشمه‌ای جاری شود</p><p>سنگ اندر چشمه متواری شود</p><p>کس نخواهد بعد از آن او را حجر</p><p>زانک جاری شد از آن سنگ آن گهر</p><p>کاسه‌ها دان این صور را واندرو</p><p>آنچ حق ریزد بدان گیرد علو</p><h2><a id="poem-8685" href="https://ganjoor.net/moulavi/masnavi/daftar5/sh139">بخش ۱۳۹ - گفتن خویشاوندان مجنون را کی حسن لیلی باندازه‌ایست چندان نیست ازو نغزتر در شهر ما بسیارست یکی و دو و ده بر تو عرضه کنیم اختیار کن ما را و خود را وا رهان و جواب گفتن مجنون ایشان را</a></h2>
<p>ابلهان گفتند مجنون را ز جهل</p><p>حسن لیلی نیست چندان هست سهل</p><p>بهتر از وی صد هزاران دلربا</p><p>هست هم‌چون ماه اندر شهر ما</p><p>گفت صورت کوزه است و حسن می</p><p>می خدایم می‌دهد از نقش وی</p><p>مر شما را سرکه داد از کوزه‌اش</p><p>تا نباشد عشق اوتان گوش کش</p><p>از یکی کوزه دهد زهر و عسل</p><p>هر یکی را دست حق عز و جل</p><p>کوزه می‌بینی ولیکن آب شراب</p><p>روی ننماید به چشم ناصواب</p><p>قاصرات الطرف باشد ذوق جان</p><p>جز به خصم خود بننماید نشان</p><p>قاصرات الطرف آمد آن مدام</p><p>وین حجاب ظرفها هم‌چون خیام</p><p>هست دریا خیمه‌ای در وی حیات</p><p>بط را لیکن کلاغان را ممات</p><p>زهر باشد مار را هم قوت و برگ</p><p>غیر او را زهر او دردست و مرگ</p><p>صورت هر نعمتی و محنتی</p><p>هست این را دوزخ آن را جنتی</p><p>پس همه اجسام و اشیا تبصرون</p><p>واندرو قوتست و سم لاتبصرون</p><p>هست هر جسمی چو کاسه و کوزه‌ای</p><p>اندرو هم قوت و هم دلسوزه‌ای</p><p>کاسه پیدا اندرو پنهان رغد</p><p>طاعمش داند کزان چه می‌خورد</p><p>صورت یوسف چو جامی بود خوب</p><p>زان پدر می‌خورد صد بادهٔ طروب</p><p>باز اخوان را از آن زهراب بود</p><p>کان دریشان خشم و کینه می‌فزود</p><p>باز از وی مر زلیخا را سکر</p><p>می‌کشید از عشق افیونی دگر</p><p>غیر آنچ بود مر یعقوب را</p><p>بود از یوسف غذا آن خوب را</p><p>گونه‌گونه شربت و کوزه یکی</p><p>تا نماند در می غیبت شکی</p><p>باده از غیبست و کوزه زین جهان</p><p>کوزه پیدا باده در وی بس نهان</p><p>بس نهان از دیدهٔ نامحرمان</p><p>لیک بر محرم هویدا و عیان</p><p>یا الهی سکرت ابصارنا</p><p>فاعف عنا اثقلت اوزارنا</p><p>یا خفیا قد ملات الخافقین</p><p>قد علوت فوق نور المشرقین</p><p>انت سر کاشف اسرارنا</p><p>انت فجر مفجر انهارنا</p><p>یا خفی الذات محسوس العطا</p><p>انت کالماء و نحن کالرحا</p><p>انت کالریح و نحن کالغبار</p><p>تختفی الریح و غبراها جهار</p><p>تو بهاری ما چو باغ سبز خوش</p><p>او نهان و آشکارا بخششش</p><p>تو چو جانی ما مثال دست و پا</p><p>قبض و بسط دست از جان شد روا</p><p>تو چو عقلی ما مثال این زبان</p><p>این زبان از عقل دارد این بیان</p><p>تو مثال شادی و ما خنده‌ایم</p><p>که نتیجهٔ شادی فرخنده‌ایم</p><p>جنبش ما هر دمی خود اشهدست</p><p>که گواه ذوالجلال سرمدست</p><p>گردش سنگ آسیا در اضطراب</p><p>اشهد آمد بر وجود جوی آب</p><p>ای برون از وهم و قال و قیل من</p><p>خاک بر فرق من و تمثیل من</p><p>بنده نشکیبد ز تصویر خوشت</p><p>هر دمت گوید که جانم مفرشت</p><p>هم‌چو آن چوپان که می‌گفت ای خدا</p><p>پیش چوپان و محب خود بیا</p><p>تا شپش جویم من از پیراهنت</p><p>چارقت دوزم ببوسم دامنت</p><p>کس نبودش در هوا و عشق جفت</p><p>لیک قاصر بود از تسبیح و گفت</p><p>عشق او خرگاه بر گردون زده</p><p>جان سگ خرگاه آن چوپان شده</p><p>چونک بحر عشق یزدان جوش زد</p><p>بر دل او زد ترا بر گوش زد</p><h2><a id="poem-8686" href="https://ganjoor.net/moulavi/masnavi/daftar5/sh140">بخش ۱۴۰ - حکایت جوحی کی چادر پوشید و در وعظ میان زنان نشست  و حرکتی کرد زنی او را بشناخت کی مردست نعره‌ای زد</a></h2>
<p>واعظی بد بس گزیده در بیان</p><p>زیر منبر جمع مردان و زنان</p><p>رفت جوحی چادر و روبند ساخت</p><p>در میان آن زنان شد ناشناخت</p><p>سایلی پرسید واعظ را به راز</p><p>موی عانه هست نقصان نماز</p><p>گفت واعظ چون شود عانه دراز</p><p>پس کراهت باشد از وی در نماز</p><p>یا به آهک یا ستره بسترش</p><p>تا نمازت کامل آید خوب و خوش</p><p>گفت سایل آن درازی تا چه حد</p><p>شرط باشد تا نمازم کم بود</p><p>گفت چون قدر جوی گردد به طول</p><p>پس ستردن فرض باشد ای سئول</p><p>گفت جوحی زود ای خوهر ببین</p><p>عانهٔ من گشته باشد این چنین</p><p>بهر خشنودی حق پیش آر دست</p><p>که آن به مقدار کراهت آمدست</p><p>دست زن در کرد در شلوار مرد</p><p>کیر او بر دست زن آسیب کرد</p><p>نعره‌ای زد سخت اندر حال زن</p><p>گفت واعظ بر دلش زد گفت من</p><p>گفت نه بر دل نزد بر دست زد</p><p>وای اگر بر دل زدی ای پر خرد</p><p>بر دل آن ساحران زد اندکی</p><p>شد عصا و دست ایشان را یکی</p><p>گر عصا بستانی از پیری شها</p><p>بیش رنجد که آن گروه از دست و پا</p><p>نعرهٔ لاضیر بر گردون رسید</p><p>هین ببر که جان ز جان کندن رهید</p><p>ما بدانستیم ما این تن نه‌ایم</p><p>از ورای تن به یزدان می‌زییم</p><p>ای خنک آن را که ذات خود شناخت</p><p>اندر امن سرمدی قصری بساخت</p><p>کودکی گرید پی جوز و مویز</p><p>پیش عاقل باشد آن بس سهل چیز</p><p>پیش دل جوز و مویز آمد جسد</p><p>طفل کی در دانش مردان رسد</p><p>هر که محجوبست او خود کودکست</p><p>مرد آن باشد که بیرون از شک‌ست</p><p>گر بریش و خایه مردستی کسی</p><p>هر بزی را ریش و مو باشد بسی</p><p>پیشوای بد بود آن بز شتاب</p><p>می‌برد اصحاب را پیش قصاب</p><p>ریش شانه کرده که من سابقم</p><p>سابقی لیکن به سوی مرگ و غم</p><p>هین روش بگزین و ترک ریش کن</p><p>ترک این ما و من و تشویش کن</p><p>تا شوی چون بوی گل با عاشقان</p><p>پیشوا و رهنمای گلستان</p><p>کیست بوی گل دم عقل و خرد</p><p>خوش قلاووز ره ملک ابد</p><h2><a id="poem-8687" href="https://ganjoor.net/moulavi/masnavi/daftar5/sh141">بخش ۱۴۱ - فرمودن شاه به ایاز بار دگر کی شرح چارق و پوستین آشکارا بگو تا خواجه تاشانت از آن اشارت پند گیرد کی الدین النصیحة و موعظه یابند</a></h2>
<p>سر چارق را بیان کن ای ایاز</p><p>پیش چارق چیستت چندین نیاز</p><p>تا بنوشد سنقر و بک یا رقت</p><p>سر سر پوستین و چارقت</p><p>ای ایاز از تو غلامی نور یافت</p><p>نورت از پستی سوی گردون شتافت</p><p>حسرت آزادگان شد بندگی</p><p>بندگی را چون تو دادی زندگی</p><p>مؤمن آن باشد که اندر جزر و مد</p><p>کافر از ایمان او حسرت خورد</p><h2><a id="poem-8688" href="https://ganjoor.net/moulavi/masnavi/daftar5/sh142">بخش ۱۴۲ - حکایت کافری کی گفتندش در عهد ابا یزید کی مسلمان شو و جواب گفتن او ایشان را</a></h2>
<p>بود گبری در زمان بایزید</p><p>گفت او را یک مسلمان سعید</p><p>که چه باشد گر تو اسلام آوری</p><p>تا بیابی صد نجات و سروری</p><p>گفت این ایمان اگر هست ای مرید</p><p>آنک دارد شیخ عالم بایزید</p><p>من ندارم طاقت آن تاب آن</p><p>که آن فزون آمد ز کوششهای جان</p><p>گرچه در ایمان و دین ناموقنم</p><p>لیک در ایمان او بس مؤمنم</p><p>دارم ایمان که آن ز جمله برترست</p><p>بس لطیف و با فروغ و با فرست</p><p>مؤمن ایمان اویم در نهان</p><p>گرچه مهرم هست محکم بر دهان</p><p>باز ایمان خود گر ایمان شماست</p><p>نه بدان میلستم و نه مشتهاست</p><p>آنک صد میلش سوی ایمان بود</p><p>چون شما را دید آن فاتر شود</p><p>زانک نامی بیند و معنیش نی</p><p>چون بیابان را مفازه گفتنی</p><p>عشق او ز آورد ایمان بفسرد</p><p>چون به ایمان شما او بنگرد</p><h2><a id="poem-8689" href="https://ganjoor.net/moulavi/masnavi/daftar5/sh143">بخش ۱۴۳ - حکایت آن مؤذن زشت آواز کی در کافرستان بانگ نماز داد و مرد کافری او را هدیه داد</a></h2>
<p>یک مؤذن داشت بس آواز بد</p><p>در میان کافرستان بانگ زد</p><p>چند گفتندش مگو بانگ نماز</p><p>که شود جنگ و عداوتها دراز</p><p>او ستیزه کرد و پس بی‌احتراز</p><p>گفت در کافرستان بانگ نماز</p><p>خلق خایف شد ز فتنهٔ عامه‌ای</p><p>خود بیامد کافری با جامه‌ای</p><p>شمع و حلوا با چنان جامهٔ لطیف</p><p>هدیه آورد و بیامد چون الیف</p><p>پرس پرسان کین مؤذن کو کجاست</p><p>که صلا و بانگ او راحت‌فزاست</p><p>هین چه راحت بود زان آواز زشت</p><p>گفت که آوازش فتاد اندر کنشت</p><p>دختری دارم لطیف و بس سنی</p><p>آرزو می‌بود او رامؤمنی</p><p>هیچ این سودا نمی‌رفت از سرش</p><p>پندها می‌داد چندین کافرش</p><p>در دل او مهر ایمان رسته بود</p><p>هم‌چو مجمر بود این غم من چو عود</p><p>در عذاب و درد و اشکنجه بدم</p><p>که بجنبد سلسلهٔ او دم به دم</p><p>هیچ چاره می‌ندانستم در آن</p><p>تا فرو خواند این مؤذن آن اذان</p><p>گفت دختر چیست این مکروه بانگ</p><p>که بگوشم آمد این دو چار دانگ</p><p>من همه عمر این چنین آواز زشت</p><p>هیچ نشنیدم درین دیر و کنشت</p><p>خوهرش گفتا که این بانگ اذان</p><p>هست اعلام و شعار مؤمنان</p><p>باورش نامد بپرسید از دگر</p><p>آن دگر هم گفت آری ای پدر</p><p>چون یقین گشتش رخ او زرد شد</p><p>از مسلمانی دل او سرد شد</p><p>باز رستم من ز تشویش و عذاب</p><p>دوش خوش خفتم در آن بی‌خوف خواب</p><p>راحتم این بود از آواز او</p><p>هدیه آوردم به شکر آن مرد کو</p><p>چون بدیدش گفت این هدیه پذیر</p><p>که مرا گشتی مجیر و دستگیر</p><p>آنچ کردی با من از احسان و بر</p><p>بندهٔ تو گشته‌ام من مستمر</p><p>گر به مال و ملک و ثروت فردمی</p><p>من دهانت را پر از زر کردمی</p><p>هست ایمان شما زرق و مجاز</p><p>راه‌زن هم‌چون که آن بانگ نماز</p><p>لیک از ایمان و صدق بایزید</p><p>چند حسرت در دل و جانم رسید</p><p>هم‌چو آن زن کو جماع خر بدید</p><p>گفت آوه چیست این فحل فرید</p><p>گر جماع اینست بردند این خران</p><p>بر کس ما می‌ریند این شوهران</p><p>داد جمله داد ایمان بایزید</p><p>آفرینها بر چنین شیر فرید</p><p>قطره‌ای ز ایمانش در بحر ار رود</p><p>بحر اندر قطره‌اش غرقه شود</p><p>هم‌چو ز آتش ذره‌ای در بیشه‌ها</p><p>اندر آن ذره شود بیشه فنا</p><p>چون خیالی در دل شه یا سپاه</p><p>کرد اندر جنگ خصمان را تباه</p><p>یک ستاره در محمد رخ نمود</p><p>تا فنا شد گوهر گبر و جهود</p><p>آنک ایمان یافت رفت اندر امان</p><p>کفرهای باقیان شد دو گمان</p><p>کفر صرف اولین باری نماند</p><p>یا مسلمانی و یا بیمی نشاند</p><p>این به حیله آب و روغن کردنیست</p><p>این مثلها کفو ذرهٔ نور نیست</p><p>ذره نبود جز حقیری منجسم</p><p>ذره نبود شارق لا ینقسم</p><p>گفتن ذره مرادی دان خفی</p><p>محرم دریا نه‌ای این دم کفی</p><p>آفتاب نیر ایمان شیخ</p><p>گر نماید رخ ز شرق جان شیخ</p><p>جمله پستی گنج گیرد تا ثری</p><p>جمله بالا خلد گیرد اخضری</p><p>او یکی جان دارد از نور منیر</p><p>او یکی تن دارد از خاک حقیر</p><p>ای عجب اینست او یا آن بگو</p><p>که بماندم اندرین مشکل عمو</p><p>گر وی اینست ای برادر چیست آن</p><p>پر شده از نور او هفت آسمان</p><p>ور وی آنست این بدن ای دوست چیست</p><p>ای عجب زین دو کدامین است و کیست</p><h2><a id="poem-8690" href="https://ganjoor.net/moulavi/masnavi/daftar5/sh144">بخش ۱۴۴ - حکایت آن زن کی گفت شوهر را کی گوشت را گربه خورد شوهر گربه را به ترازو بر کشید گربه نیم من برآمد گفت ای زن گوشت نیم من بود و افزون اگر این گوشتست گربه کو و اگر این گربه است گوشت کو</a></h2>
<p>بود مردی کدخدا او را زنی</p><p>سخت طناز و پلید و ره‌زنی</p><p>هرچه آوردی تلف کردیش زن</p><p>مرد مضطر بود اندر تن زدن</p><p>بهر مهمان گوشت آورد آن معیل</p><p>سوی خانه با دو صد جهد طویل</p><p>زن بخوردش با کباب و با شراب</p><p>مرد آمد گفت دفع ناصواب</p><p>مرد گفتش گوشت کو مهمان رسید</p><p>پیش مهمان لوت می‌باید کشید</p><p>گفت زن این گربه خورد آن گوشت را</p><p>گوشت دیگر خر اگر باشد هلا</p><p>گفت ای ایبک ترازو را بیار</p><p>گربه را من بر کشم اندر عیار</p><p>بر کشیدش بود گربه نیم من</p><p>پس بگفت آن مرد کای محتال زن</p><p>گوشت نیم من بود و افزون یک ستیر</p><p>هست گربه نیم‌من هم ای ستیر</p><p>این اگر گربه‌ست پس آن گوشت کو</p><p>ور بود این گوشت گربه کو بجو</p><p>بایزید ار این بود آن روح چیست</p><p>ور وی آن روحست این تصویر کیست</p><p>حیرت اندر حیرتست ای یار من</p><p>این نه کار تست و نه هم کار من</p><p>هر دو او باشد ولیک از ریع زرع</p><p>دانه باشد اصل و آن که پره فرع</p><p>حکمت این اضداد را با هم ببست</p><p>ای قصاب این گردران با گردنست</p><p>روح بی‌قالب نداند کار کرد</p><p>قالبت بی‌جان فسرده بود و سرد</p><p>قالبت پیدا و آن جانت نهان</p><p>راست شد زین هر دو اسباب جهان</p><p>خاک را بر سر زنی سر نشکند</p><p>آب را بر سر زنی در نشکند</p><p>گر تو می‌خواهی که سر را بشکنی</p><p>آب را و خاک را بر هم زنی</p><p>چون شکستی سر رود آبش به اصل</p><p>خاک سوی خاک آید روز فصل</p><p>حکمتی که بود حق را ز ازدواج</p><p>گشت حاصل از نیاز و از لجاج</p><p>باشد آنگه ازدواجات دگر</p><p>لا سمع اذن و لا عین بصر</p><p>گر شنیدی اذن کی ماندی اذن</p><p>یا کجا کردی دگر ضبط سخن</p><p>گر بدیدی برف و یخ خورشید را</p><p>از یخی برداشتی اومید را</p><p>آب گشتی بی‌عروق و بی‌گره</p><p>ز آب داود هوا کردی زره</p><p>پس شدی درمان جان هر درخت</p><p>هر درختی از قدومش نیک‌بخت</p><p>آن یخی بفسرده در خود مانده</p><p>لا مساسی با درختان خوانده</p><p>لیس یالف لیس یؤلف جسمه</p><p>لیس الا شح نفس قسمه</p><p>نیست ضایع زو شود تازه جگر</p><p>لیک نبود پیک و سلطان خضر</p><p>ای ایاز استارهٔ تو بس بلند</p><p>نیست هر برجی عبورش را پسند</p><p>هر وفا را کی پسندد همتت</p><p>هر صفا را کی گزیند صفوتت</p><h2><a id="poem-8691" href="https://ganjoor.net/moulavi/masnavi/daftar5/sh145">بخش ۱۴۵ - حکایت آن امیر کی غلام را گفت کی می بیار غلام رفت و سبوی می آورد در راه زاهدی بود امر معروف کرد زد سنگی و سبو را بشکست امیر بشنید و قصد گوشمال زاهد کرد و این قصد در عهد دین عیسی بود علیه‌السلام کی هنوز می حرام نشده بود ولیکن زاهد تقزیزی می‌کرد و از تنعم منع می‌کرد</a></h2>
<p>بود امیری خوش دلی می‌باره‌ای</p><p>کهف هر مخمور و هر بیچاره‌ای</p><p>مشفقی مسکین‌نوازی عادلی</p><p>جوهری زربخششی دریادلی</p><p>شاه مردان و امیرالمؤمنین</p><p>راه‌بان و رازدان و دوست‌بین</p><p>دور عیسی بود و ایام مسیح</p><p>خلق دلدار و کم‌آزار و ملیح</p><p>آمدش مهمان بناگاهان شبی</p><p>هم امیری جنس او خوش‌مذهبی</p><p>باده می‌بایستشان در نظم حال</p><p>باده بود آن وقت ماذون و حلال</p><p>باده‌شان کم بود و گفتا ای غلام</p><p>رو سبو پر کن به ما آور مدام</p><p>از فلان راهب که دارد خمر خاص</p><p>تا ز خاص و عام یابد جان خلاص</p><p>جرعه‌ای زان جام راهب آن کند</p><p>که هزاران جره و خمدان کند</p><p>اندر آن می مایهٔ پنهانی است</p><p>آنچنان که اندر عبا سلطانی است</p><p>تو بدلق پاره‌پاره کم نگر</p><p>که سیه کردند از بیرون زر</p><p>از برای چشم بد مردود شد</p><p>وز برون آن لعل دودآلود شد</p><p>گنج و گوهر کی میان خانه‌هاست</p><p>گنجها پیوسته در ویرانه‌هاست</p><p>گنج آدم چون بویران بد دفین</p><p>گشت طینش چشم‌بند آن لعین</p><p>او نظر می‌کرد در طین سست سست</p><p>جان همی‌گفتش که طینم سد تست</p><p>دو سبو بستد غلام و خوش دوید</p><p>در زمان در دیر رهبانان رسید</p><p>زر بداد و بادهٔ چون زر خرید</p><p>سنگ داد و در عوض گوهر خرید</p><p>باده‌ای که آن بر سر شاهان جهد</p><p>تاج زر بر تارک ساقی نهد</p><p>فتنه‌ها و شورها انگیخته</p><p>بندگان و خسروان آمیخته</p><p>استخوانها رفته جمله جان شده</p><p>تخت و تخته آن زمان یکسان شده</p><p>وقت هشیاری چو آب و روغنند</p><p>وقت مستی هم‌چو جان اندر تنند</p><p>چون هریسه گشته آنجا فرق نیست</p><p>نیست فرقی کاندر آنجا غرق نیست</p><p>این چنین باده همی‌برد آن غلام</p><p>سوی قصر آن امیر نیک‌نام</p><p>پیشش آمد زاهدی غم دیده‌ای</p><p>خشک مغزی در بلا پیچیده‌ای</p><p>تن ز آتشهای دل بگداخته</p><p>خانه از غیر خدا پرداخته</p><p>گوشمال محنت بی‌زینهار</p><p>داغها بر داغها چندین هزار</p><p>دیده هر ساعت دلش در اجتهاد</p><p>روز و شب چفسیده او بر اجتهاد</p><p>سال و مه در خون و خاک آمیخته</p><p>صبر و حلمش نیم‌شب بگریخته</p><p>گفت زاهد در سبوها چیست آن</p><p>گفت باده گفت آن کیست آن</p><p>گفت آن آن فلان میر اجل</p><p>گفت طالب را چنین باشد عمل</p><p>طالب یزدان و آنگه عیش و نوش</p><p>بادهٔ شیطان و آنگه نیم هوش</p><p>هوش تو بی می چنین پژمرده است</p><p>هوشها باید بر آن هوش تو بست</p><p>تا چه باشد هوش تو هنگام سکر</p><p>ای چو مرغی گشته صید دام سکر</p><h2><a id="poem-8692" href="https://ganjoor.net/moulavi/masnavi/daftar5/sh146">بخش ۱۴۶ - حکایت ضیاء دلق کی سخت دراز بود و برادرش شیخ اسلام تاج بلخ به غایت کوتاه بالا بود و این شیخ اسلام از برادرش ضیا ننگ داشتی ضیا در آمد به درس او و همه صدور بلخ حاضر به درس او ضیا خدمتی کرد و بگذشت شیخ اسلام او را نیم قیامی کرد سرسری گفت آری سخت درازی پاره‌ای در دزد</a></h2>
<p>آن ضیاء دلق خوش الهام بود</p><p>دادر آن تاج شیخ اسلام بود</p><p>تاج شیخ اسلام دار الملک بلخ</p><p>بود کوته‌قد و کوچک هم‌چو فرخ</p><p>گرچه فاضل بود و فحل و ذو فنون</p><p>این ضیا اندر ظرافت بد فزون</p><p>او بسی کوته ضیا بی‌حد دراز</p><p>بود شیخ اسلام را صد کبر و ناز</p><p>زین برادر عار و ننگش آمدی</p><p>آن ضیا هم واعظی بد با هدی</p><p>روز محفل اندر آمد آن ضیا</p><p>بارگه پر قاضیان و اصفیا</p><p>کرد شیخ اسلام از کبر تمام</p><p>این برادر را چنین نصف القیام</p><p>گفت او را بس درازی بهر مزد</p><p>اندکی زان قد سروت هم بدزد</p><p>پس ترا خود هوش کو یا عقل کو</p><p>تا خوری می ای تو دانش را عدو</p><p>روت بس زیباست نیلی هم بکش</p><p>ضحکه باشد نیل بر روی حبش</p><p>در تو نوری کی درآمد ای غوی</p><p>تا تو بیهوشی و ظلمت‌جو شوی</p><p>سایه در روزست جستن قاعده</p><p>در شب ابری تو سایه‌جو شده</p><p>گر حلال آمد پی قوت عوام</p><p>طالبان دوست را آمد حرام</p><p>عاشقان را باده خون دل بود</p><p>چشمشان بر راه و بر منزل بود</p><p>در چنین راه بیابان مخوف</p><p>این قلاوز خرد با صد کسوف</p><p>خاک در چشم قلاوزان زنی</p><p>کاروان را هالک و گمره کنی</p><p>نان جو حقا حرامست و فسوس</p><p>نفس را در پیش نه نان سبوس</p><p>دشمن راه خدا را خوار دار</p><p>دزد را منبر منه بر دار دار</p><p>دزد را تو دست ببریدن پسند</p><p>از بریدن عاجزی دستش ببند</p><p>گر نبندی دست او دست تو بست</p><p>گر تو پایش نشکنی پایت شکست</p><p>تو عدو را می دهی و نی‌شکر</p><p>بهر چه گو زهر خند و خاک خور</p><p>زد ز غیرت بر سبو سنگ و شکست</p><p>او سبو انداخت و از زاهد بجست</p><p>رفت پیش میر و گفتش باده کو</p><p>ماجرا را گفت یک یک پیش او</p><h2><a id="poem-8693" href="https://ganjoor.net/moulavi/masnavi/daftar5/sh147">بخش ۱۴۷ - رفتن امیر خشم‌آلود برای گوشمال زاهد</a></h2>
<p>میر چون آتش شد و برجست راست</p><p>گفت بنما خانهٔ زاهد کجاست</p><p>تا بدین گرز گران کوبم سرش</p><p>آن سر بی‌دانش مادرغرش</p><p>او چه داند امر معروف از سگی</p><p>طالب معروفی است و شهرگی</p><p>تا بدین سالوس خود را جا کند</p><p>تا به چیزی خویشتن پیدا کند</p><p>کو ندارد خود هنر الا همان</p><p>که تسلس می‌کند با این و آن</p><p>او اگر دیوانه است و فتنه‌کاو</p><p>داروی دیوانه باشد کیر گاو</p><p>تا که شیطان از سرش بیرون رود</p><p>بی‌لت خربندگان خر چون رود</p><p>میر بیرون جست دبوسی بدست</p><p>نیم شب آمد به زاهد نیم‌مست</p><p>خواست کشتن مرد زاهد را ز خشم</p><p>مرد زاهد گشت پنهان زیر پشم</p><p>مرد زاهد می‌شنید از میر آن</p><p>زیر پشم آن رسن‌تابان نهان</p><p>گفت در رو گفتن زشتی مرد</p><p>آینه تاند که رو را سخت کرد</p><p>روی باید آینه‌وار آهنین</p><p>تات گوید روی زشت خود ببین</p><h2><a id="poem-8694" href="https://ganjoor.net/moulavi/masnavi/daftar5/sh148">بخش ۱۴۸ - حکایت مات کردن دلقک سید شاه ترمد را</a></h2>
<p>شاه با دلقک همی شطرنج باخت</p><p>مات کردش زود خشم شه بتاخت</p><p>گفت شه شه و آن شه کبرآورش</p><p>یک یک از شطرنج می‌زد بر سرش</p><p>که بگیر اینک شهت ای قلتبان</p><p>صبر کرد آن دلقک و گفت الامان</p><p>دست دیگر باختن فرمود میر</p><p>او چنان لرزان که عور از زمهریر</p><p>باخت دست دیگر و شه مات شد</p><p>وقت شه شه گفتن و میقات شد</p><p>بر جهید آن دلقک و در کنج رفت</p><p>شش نمد بر خود فکند از بیم تفت</p><p>زیر بالشها و زیر شش نمد</p><p>خفت پنهان تا ز زخم شه رهد</p><p>گفت شه هی هی چه کردی چیست این</p><p>گفت شه شه شه شه ای شاه گزین</p><p>کی توان حق گفت جز زیر لحاف</p><p>با تو ای خشم‌آور آتش‌سجاف</p><p>ای تو مات و من ز زخم شاه مات</p><p>می‌زنم شه شه به زیر رختهات</p><p>چون محله پر شد از هیهای میر</p><p>وز لگد بر در زدن وز دار و گیر</p><p>خلق بیرون جست زود از چپ و راست</p><p>کای مقدم وقت عفوست و رضاست</p><p>مغز او خشکست و عقلش این زمان</p><p>کمترست از عقل و فهم کودکان</p><p>زهد و پیری ضعف بر ضعف آمده</p><p>واندر آن زهدش گشادی ناشده</p><p>رنج دیده گنج نادیده ز یار</p><p>کارها کرده ندیده مزد کار</p><p>یا نبود آن کار او را خود گهر</p><p>یا نیامد وقت پاداش از قدر</p><p>یا که بود آن سعی چون سعی جهود</p><p>یا جزا وابستهٔ میقات بود</p><p>مر ورا درد و مصیبت این بس است</p><p>که درین وادی پر خون بی‌کس است</p><p>چشم پر درد و نشسته او به کنج</p><p>رو ترش کرده فرو افکنده لنج</p><p>نه یکی کحال کو را غم خورد</p><p>نیش عقلی که به کحلی پی برد</p><p>اجتهادی می‌کند با حزر و ظن</p><p>کار در بوکست تا نیکو شدن</p><p>زان رهش دورست تا دیدار دوست</p><p>کو نجوید سر رئیسیش آرزوست</p><p>ساعتی او با خدا اندر عتاب</p><p>که نصیبم رنج آمد زین حساب</p><p>ساعتی با بخت خود اندر جدال</p><p>که همه پران و ما ببریده بال</p><p>هر که محبوس است اندر بو و رنگ</p><p>گرچه در زهدست باشد خوش تنگ</p><p>تا برون ناید ازین ننگین مناخ</p><p>کی شود خویش خوش و صدرش فراخ</p><p>زاهدان را در خلا پیش از گشاد</p><p>کارد و استره نشاید هیچ داد</p><p>کز ضجر خود را بدراند شکم</p><p>غصهٔ آن بی‌مرادیها و غم</p><h2><a id="poem-8695" href="https://ganjoor.net/moulavi/masnavi/daftar5/sh149">بخش ۱۴۹ - قصد انداختن مصطفی علیه‌السلام خود را از کوه حری از وحشت دیر نمودن جبرئیل علیه‌السلام خود را به وی و پیدا شدن  جبرئیل به وی کی مینداز کی ترا دولتها در پیش است</a></h2>
<p>مصطفی را هجر چون بفراختی</p><p>خویش را از کوه می‌انداختی</p><p>تا بگفتی جبرئیلش هین مکن</p><p>که ترا بس دولتست از امر کن</p><p>مصطفی ساکن شدی ز انداختن</p><p>باز هجران آوریدی تاختن</p><p>باز خود را سرنگون از کوه او</p><p>می‌فکندی از غم و اندوه او</p><p>باز خود پیدا شدی آن جبرئیل</p><p>که مکن این ای تو شاه بی‌بدیل</p><p>هم‌چنین می‌بود تا کشف حجاب</p><p>تا بیابید آن گهر را او ز جیب</p><p>بهر هر محنت چو خود را می‌کشند</p><p>اصل محنتهاست این چونش کشند</p><p>از فدایی مردمان را حیرتیست</p><p>هر یکی از ما فدای سیرتیست</p><p>ای خنک آنک فدا کردست تن</p><p>بهر آن کارزد فدای آن شدن</p><p>هر یکی چونک فدایی فنیست</p><p>کاندر آن ره صرف عمر و کشتنیست</p><p>کشتنی اندر غروبی یا شروق</p><p>که نه شایق ماند آنگه نه مشوق</p><p>باری این مقبل فدای این فنست</p><p>کاندرو صد زندگی در کشتنست</p><p>عاشق و معشوق و عشقش بر دوام</p><p>در دو عالم بهرمند و نیک‌نام</p><p>یا کرامی ارحموا اهل الهوی</p><p>شانهم ورد التوی بعد التوی</p><p>عفو کن ای میر بر سختی او</p><p>در نگر در درد و بدبختی او</p><p>تا ز جرمت هم خدا عفوی کند</p><p>زلتت را مغفرت در آکند</p><p>تو ز غفلت بس سبو بشکسته‌ای</p><p>در امید عفو دل در بسته‌ای</p><p>عفو کن تا عفو یابی در جزا</p><p>می‌شکافد مو قدر اندر سزا</p><h2><a id="poem-8696" href="https://ganjoor.net/moulavi/masnavi/daftar5/sh150">بخش ۱۵۰ - جواب گفتن امیر مر آن شفیعان را و همسایگان زاهد را کی گستاخی چرا کرد و سبوی ما را چرا شکست من درین باب شفاعت قبول نخواهم کرد کی سوگند خورده‌ام کی سزای او را بدهم</a></h2>
<p>میر گفت او کیست کو سنگی زند</p><p>بر سبوی ما سبو را بشکند</p><p>چون گذر سازد ز کویم شیر نر</p><p>ترس ترسان بگذرد با صد حذر</p><p>بندهٔ ما را چرا آزرد دل</p><p>کرد ما را پیش مهمانان خجل</p><p>شربتی که به ز خون اوست ریخت</p><p>این زمان هم‌چون زنان از ما گریخت</p><p>لیک جان از دست من او کی برد</p><p>گیر هم‌چون مرغ بالا بر پرد</p><p>تیر قهر خویش بر پرش زنم</p><p>پر و بال مردریگش بر کنم</p><p>گر رود در سنگ سخت از کوششم</p><p>از دل سنگش کنون بیرون کشم</p><p>من برانم بر تن او ضربتی</p><p>که بود قوادکان را عبرتی</p><p>با همه سالوس با ما نیز هم</p><p>داد او و صد چو او این دم دهم</p><p>خشم خون‌خوارش شده بد سرکشی</p><p>از دهانش می بر آمد آتشی</p><h2><a id="poem-8697" href="https://ganjoor.net/moulavi/masnavi/daftar5/sh151">بخش ۱۵۱ - دو بار دست و پای امیر را بوسیدن و لابه کردن شفیعان و همسایگان زاهد</a></h2>
<p>آن شفیعان از دم هیهای او</p><p>چند بوسیدند دست و پای او</p><p>کای امیر از تو نشاید کین کشی</p><p>گر بشد باده تو بی‌باده خوشی</p><p>باده سرمایه ز لطف تو برد</p><p>لطف آب از لطف تو حسرت خورد</p><p>پادشاهی کن ببخشش ای رحیم</p><p>ای کریم ابن الکریم ابن الکریم</p><p>هر شرابی بندهٔ این قد و خد</p><p>جمله مستان را بود بر تو حسد</p><p>هیچ محتاج می گلگون نه‌ای</p><p>ترک کن گلگونه تو گلگونه‌ای</p><p>ای رخ چون زهره‌ات شمس الضحی</p><p>ای گدای رنگ تو گلگونه‌ها</p><p>باده کاندر خنب می‌جوشد نهان</p><p>ز اشتیاق روی تو جوشد چنان</p><p>ای همه دریا چه خواهی کرد نم</p><p>وی همه هستی چه می‌جویی عدم</p><p>ای مه تابان چه خواهی کرد گرد</p><p>ای که مه در پیش رویت روی‌زرد</p><p>تاج کرمناست بر فرق سرت</p><p>طوق اعطیناک آویز برت</p><p>تو خوش و خوبی و کان هر خوشی</p><p>تو چرا خود منت باده کشی</p><p>جوهرست انسان و چرخ او را عرض</p><p>جمله فرع و پایه‌اند و او غرض</p><p>ای غلامت عقل و تدبیرات و هوش</p><p>چون چنینی خویش را ارزان فروش</p><p>خدمتت بر جمله هستی مفترض</p><p>جوهری چون نجده خواهد از عرض</p><p>علم جویی از کتبها ای فسوس</p><p>ذوق جویی تو ز حلوا ای فسوس</p><p>بحر علمی در نمی پنهان شده</p><p>در سه گز تن عالمی پنهان شده</p><p>می چه باشد یا سماع و یا جماع</p><p>تا بجویی زو نشاط و انتفاع</p><p>آفتاب از ذره‌ای شد وام خواه</p><p>زهره‌ای از خمره‌ای شد جام‌خواه</p><p>جان بی‌کیفی شده محبوس کیف</p><p>آفتابی حبس عقده اینت حیف</p>
</body></html>