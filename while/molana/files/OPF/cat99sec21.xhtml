<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3579" href="https://ganjoor.net/moulavi/shams/ghazalsh/sh955">غزل شمارهٔ ۹۵۵</a></h2>
<p>سلام بر تو که سین سلام بر تو رسید</p><p>سلام گرد جهان گشت جز تو نپسندید</p><p>بگرد بام تو گردان کبوتران سلام</p><p>که بی‌پناه تو کس را نشاید آرامید</p><p>چو پر و بال ز تو یافتست هر مرغی</p><p>ز غیر تو به کجا باشدش امید مرید</p><p>به هر طرف که ببینی تو مرغ سوخته پر</p><p>بدان که از طمع خام سوی دام پرید</p><p>تو آب کوثری و سوخته به تو آید</p><p>برویدش سپس سوز پر و بال جدید</p><h2><a id="poem-3580" href="https://ganjoor.net/moulavi/shams/ghazalsh/sh956">غزل شمارهٔ ۹۵۶</a></h2>
<p>ز جان سوخته‌ام خلق را حذار کنید</p><p>که الله الله ز آتش رخان فرار کنید</p><p>که آتش رخشان خاصیت چنین دارد</p><p>که هر قرار که دارید بی‌قرار کنید</p><p>دلی که کاهل گردد نداش می‌آید</p><p>که زنده است سلیمان عشق کار کنید</p><p>مباش کاهل کاین قافله روانه شدست</p><p>ز قافله بممانید و زود بار کنید</p><p>چهارپای طبایع نکوبد این ره را</p><p>به ترک خاک و هواها و آب و نار کنید</p><p>غنیست چشم من از سرمه سپاهانی</p><p>ز خاک تبریز او را مگر نثار کنید</p><p>بزرگی از شه ارواح شمس تبریزست</p><p>وجودها پی این کبریا صغار کنید</p><h2><a id="poem-3581" href="https://ganjoor.net/moulavi/shams/ghazalsh/sh957">غزل شمارهٔ ۹۵۷</a></h2>
<p>هزار جان مقدس فدای روی تو باد</p><p>که در جهان چو تو خوبی کسی ندید و نزاد</p><p>هزار رحمت دیگر نثار آن عاشق</p><p>که او به دام هوای چو تو شهی افتاد</p><p>ز صورت تو حکایت کنند یا ز صفت</p><p>که هر یکی ز یکی خوشترست زهی بنیاد</p><p>دلم هزار گره داشت همچو رشته سحر</p><p>ز سحر چشم خوشت آن همه گره بگشاد</p><p>بلندبین ز تو گشتست هر دو دیده عشق</p><p>ببین تو قوت شاگرد و حکمت استاد</p><p>نشسته‌ایم دل و عشق و کالبد پیشت</p><p>یکی خراب و یکی مست وان دگر دلشاد</p><p>به حکم تست بخندانی و بگریانی</p><p>همه چو شاخ درختیم و عشق تو چون باد</p><p>به باد زرد شویم و به باد سبز شویم</p><p>تو راست جمله ولایت تو راست جمله مراد</p><p>کلوخ و سنگ چه داند بهار جز اثری</p><p>بهار را ز چمن پرس و سنبل و شمشاد</p><h2><a id="poem-3582" href="https://ganjoor.net/moulavi/shams/ghazalsh/sh958">غزل شمارهٔ ۹۵۸</a></h2>
<p>کدام لب که از او بوی جان نمی‌آید</p><p>کدام دل که در او آن نشان نمی‌آید</p><p>مثال اشتر هر ذره‌ای چه می‌خاید</p><p>اگر نواله از آن شهره خوان نمی‌آید</p><p>سگان طمع چپ و راست از چه می‌پویند</p><p>چو بوی قلیه از آن دیگدان نمی‌آید</p><p>چراست پنجه شیران چو برگ گل لرزان</p><p>اگر ز غیب به دل‌ها سنان نمی‌آید</p><p>هزار بره و گرگ از چه روی هم علفند</p><p>به جان چو هیبت و بانگ شبان نمی‌آید</p><p>برون گوش دو صد نعره جان همی‌شنود</p><p>تو هوش دار چنین گر چنان نمی‌آید</p><p>در این جهان کهن جان نو چرا روید</p><p>چو هر دمی مددی زان جهان نمی‌آید</p><p>به دست خویش تو در چشم می‌فشانی خاک</p><p>نه آن که صورت نو نو عیان نمی‌آید</p><p>شکسته قرن نگر صد هزار ذوالقرنین</p><p>قرین بسیست که صاحب قران نمی‌آید</p><p>دهان و دست به آب وفا کی می‌شوید</p><p>که دم دمش می جان در دهان نمی‌آید</p><p>دو سه قدم به سوی باغ عشق کس ننهاد</p><p>که صد سلامش از آن باغبان نمی‌آید</p><p>ورای عشق هزاران هزار ایوان هست</p><p>ز عزت و عظمت در گمان نمی‌آید</p><p>به هر دمی ز درونت ستاره‌ای تابد</p><p>که هین مگو کاثری ز آسمان نمی‌آید</p><p>دهان ببند و دهان آفرین کند شرحش</p><p>به صورتی که تو را در زبان نمی‌آید</p><h2><a id="poem-3583" href="https://ganjoor.net/moulavi/shams/ghazalsh/sh959">غزل شمارهٔ ۹۵۹</a></h2>
<p>اگر دل از غم دنیا جدا توانی کرد</p><p>نشاط و عیش به باغ بقا توانی کرد</p><p>اگر به آب ریاضت برآوری غسلی</p><p>همه کدورت دل را صفا توانی کرد</p><p>ز منزل هوسات ار دو گام پیش نهی</p><p>نزول در حرم کبریا توانی کرد</p><p>درون بحر معانی لا نه آن گهری</p><p>که قدر و قیمت خود را بها توانی کرد</p><p>به همت ار نشوی در مقام خاک مقیم</p><p>مقام خویش بر اوج علا توانی کرد</p><p>اگر به جیب تفکر فروبری سر خویش</p><p>گذشته‌های قضا را ادا توانی کرد</p><p>ولیکن این صفت ره روان چالاکست</p><p>تو نازنین جهانی کجا توانی کرد</p><p>نه دست و پای اجل را فرو توانی بست</p><p>نه رنگ و بوی جهان را رها توانی کرد</p><p>تو رستم دل و جانی و سرور مردان</p><p>اگر به نفس لئیمت غزا توانی کرد</p><p>مگر که درد غم عشق سر زند در تو</p><p>به درد او غم دل را روا توانی کرد</p><p>ز خار چون و چرا این زمان چو درگذری</p><p>به باغ جنت وصلش چرا توانی کرد</p><p>اگر تو جنس همایی و جنس زاغ نه‌ای</p><p>ز جان تو میل به سوی هما توانی کرد</p><p>همای سایه دولت چو شمس تبریزیست</p><p>نگر که در دل آن شاه جا توانی کرد</p><h2><a id="poem-3584" href="https://ganjoor.net/moulavi/shams/ghazalsh/sh960">غزل شمارهٔ ۹۶۰</a></h2>
<p>به حارسان نکوروی من خطاب کنید</p><p>که چشم بد را از یوسفان به خواب کنید</p><p>گهی به خاطر بیگانگان سؤال دهید</p><p>گهی دل همه را سخره جواب کنید</p><p>و چون شدند همه سخره سؤال و جواب</p><p>شما به خلوت ساغر پر از شراب کنید</p><p>دلی که نیست در اندیشه سؤال و جواب</p><p>وی آفتاب جهان شد بدو شتاب کنید</p><p>زنید خاک به چشمی که باد در سر اوست</p><p>دو چشم آتشی حاسدان پرآب کنید</p><p>از آن که هر که جز این آب زندگی باشد</p><p>سراب مرگ بود پشت بر سراب کنید</p><p>چو زندگی ابد هست اندر آب حیات</p><p>به ترک عمر به صد رنگ شیخ و شاب کنید</p><p>گداز عاشق در تاب عشق کی ماند</p><p>به خدمتی که شما از پی ثواب کنید</p><p>چو کف جود و سخاوت به لطف بگشاید</p><p>نشاید این که شما قصه سحاب کنید</p><p>وگر ز تن حشم زنگبار خون آرد</p><p>سپاه قیصر رومی شما حراب کنید</p><p>به یک نظر چو بکرد او جهان جان معمور</p><p>چرا چو جغد حدیث تن خراب کنید</p><p>که صد هزار اسیرند پیش زنگ از روم</p><p>مخنثی چه بود فک آن رقاب کنید</p><p>لوای دولت مخدوم شمس دین آمد</p><p>گروه بازصفت قصد آن جناب کنید</p><h2><a id="poem-3585" href="https://ganjoor.net/moulavi/shams/ghazalsh/sh961">غزل شمارهٔ ۹۶۱</a></h2>
<p>جهان را بدیدم وفایی ندارد</p><p>جهان در جهان آشنایی ندارد</p><p>در این قرص زرین بالا تو منگر</p><p>که در اندرون بوریایی ندارد</p><p>بس ابله شتابان شده سوی دامش</p><p>چو کوری که در کف عصایی ندارد</p><p>بر او گشته ترسان بر او گشته لرزان</p><p>زهی علتی کان دوایی ندارد</p><p>نموده جمالی ولی زیر چادر</p><p>عجوزی قبیحی لقایی ندارد</p><p>کسی سر نهد بر فسونش که چون مار</p><p>ز عقل و ز دین دست و پایی ندارد</p><p>کسی جان دهد در رهش کز شقاوت</p><p>ز جانان ره جان فزایی ندارد</p><p>چه مردار مسی که مرد او ز مسی</p><p>که پنداشت کو کیمیایی ندارد</p><p>برای خیالی شده چون خیالی</p><p>بجز درد و رنج و عنایی ندارد</p><p>چرا جان نکارد به درگاه معشوق</p><p>عجب عشق خود اصطفایی ندارد</p><p>چه شاهان که از عشق صد ملک بردند</p><p>که آن سلطنت منتهایی ندارد</p><p>چه تقصیر کردست این عشق با تو</p><p>که منکر شدی کو عطایی ندارد</p><p>به یک دردسر زو تو پا را کشیدی</p><p>چه ره دیده‌ای کان بلایی ندارد</p><p>خمش کن نثارست بر عاشقانش</p><p>گهرها که هر یک بهایی ندارد</p><h2><a id="poem-3586" href="https://ganjoor.net/moulavi/shams/ghazalsh/sh962">غزل شمارهٔ ۹۶۲</a></h2>
<p>سحر این دل من ز سودا چه می‌شد</p><p>از آن برق رخسار و سیما چه می‌شد</p><p>از آن طلعت خوش و زان آب و آتش</p><p>ز فرق سر بنده تا پا چه می‌شد</p><p>خدایا تو دانی که بر ما چه آمد</p><p>خدایا تو دانی که ما را چه می‌شد</p><p>ز ریحان و گل‌ها که روید ز دل‌ها</p><p>سراسر همه دشت و صحرا چه می‌شد</p><p>ز خورشید پرسی که گردون چه سان بد</p><p>ز مه پرس باری که جوزا چه می‌شد</p><p>ز معشوق اعظم به هر جان خرم</p><p>به پستی چه آمد به بالا چه می‌شد</p><p>تعالی تقدس چو بنمود خود را</p><p>مقدس دلی از تعالی چه می‌شد</p><p>چو می‌کرد بخشش نظر شمس تبریز</p><p>به بینا چه بخشید و بینا چه می‌شد</p><h2><a id="poem-3587" href="https://ganjoor.net/moulavi/shams/ghazalsh/sh963">غزل شمارهٔ ۹۶۳</a></h2>
<p>دل من که باشد که تو را نباشد</p><p>تن من کی باشد که فنا نباشد</p><p>فلکش گرفتم چو مهش گرفتم</p><p>چه زنند هر دو چو ضیا نباشد</p><p>به درون جنت به میان نعمت</p><p>چه شکنجه باشد چو لقا نباشد</p><p>چو تو عذر خواهی گنه و جفا را</p><p>چه کند جفاها که وفا نباشد</p><p>چو خطا تو گیری به عتاب کردن</p><p>چه کند دل و جان که خطا نباشد</p><p>دو هزار دفتر چو به درس گویم</p><p>نه فسرده باشم چو صفا نباشد</p><p>سمنی نخندد شجری نرقصد</p><p>چمنی نبوید چو صبا نباشد</p><p>تو به فقر اگر چه که برهنه گردی</p><p>چه غمست مه را که قبا نباشد</p><p>چه عجب که جاهل ز دلست غافل</p><p>ملکی و شاهی همه را نباشد</p><p>همه مجرمان را کرمش بخواند</p><p>چو به توبه آیند و دغا نباشد</p><p>بگداز جان را مه آسمان را</p><p>به خدا که چیزی چو خدا نباشد</p><p>چه کنی سری را که فنا بکوبد</p><p>چه کنی زری را که تو را نباشد</p><p>همه روز گویی چو گلست یارم</p><p>چه کنی گلی را که بقا نباشد</p><p>مگریز ای جان ز بلای جانان</p><p>که تو خام مانی چو بلا نباشد</p><p>چه خوشست شب‌ها ز مهی که آن مه</p><p>همه روی باشد که قفا نباشد</p><p>چه خوشست شاهی که غلام او شد</p><p>چه خوشست یاری که جدا نباشد</p><p>تو خمش کن ای تن که دلم بگوید</p><p>که حدیث دل را من و ما نباشد</p><h2><a id="poem-3588" href="https://ganjoor.net/moulavi/shams/ghazalsh/sh964">غزل شمارهٔ ۹۶۴</a></h2>
<p>گفتم که ای جان خود جان چه باشد</p><p>ای درد و درمان درمان چه باشد</p><p>خواهم که سازم صد جان و دل را</p><p>پیش تو قربان قربان چه باشد</p><p>ای نور رویت ای بوی کویت</p><p>اسرار ایمان ایمان چه باشد</p><p>گفتی گزیدی بر ما دکانی</p><p>بر بی‌گناهی بهتان چه باشد</p><p>اقبال پیشت سجده کنانست</p><p>ای بخت خندان خندان چه باشد</p><p>بگشای ای جان در بر ضعیفان</p><p>بر رغم دربان دربان چه باشد</p><p>فرمود صوفی که آن نداری</p><p>باری بپرسش که آن چه باشد</p><p>با حسن رویت احسان کی جوید</p><p>خود پیش حسنت احسان چه باشد</p><p>تو شیری و ما انبان حیله</p><p>در پیش شیران انبان چه باشد</p><p>بردار پرده از پیش دیده</p><p>کوری شیطان شیطان چه باشد</p><p>بس خلق هستند کز دوست مستند</p><p>هرگز ندانند که نان چه باشد</p><h2><a id="poem-3589" href="https://ganjoor.net/moulavi/shams/ghazalsh/sh965">غزل شمارهٔ ۹۶۵</a></h2>
<p>دل گردون خلل کند چو مه تو نهان شود</p><p>چو رسد تیر غمزه‌ات همه قدها کمان شود</p><p>چو تو دلداریی کنی دو جهان جمله دل شود</p><p>دل ما چون جهان شود همه دل‌ها جهان شود</p><p>فتد آتش در این فلک که بنالد از آن ملک</p><p>چو غم و دود عاشقان به سوی آسمان شود</p><p>نبود رشک عشق تو بجهد خون عاشقان</p><p>چو شفق بر سر افق همه گردون نشان شود</p><p>چه زمان باشد آن زمان که بلرزد ز تو زمین</p><p>چه عجب باشد آن مکان چو مکان لامکان شود</p><p>ز خیال نگار من چو بخندد بهار من</p><p>رخ او گلفشان شود نظرم گلستان شود</p><p>بفشان گل که گلشنی همه را چشم روشنی</p><p>به کرم گر نظر کنی چه شود چه زیان شود</p><p>خوشم ار سر بداده‌ام چو درختان به باد من</p><p>که به باغ جمال تو نظرم باغبان شود</p><p>چه عجب گر ز مستیت خرف و سرگران شوم</p><p>چو درختی که میوه‌اش بپزد سرگران شود</p><p>چو بنفشه دوتا شدم چو سمن بی‌وفا شدم</p><p>که دل لاله‌ها سیه ز غم ارغوان شود</p><p>رخ یارم چو گلستان رخ زارم چو زعفران</p><p>رخ او چون چنین بود رخ عاشق چنان شود</p><p>همه نرگس شود رزان ز پی دید گلستان</p><p>گل تو بهر بوسه‌اش همه شکل دهان شود</p><p>به وصال بهار او چو بخندد دل چمن</p><p>ز غم هجر جوی‌ها چو سرشکم روان شود</p><p>چو پرست از محبتش دل آن عالم خل</p><p>که درختش ز شکر دوست سراسر زبان شود</p><p>چو سر از خاک برزنند ز درختان ندا رسد</p><p>که تو هر چه نهان کنی همه روزی عیان شود</p><p>گل سوری گشاد رخ به لجاج گل سه تو</p><p>گل گفتش نمایمت چو گه امتحان شود</p><p>ز تک خاک دانه‌ها سوی بالا برآمده</p><p>که عنایت فتاده را به علی نردبان شود</p><p>تو زمین خورنده بین بخورد دانه پرورد</p><p>عجب این گرگ گرسنه رمه را چون شبان شود</p><p>همه گرگان شبان شده همه دزدان چو پاسبان</p><p>چه برد دزد عاشقان چو خدا پاسبان شود</p><p>مشتاب ار چه باغ را ز کرم سفره سبز شد</p><p>بنشین منتظر دمی که کنون وقت خوان شود</p><p>ز رفیقان گلستان مرم از زخم خاربن</p><p>که رفیق سلاح کش مدد کاروان شود</p><p>خمش ای دل که گر کسی بود او صادق طلب</p><p>جهت صدق طالبان خمشی‌ها بیان شود</p><h2><a id="poem-3590" href="https://ganjoor.net/moulavi/shams/ghazalsh/sh966">غزل شمارهٔ ۹۶۶</a></h2>
<p>دیده خون گشت و خون نمی‌خسبد</p><p>دل من از جنون نمی‌خسبد</p><p>مرغ و ماهی ز من شده خیره</p><p>کاین شب و روز چون نمی‌خسبد</p><p>پیش از این در عجب همی‌بودم</p><p>کآسمان نگون نمی‌خسبد</p><p>آسمان خود کنون ز من خیره است</p><p>که چرا این زبون نمی‌خسبد</p><p>عشق بر من فسون اعظم خواند</p><p>جان شنید آن فسون نمی‌خسبد</p><p>این یقینم شدست پیش از مرگ</p><p>کز بدن جان برون نمی‌خسبد</p><p>هین خمش کن به اصل راجع شو</p><p>دیده راجعون نمی‌خسبد</p><h2><a id="poem-3591" href="https://ganjoor.net/moulavi/shams/ghazalsh/sh967">غزل شمارهٔ ۹۶۷</a></h2>
<p>رسم نو بین که شهریار نهاد</p><p>قبله مان سوی شهر یار نهاد</p><p>نقد عشاق را عیار نبود</p><p>او ز کان کرم عیار نهاد</p><p>گل صدبرگ برگ عیش بساخت</p><p>روی سوی بنفشه زار نهاد</p><p>هر که را چون بنفشه دید دوتا</p><p>کرد یکتا و در شمار نهاد</p><p>بی دلان را چو دل گرفت به بر</p><p>سرکشان را چو سر خمار نهاد</p><p>منتظر باش و چشم بر در دار</p><p>کو نظر را در انتظار نهاد</p><p>غم او را کنار گیر که غم</p><p>روی بر روی غمگسار نهاد</p><p>کس چه داند که گلشن رخ او</p><p>بر دل بی‌دلم چه خار نهاد</p><p>از دل بی‌دلم قرار مجوی</p><p>کاندر او درد بی‌قرار نهاد</p><p>آهوان صید چشم او گشتند</p><p>چونک رو جانب شکار نهاد</p><p>آن زره موی در کمان ز کمین</p><p>تیرهای زره گذار نهاد</p><p>خویشتن را چو در کنار گرفت</p><p>خلق را دور و برکنار نهاد</p><p>رحمتش آه عاشقان بشنید</p><p>آهشان را بس اعتبار نهاد</p><p>در عنایات خویششان بکشید</p><p>جرمشان را به جای کار نهاد</p><p>نور عشاق شمس تبریزی</p><p>نور در دیده شمس وار نهاد</p><h2><a id="poem-3592" href="https://ganjoor.net/moulavi/shams/ghazalsh/sh968">غزل شمارهٔ ۹۶۸</a></h2>
<p>سیبکی نیم سرخ و نیمی زرد</p><p>از گل و زعفران حکایت کرد</p><p>چون جدا گشت عاشق از معشوق</p><p>برد معشوق ناز و عاشق درد</p><p>این دو رنگ مخالف از یک هجر</p><p>بر رخ هر دو عشق پیدا کرد</p><p>رخ معشوق زرد لایق نیست</p><p>سرخی و فربهی عاشق سرد</p><p>چونک معشوق ناز آغازید</p><p>ناز کش عاشقا مگیر نبرد</p><p>انا کالشوک سیدی کالورد</p><p>فهما اثنان فی الحقیقه فرد</p><p>انه الشمس اننی کالظل</p><p>منه حر البقا و منی البرد</p><p>ان جالوت بارز الطالوت</p><p>ان داوود قدروا فی السرد</p><p>دل ز تن زاد لیک شاه تنست</p><p>همچنانک بزاید از زن مرد</p><p>باز در دل یکی دلیست نهان</p><p>چون سواری نهان شده در گرد</p><p>جنبش گرد از سوار بود</p><p>اوست کاین گرد را به رقص آورد</p><p>نیست شطرنج تا تو فکر کنی</p><p>با توکل بریز مهره چو نرد</p><p>شمس تبریز آفتاب دلست</p><p>میوه‌های دل آن تفش پرورد</p><h2><a id="poem-3593" href="https://ganjoor.net/moulavi/shams/ghazalsh/sh969">غزل شمارهٔ ۹۶۹</a></h2>
<p>سیبکی نیم سرخ و نیمی زرد</p><p>زعفران لاله را حکایت کرد</p><p>چون جدا گشت عاشق از معشوق</p><p>نیمه‌ای خنده بود و نیمی درد</p><p>سست پایی بمانده بر جایی</p><p>پاک می‌کرد از رخ مه گرد</p><p>دست می‌کوفت نیز می‌لافید</p><p>کاین چنین صنعتی کسی ناورد</p><p>صعوه پرشکسته‌ای دیدی</p><p>بیضه چرخ زیر پر پرورد</p><p>باز شد خنده خانه این جا</p><p>رو بجو یار خنده‌ای ای مرد</p><p>ناز تا کی کنند این زشتان</p><p>بازگونه همی‌رود این نرد</p><p>جفت و طاق از چه روی می‌بازند</p><p>چون ندانند جفت را از فرد</p><p>بهل این تا بیار خویش رویم</p><p>آنک رویش هزار لاله و ورد</p><h2><a id="poem-3594" href="https://ganjoor.net/moulavi/shams/ghazalsh/sh970">غزل شمارهٔ ۹۷۰</a></h2>
<p>دیده‌ها شب فراز باید کرد</p><p>روز شد دیده باز باید کرد</p><p>ترک ما هر طرف که مرکب راند</p><p>آن طرف ترک تاز باید کرد</p><p>مطبخ جان به سوی بی‌سوییست</p><p>پوز آن سو دراز باید کرد</p><p>چون چنین کان زر پدید آمد</p><p>خویش را جمله گاز باید کرد</p><p>جامه عمر را ز آب حیات</p><p>چون خضر خوش طراز باید کرد</p><p>چون غیورست آن نبات حیات</p><p>زین شکر احتراز باید کرد</p><p>چون چنین نازنین به خانه ماست</p><p>وقت نازست ناز باید کرد</p><p>با گل و خار ساختن مردیست</p><p>مرد را ساز ساز باید کرد</p><p>قبله روی او چو پیدا شد</p><p>کعبه‌ها را نماز باید کرد</p><p>سجده‌هایی که آن سری باشد</p><p>پیش آن سرفراز باید کرد</p><p>پیش آن عشق عاقبت محمود</p><p>خویشتن را ایاز باید کرد</p><p>چون حقیقت نهفته در خمشیست</p><p>ترک گفت مجاز باید کرد</p><h2><a id="poem-3595" href="https://ganjoor.net/moulavi/shams/ghazalsh/sh971">غزل شمارهٔ ۹۷۱</a></h2>
<p>عشق تو مست و کف زنانم کرد</p><p>مستم و بیخودم چه دانم کرد</p><p>غوره بودم کنون شدم انگور</p><p>خویشتن را ترش نتانم کرد</p><p>شکرینست یار حلوایی</p><p>مشت حلوا در این دهانم کرد</p><p>تا گشاد او دکان حلوایی</p><p>خانه‌ام برد و بی‌دکانم کرد</p><p>خلق گوید چنان نمی‌باید</p><p>من نبودم چنین چنانم کرد</p><p>اولا خم شکست و سرکه بریخت</p><p>نوحه کردم که او زیانم کرد</p><p>صد خم می به جای آن یک خم</p><p>درخورم داد و شادمانم کرد</p><p>در تنور بلا و فتنه خویش</p><p>پخته و سرخ رو چو نانم کرد</p><p>چون زلیخا ز غم شدم من پیر</p><p>کرد یوسف دعا جوانم کرد</p><p>می‌پریدم ز دست او چون تیر</p><p>دست در من زد و کمانم کرد</p><p>پر کنم شکر آسمان و زمین</p><p>چون زمین بودم آسمانم کرد</p><p>از ره کهکشان گذشت دلم</p><p>زان سوی کهکشان کشانم کرد</p><p>نردبان‌ها و بام‌ها دیدم</p><p>فارغ از بام و نردبانم کرد</p><p>چون جهان پر شد از حکایت من</p><p>در جهان همچو جان نهانم کرد</p><p>چون مرا نرم یافت همچو زبان</p><p>چون زبان زود ترجمانم کرد</p><p>چون زبان متصل به دل بودم</p><p>راز دل یک به یک بیانم کرد</p><p>چون زبانم گرفت خون ریزی</p><p>همچو شمشیر در میانم کرد</p><p>بس کن ای دل که در بیان ناید</p><p>آن چه آن یار مهربانم کرد</p><h2><a id="poem-3596" href="https://ganjoor.net/moulavi/shams/ghazalsh/sh972">غزل شمارهٔ ۹۷۲</a></h2>
<p>عاشقانی که باخبر میرند</p><p>پیش معشوق چون شکر میرند</p><p>از الست آب زندگی خوردند</p><p>لاجرم شیوه دگر میرند</p><p>چونک در عاشقی حشر کردند</p><p>نی چو این مردم حشر میرند</p><p>از فرشته گذشته‌اند به لطف</p><p>دور از ایشان که چون بشر میرند</p><p>تو گمان می‌بری که شیران نیز</p><p>چون سگان از برون در میرند</p><p>بدود شاه جان به استقبال</p><p>چونک عشاق در سفر میرند</p><p>همه روشن شوند چون خورشید</p><p>چونک در پای آن قمر میرند</p><p>عاشقانی که جان یک دگرند</p><p>همه در عشق همدگر میرند</p><p>همه را آب عشق بر جگر است</p><p>همه آیند و در جگر میرند</p><p>همه هستند همچو در یتیم</p><p>نه بر مادر و پدر میرند</p><p>عاشقان جانب فلک پرند</p><p>منکران در تک سقر میرند</p><p>عاشقان چشم غیب بگشایند</p><p>باقیان جمله کور و کر میرند</p><p>و آنک شب‌ها نخفته‌اند ز بیم</p><p>جمله بی‌خوف و بی‌خطر میرند</p><p>و آنک این جا علف پرست بدند</p><p>گاو بودند و همچو خر میرند</p><p>و آنک امروز آن نظر جستند</p><p>شاد و خندان در آن نظر میرند</p><p>شاهشان بر کنار لطف نهد</p><p>نی چنین خوار و محتضر میرند</p><p>و انک اخلاق مصطفی جویند</p><p>چون ابوبکر و چون عمر میرند</p><p>دور از ایشان فنا و مرگ ولیک</p><p>این به تقدیر گفتم ار میرند</p><h2><a id="poem-3597" href="https://ganjoor.net/moulavi/shams/ghazalsh/sh973">غزل شمارهٔ ۹۷۳</a></h2>
<p>صوفیان در دمی دو عید کنند</p><p>عنکبوتان مگس قدید کنند</p><p>شمع‌ها می‌زنند خورشیدند</p><p>تا که ظلمات را شهید کنند</p><p>باز هر ذره شد چو نفخه صور</p><p>تا شهید تو را سعید کنند</p><p>چرخ کهنه به گردشان گردد</p><p>تا کهنه‌هاش را جدید کنند</p><p>رغم آن حاسدان که می‌خواهند</p><p>تا قریب تو را بعید کنند</p><p>حاسدان را هم از حسد بخرند</p><p>همه را طالب و مرید کنند</p><p>کیمیای سعادت همه‌اند</p><p>در همه فعل خود بدید کنند</p><p>کیمیایی کنند همه افلاک</p><p>لیک در مدتی مدید کنند</p><p>وان هم از ماه غیب دزدیدند</p><p>که گهی پاک و گه پلید کنند</p><p>خنک آن دم که جمله اجزا را</p><p>بی ز ترکیب‌ها وحید کنند</p><p>بس کن این و سر تنور ببند</p><p>تا که نان‌هات را ثرید کنند</p><h2><a id="poem-3598" href="https://ganjoor.net/moulavi/shams/ghazalsh/sh974">غزل شمارهٔ ۹۷۴</a></h2>
<p>گر تو را بخت یار خواهد بود</p><p>عشق را با تو کار خواهد بود</p><p>عمر بی‌عاشقی مدان به حساب</p><p>کان برون از شمار خواهد بود</p><p>هر زمانی که می‌رود بی‌عشق</p><p>پیش حق شرمسار خواهد بود</p><p>هر چه اندر وطن تو را سبکست</p><p>ساعت کوچ بار خواهد بود</p><p>بر تو این دم که در غم عشقی</p><p>چون پدر بردبار خواهد بود</p><p>فقر کز وی تو ننگ می‌داری</p><p>آن جهان افتخار خواهد بود</p><p>تلخی صبر اگر گلوگیر است</p><p>عاقبت خوشگوار خواهد بود</p><p>چون رهد شیر روح از این صندوق</p><p>اندر آن مرغزار خواهد بود</p><p>چون از این لاشه خر فرود آید</p><p>شاه دل شهسوار خواهد بود</p><p>دامن جهد و جد را بگشا</p><p>کز فلک زر نثار خواهد بود</p><p>تو نهان بودی و شدی پیدا</p><p>هر نهان آشکار خواهد بود</p><p>هر کی خود را نکرد خوار امروز</p><p>همچو فرعون خوار خواهد بود</p><p>هر که چون گل ز آتش آب نشد</p><p>اندر آتش چو خار خواهد بود</p><p>چون شکار خدا نشد نمرود</p><p>پشه‌ای را شکار خواهد بود</p><p>هر که از نقد وقت بست نظر</p><p>سخره‌ای انتظار خواهد بود</p><p>هر که را اختیار کردش عشق</p><p>مست و بی‌اختیار خواهد بود</p><p>هر که او پست و مست عشق نشد</p><p>تا ابد در خمار خواهد بود</p><p>هر که را مهر و مهر این دم نیست</p><p>اشتری بی‌مهار خواهد بود</p><p>در سر هر که چشم عبرت نیست</p><p>خوار و بی‌اعتبار خواهد بود</p><p>بس کن ار چه سخن نشاند غبار</p><p>آخر از وی غبار خواهد بود</p><p>شمس تبریز چون قرار گرفت</p><p>دل از او بی‌قرار خواهد بود</p><h2><a id="poem-3599" href="https://ganjoor.net/moulavi/shams/ghazalsh/sh975">غزل شمارهٔ ۹۷۵</a></h2>
<p>آتش افکند در جهان جمشید</p><p>از پس چار پرده چون خورشید</p><p>خنک او را که شد برهنه ز بود</p><p>وای آن را که جست سایه بید</p><p>دل سپیدست و عشق را رو سرخ</p><p>زان سپیدی که نیست سرخ و سپید</p><p>عشق ایمن ولایتیست چنانک</p><p>ترس را نیست اندر او امید</p><p>هر حیاتی که یک دمش عمرست</p><p>چون برآید ز عشق شد جاوید</p><p>یک عروسیست بر فلک که مپرس</p><p>ور بپرسی بپرس از ناهید</p><p>زین عروسی خبر نداشت کسی</p><p>آمدند انبیا به رسم نوید</p><p>شمس تبریز خسرو عهدست</p><p>خسروان را هله به جان بخرید</p><h2><a id="poem-3600" href="https://ganjoor.net/moulavi/shams/ghazalsh/sh976">غزل شمارهٔ ۹۷۶</a></h2>
<p>خسروانی که فتنه‌ای چینید</p><p>فتنه برخاست هیچ ننشینید</p><p>هم شما هم شما که زیبایید</p><p>هم شما هم شما که شیرینید</p><p>همچو عنبر حمایلیم همه</p><p>بر بر سیمتان که مشکینید</p><p>نشوم شاد اگر گمان دارم</p><p>که گهی شاد و گاه غمگینید</p><p>در صفای می نهان دیدیم</p><p>که شما چون کدوی رنگینید</p><p>شاهدان فنا شما جمله</p><p>با لب لعل و جان سنگینید</p><p>بل که بر اسب ذوق و شیرینی</p><p>تا ابد خوش نشسته در زینید</p><p>تبریزی شوید اگر در عشق</p><p>بنده شمس ملت و دینید</p><h2><a id="poem-3601" href="https://ganjoor.net/moulavi/shams/ghazalsh/sh977">غزل شمارهٔ ۹۷۷</a></h2>
<p>عید بر عاشقان مبارک باد</p><p>عاشقان عیدتان مبارک باد</p><p>عید ار بوی جان ما دارد</p><p>در جهان همچو جان مبارک باد</p><p>بر تو ای ماه آسمان و زمین</p><p>تا به هفت آسمان مبارک باد</p><p>عید آمد به کف نشان وصال</p><p>عاشقان این نشان مبارک باد</p><p>روزه مگشای جز به قند لبش</p><p>قند او در دهان مبارک باد</p><p>عید بنوشت بر کنار لبش</p><p>کاین می بی‌کران مبارک باد</p><p>عید آمد که ای سبک روحان</p><p>رطل‌های گران مبارک باد</p><p>چند پنهان خوری صلاح الدین</p><p>بوسه‌های نهان مبارک باد</p><p>گر نصیبی به من دهی گویم</p><p>بر من و بر فلان مبارک باد</p><h2><a id="poem-3602" href="https://ganjoor.net/moulavi/shams/ghazalsh/sh978">غزل شمارهٔ ۹۷۸</a></h2>
<p>زندگانی صدر عالی باد</p><p>ایزدش پاسبان و کالی باد</p><p>هر چه نسیه‌ست مقبلان را عیش</p><p>پیش او نقد وقت و حالی باد</p><p>مجلس گرم پرحلاوت او</p><p>از حریف فسرده خالی باد</p><p>جان‌ها واگشاده پر در غیب</p><p>بسته پیشش چو نقش قالی باد</p><p>بر یمین و یسار او دولت</p><p>هم جنوبی و هم شمالی باد</p><p>دو ولایت که جسم و جان خوانند</p><p>بر سر هر دو شاه و والی باد</p><p>بخت نقدست شمس تبریزی</p><p>او بسم غیر او ملی باد</p><h2><a id="poem-3603" href="https://ganjoor.net/moulavi/shams/ghazalsh/sh979">غزل شمارهٔ ۹۷۹</a></h2>
<p>شاهدی بین که در زمانه بزاد</p><p>بت و بتخانه را به باد بداد</p><p>شاهدانی که در جهان سمرند</p><p>کس از ایشان دگر نیارد یاد</p><p>از رخ ماه او چو ابر گشود</p><p>هفت گردون ز همدگر بگشاد</p><p>همچو مهتاب شاخ شاخ آن نور</p><p>سوی هر روزنی درون افتاد</p><p>تابشش چون بتافت بیشترک</p><p>جان‌ها را بخورد از بنیاد</p><p>جان‌ها ذره ذره رقصان گشت</p><p>پیش خورشید جان‌ها دلشاد</p><p>همچو پرواز شمس تبریزی</p><p>جمله پران که هر چه بادا باد</p><h2><a id="poem-3604" href="https://ganjoor.net/moulavi/shams/ghazalsh/sh980">غزل شمارهٔ ۹۸۰</a></h2>
<p>مادر عشق طفل عاشق را</p><p>پیش سلطان بی‌امان نبرد</p><p>تا نشد بالغ و ز جان فارغ</p><p>پیش آن جان جان جان نبرد</p><p>روبه عقل گر چه جهد کند</p><p>ره بدان صارم الزمان نبرد</p><p>جان فدا عشق را که او دل را</p><p>جز به معراج آسمان نبرد</p><p>عاشقان طالب نشان گشته</p><p>عشقشان جز که بی‌نشان نبرد</p><p>خون چکیده‌ست ره ره این نه بس است</p><p>عاشقی جز که خون فشان نبرد</p><p>هر کشان خون نه بوی مشک دهد</p><p>تو یقین دان که بوی آن نبرد</p><p>دیده را کحل شمس تبریزی</p><p>جز به معشوق لامکان نبرد</p><h2><a id="poem-3605" href="https://ganjoor.net/moulavi/shams/ghazalsh/sh981">غزل شمارهٔ ۹۸۱</a></h2>
<p>شعر من نان مصر را ماند</p><p>شب بر او بگذرد نتانی خورد</p><p>آن زمانش بخور که تازه بود</p><p>پیش از آنک بر او نشیند گرد</p><p>گرمسیر ضمیر جای ویست</p><p>می‌بمیرد در این جهان از برد</p><p>همچو ماهی دمی به خشک طپید</p><p>ساعتی دیگرش ببینی سرد</p><p>ور خوری بر خیال تازگیش</p><p>بس خیالات نقش باید کرد</p><p>آنچ نوشی خیال تو باشد</p><p>نبود گفتن کهن ای مرد</p><h2><a id="poem-3606" href="https://ganjoor.net/moulavi/shams/ghazalsh/sh982">غزل شمارهٔ ۹۸۲</a></h2>
<p>یوسف آخرزمان خرامان شد</p><p>شکر و شهد مصر ارزان شد</p><p>لعل عرشی تو چو رو بنمود</p><p>تن کی باشد که سنگ‌ها جان شد</p><p>تخته بند فراق تخت نشست</p><p>تاج بر سر که چیست خاقان شد</p><p>عشق مهمان بس شگرف آمد</p><p>خانه‌ها خرد بود ویران شد</p><p>پر و بال از جلال حق رویید</p><p>قفس و مرغ و بیضه پران شد</p><p>بادلان خیره گشته کاین دل کو</p><p>بی دلان بی‌خبر که دل آن شد</p><p>پای می‌کوب و عیش از سر گیر</p><p>به سر من مگو که پایان شد</p><p>زر چو درباخت خواجه صراف</p><p>صرفه او برد زانک در کان شد</p><p>شمس تبریز نردبانی ساخت</p><p>بام گردون برآ که آسان شد</p><h2><a id="poem-3607" href="https://ganjoor.net/moulavi/shams/ghazalsh/sh983">غزل شمارهٔ ۹۸۳</a></h2>
<p>هر کی در ذوق عشق دنگ آمد</p><p>نیک فارغ ز نام و ننگ آمد</p><p>نشود بند گفت و گوی جهان</p><p>شیرگیری که چون پلنگ آمد</p><p>شیشه عشق را فراغت‌ها است</p><p>گر بر او صد هزار سنگ آمد</p><p>نام و ناموس کی شود مانع</p><p>چونک آن دلربای شنگ آمد</p><p>صد هزاران چو آسمان و زمین</p><p>پیش جولان عشق تنگ آمد</p><p>قیصر روم عشق غالب باد</p><p>گر کسل چون سپاه زنگ آمد</p><p>زهره بر چنگ این نوا می‌زد</p><p>کان قمر عاقبت به چنگ آمد</p><p>شمس تبریز هر کی بی‌تو نشست</p><p>عذر او پیش عشق لنگ آمد</p><h2><a id="poem-3608" href="https://ganjoor.net/moulavi/shams/ghazalsh/sh984">غزل شمارهٔ ۹۸۴</a></h2>
<p>هین که هنگام صابران آمد</p><p>وقت سختی و امتحان آمد</p><p>این چنین وقت عهدها شکنند</p><p>کارد چون سوی استخوان آمد</p><p>عهد و سوگند سخت سست شود</p><p>مرد را کار چون به جان آمد</p><p>هله ای دل تو خویش سست مکن</p><p>دل قوی کن که وقت آن آمد</p><p>چون زر سرخ اندر آتش خند</p><p>تا بگویند زر کان آمد</p><p>گرم خوش رو به پیش تیغ اجل</p><p>بانگ برزن که پهلوان آمد</p><p>با خدا باش و نصرت از وی خواه</p><p>که مددها ز آسمان آمد</p><p>ای خدا آستین فضل فشان</p><p>چونک بنده بر آستان آمد</p><p>چون صدف ما دهان گشادستیم</p><p>کابر فضل تو درفشان آمد</p><p>ای بسا خار خشک کز دل او</p><p>در پناه تو گلستان آمد</p><p>من نشان کرده‌ام تو را که ز تو</p><p>دلخوشی‌های بی‌نشان آمد</p><p>وقت رحمست و وقت عاطفت است</p><p>که مرا زخم بس گران آمد</p><p>ای ابابیل هین که بر کعبه</p><p>لشکر و پیل بی‌کران آمد</p><p>عقل گوید مرا خمش کن بس</p><p>که خداوند غیب دان آمد</p><p>من خمش کردم ای خدا لیکن</p><p>بی من از خان من فغان آمد</p><p>ما رمیت اذ رمیت هم ز خداست</p><p>تیر ناگه کز این کمان آمد</p><h2><a id="poem-3609" href="https://ganjoor.net/moulavi/shams/ghazalsh/sh985">غزل شمارهٔ ۹۸۵</a></h2>
<p>هر که بهر تو انتظار کند</p><p>بخت و اقبال را شکار کند</p><p>بهر باران چو کشت منتظر است</p><p>سینه را سبز و لاله زار کند</p><p>بهر خورشید کان چو منتظر است</p><p>سنگ را لعل آبدار کند</p><p>انتظار ادیم بهر سهیل</p><p>اندر او صد هزار کار کند</p><p>آهنی کانتظار صیقل کرد</p><p>روی را صاف و بی‌غبار کند</p><p>ز انتظار رسول تیغ علی</p><p>در غزا خویش ذوالفقار کند</p><p>انتظار جنین درون رحم</p><p>نطفه را شاه خوش عذار کند</p><p>انتظار حبوب زیر زمین</p><p>هر یکی دانه را هزار کند</p><p>آسیا آب را چو منتظر است</p><p>سنگ را چست و بی‌قرار کند</p><p>انتظار قبول وحی خدا</p><p>چشم را چشم اعتبار کند</p><p>انتظار نثار بحر کرم</p><p>سینه را درج در چو نار کند</p><p>شیره را انتظار در دل خم</p><p>بهر مغز شهان عقار کند</p><p>بی کنارست فضل منتظرش</p><p>رانده را لایق کنار کند</p><p>تا قیامت تمام هم نشود</p><p>شرح آن کانتظار یار کند</p><p>ز انتظارات شمس تبریزی</p><p>شمس و ناهید و مه دوار کند</p><h2><a id="poem-3610" href="https://ganjoor.net/moulavi/shams/ghazalsh/sh986">غزل شمارهٔ ۹۸۶</a></h2>
<p>عشق را جان بی‌قرار بود</p><p>یاد جان پیش عشق عار بود</p><p>سر و جان پیش او حقیر بود</p><p>هر که را در سر این خمار بود</p><p>همه بر قلب می‌زند عاشق</p><p>اندر آن صف که کارزار بود</p><p>نکند جانب گریز نظر</p><p>گر چه شمشیر صد هزار بود</p><p>عشق خود مرغزار شیرانست</p><p>کی سگی شیر مرغزار بود</p><p>عشق جان‌ها در آستین دارد</p><p>در ره عشق جان نثار بود</p><p>نام و ناموس و شرم و اندیشه</p><p>پیش جاروبشان غبار بود</p><p>همه کس را شکار کرد بلا</p><p>عاشقان را بلا شکار بود</p><p>مر بلا را چنان به جان بخرند</p><p>کان بلا نیز شرمسار بود</p><p>جان عشق است شه صلاح الدین</p><p>کو ز اسرار کردگار بود</p><h2><a id="poem-3611" href="https://ganjoor.net/moulavi/shams/ghazalsh/sh987">غزل شمارهٔ ۹۸۷</a></h2>
<p>هر که را ذوق دین پدید آید</p><p>شهد دنیاش کی لذیذ آید</p><p>آن چنان عقل را چه خواهی کرد</p><p>که نگوسار یک نبیذ آید</p><p>عقل بفروش و جمله حیرت خر</p><p>که تو را سود از این خرید آید</p><p>نه از آن حالتیست ای عاقل</p><p>که در او عقل کس بدید آید</p><p>نشود باز این چنین قفلی</p><p>گر همه عقل‌ها کلید آید</p><p>گر درآیند ذره ذره به بانگ</p><p>آن همه بانگ ناشنید آید</p><p>چه شود بیش و کم از این دریا</p><p>بنده گر پاک وگر پلید آید</p><p>هر که رو آورد بدین دریا</p><p>گر یزیدست بایزید آید</p><h2><a id="poem-3612" href="https://ganjoor.net/moulavi/shams/ghazalsh/sh988">غزل شمارهٔ ۹۸۸</a></h2>
<p>بوی دلدار ما نمی‌آید</p><p>طوطی این جا شکر نمی‌خاید</p><p>هر مقامی که رنگ آن گل نیست</p><p>بلبل جان‌ها بنسراید</p><p>خوش برآییم دوست حاضر نیست</p><p>عشق هرگز چنین نفرماید</p><p>همه اسباب عشق این جا هست</p><p>لیک بی‌او طرب نمی‌شاید</p><p>مادر فتنه‌ها که می‌باشد</p><p>طربی بی‌رخش نمی‌زاید</p><p>هر شرابی که دوست ساقی نیست</p><p>جز خمار و شکوفه نفزاید</p><p>همه آفاق پرستاره شود</p><p>گازری را مراد برناید</p><p>بی اثرهای شمس تبریزی</p><p>از جهان جز ملال ننماید</p><h2><a id="poem-3613" href="https://ganjoor.net/moulavi/shams/ghazalsh/sh989">غزل شمارهٔ ۹۸۹</a></h2>
<p>صبر با عشق بس نمی‌آید</p><p>عقل فریادرس نمی‌آید</p><p>بیخودی خوش ولایتیست ولی</p><p>زیر فرمان کس نمی‌آید</p><p>کاروان حیات می‌گذرد</p><p>هیچ بانگ جرس نمی‌آید</p><p>بوی گلشن به گل همی‌خواند</p><p>خود تو را این هوس نمی‌آید</p><p>زانک در باطن تو خوش نفسیست</p><p>از گزاف این نفس نمی‌آید</p><p>بی خدای لطیف شیرین کار</p><p>عسلی از مگس نمی‌آید</p><p>هر دمی تخم نیکوی می‌کار</p><p>تا نکاری عدس نمی‌آید</p><p>هیچ کردی به خیر اندیشه</p><p>که جزا از سپس نمی‌آید</p><p>بس کن ایرا که شمع این گفتار</p><p>جانب هر غلس نمی‌آید</p><h2><a id="poem-3614" href="https://ganjoor.net/moulavi/shams/ghazalsh/sh990">غزل شمارهٔ ۹۹۰</a></h2>
<p>من بسازم ولیک کی شاید</p><p>زاغ با طوطیان شکر خاید</p><p>هر یکی را ولایتست جدا</p><p>کژ با راست راست کی آید</p><p>گر چه طوطی خود از شکر زندست</p><p>زاغ را می چمین خر باید</p><p>عشق در خویش بین کجا گنجد</p><p>ماده گرگ شیر نر زاید</p><p>بگریز از کسی که عاشق نیست</p><p>زان ز گرگین تو را گر افزاید</p><p>ور شوی کوفته به‌هاون عشق</p><p>دانک او سرمه ایت می‌ساید</p><p>رو بکن تو خراب خانه از آنک</p><p>شمس تبریز مست می‌آید</p><h2><a id="poem-3615" href="https://ganjoor.net/moulavi/shams/ghazalsh/sh991">غزل شمارهٔ ۹۹۱</a></h2>
<p>عشق جانان مرا ز جان ببرید</p><p>جان به عشق اندرون ز خود برهید</p><p>زانک جان محدثست و عشق قدیم</p><p>هرگز این در وجود آن نرسید</p><p>عشق جانان چو سنگ مغناطیس</p><p>جان ما را به قرب خویش کشید</p><p>باز جان را ز خویشتن گم کرد</p><p>جان چو گم شد وجود خویش بدید</p><p>بعد از آن باز با خود آمد جان</p><p>دام عشق آمد و در او پیچید</p><p>شربتی دادش از حقیقت عشق</p><p>جمله اخلاص‌ها از او برمید</p><p>این نشان بدایت عشق است</p><p>هیچ کس در نهایتش نرسید</p><h2><a id="poem-3616" href="https://ganjoor.net/moulavi/shams/ghazalsh/sh992">غزل شمارهٔ ۹۹۲</a></h2>
<p>خسروانی که فتنه‌ای چینید</p><p>فتنه برخاست هیچ ننشینید</p><p>هم شما هم شما که زیبایید</p><p>هم شما هم شما که شیرینید</p><p>همچو عنبر حمایلیم همه</p><p>بر بر سیمتان که مشکینید</p><p>لذتی هست با شما گفتن</p><p>هم شما داد جان مسکینید</p><p>نشوم شاد اگر گمان دارم</p><p>که گهی شاد و گاه غمگینید</p><p>بل که بر اسب ذوق و شیرینی</p><p>تا ابد خوش نشسته در زینید</p><p>شاهدان فانی و شما جمله</p><p>با لب لعل و جان سنگینید</p><p>در صفای می شهان دیدیم</p><p>که شما چون کدوی رنگینید</p><p>در بهشتی که هر زمان بکریست</p><p>مرد آیید اگر نه عنینید</p><p>تبریزی شوید اگر در عشق</p><p>بنده شمس ملت و دینید</p><h2><a id="poem-3617" href="https://ganjoor.net/moulavi/shams/ghazalsh/sh993">غزل شمارهٔ ۹۹۳</a></h2>
<p>زان ازلی نور که پرورده‌اند</p><p>در تو زیادت نظری کرده‌اند</p><p>خوش بنگر در همه خورشیدوار</p><p>تا بگدازند که افسرده‌اند</p><p>سوی درختان نگر ای نوبهار</p><p>کز دی دیوانه بپژمرده‌اند</p><p>لب بگشا هیکل عیسی بخوان</p><p>کز دم دجال جفا مرده‌اند</p><p>بشکن امروز خمار همه</p><p>کز می تو چاشنیی برده‌اند</p><p>درده تریاق حیات ابد</p><p>کاین همگان زهر فنا خورده‌اند</p><p>همچو سحر پرده شب را بدر</p><p>کاین همه محجوب دو صد پرده‌اند</p><p>بس کن و خاموش مشو صدزبان</p><p>چونک یکی گوش نیاورده‌اند</p><h2><a id="poem-3618" href="https://ganjoor.net/moulavi/shams/ghazalsh/sh994">غزل شمارهٔ ۹۹۴</a></h2>
<p>دوست همان به که بلاکش بود</p><p>عود همان به که در آتش بود</p><p>جام جفا باشد دشوارخوار</p><p>چون ز کف دوست بود خوش بود</p><p>زهر بنوش از قدحی کان قدح</p><p>از کرم و لطف منقش بود</p><p>عشق خلیلست درآ در میان</p><p>غم مخور ار زیر تو آتش بود</p><p>سرد شود آتش پیش خلیل</p><p>بید و گل و سنبله کش بود</p><p>در خم چوگانش یکی گوی شو</p><p>تا که فلک زیر تو مفرش بود</p><p>رقص کنان گوی اگر چه ز زخم</p><p>در غم و در کوب و کشاکش بود</p><p>سابق میدان بود او لاجرم</p><p>قبله هر فارس مه وش بود</p><p>چونک تراشیده شده‌ست او تمام</p><p>رست از آن غم که تراشش بود</p><p>هر کی مشوش بود او ایمنست</p><p>گر دو جهان جمله مشوش بود</p><p>مفخر تبریز تو را شمس دین</p><p>شرق نه در پنج و نه در شش بود</p><h2><a id="poem-3619" href="https://ganjoor.net/moulavi/shams/ghazalsh/sh995">غزل شمارهٔ ۹۹۵</a></h2>
<p>دیدن روی تو هم از بامداد</p><p>درد مرا بین که چه آرام داد</p><p>در دل عشاق چه آتش فکند</p><p>جانب اسرار چه پیغام داد</p><p>چون ز سر لطف مرا پیش خواند</p><p>جان مرا باده بی‌جام داد</p><p>صافی آن باده چو ارواح خورد</p><p>کاسه آلوده به اجسام داد</p><p>صافی آن باده ز ارواح جو</p><p>زانک به اجسام همین نام داد</p><p>در تبریزست تو را دام دل</p><p>رحمت پیوسته در آن دام داد</p><h2><a id="poem-3620" href="https://ganjoor.net/moulavi/shams/ghazalsh/sh996">غزل شمارهٔ ۹۹۶</a></h2>
<p>گفت کسی خواجه سنایی بمرد</p><p>مرگ چنین خواجه نه کاریست خرد</p><p>کاه نبود او که به بادی پرید</p><p>آب نبود او که به سرما فسرد</p><p>شانه نبود او که به مویی شکست</p><p>دانه نبود او که زمینش فشرد</p><p>گنج زری بود در این خاکدان</p><p>کو دو جهان را بجوی می‌شمرد</p><p>قالب خاکی سوی خاکی فکند</p><p>جان خرد سوی سماوات برد</p><p>جان دوم را که ندانند خلق</p><p>مغلطه گوییم به جانان سپرد</p><p>صاف درآمیخت به دردی می</p><p>بر سر خم رفت جدا شد ز درد</p><p>در سفر افتند به هم ای عزیز</p><p>مرغزی و رازی و رومی و کرد</p><p>خانه خود بازرود هر یکی</p><p>اطلس کی باشد همتای برد</p><p>خامش کن چون نقط ایرا ملک</p><p>نام تو از دفتر گفتن سترد</p><h2><a id="poem-3621" href="https://ganjoor.net/moulavi/shams/ghazalsh/sh997">غزل شمارهٔ ۹۹۷</a></h2>
<p>پیرهن یوسف و بو می‌رسد</p><p>در پی این هر دو خود او می‌رسد</p><p>بوی می لعل بشارت دهد</p><p>کز پی من جام و کدو می‌رسد</p><p>نفس اناالحق تو منصور گشت</p><p>نور حقش توی به تو می‌رسد</p><p>نیست زیان هیچ ز سنگ آب را</p><p>سنگ بلاها به سبو می‌رسد</p><p>آب حیاتست ورای ضمیر</p><p>جوی بکن کآب به جو می‌رسد</p><p>آب بزن بر حسد آتشین</p><p>باد در این خاک از او می‌رسد</p><p>عشق و خرد خانه درون جنگیند</p><p>عربده هر لحظه به کو می‌رسد</p><p>هر چه دهد عاشق از رخت و بخت</p><p>عاقبت آن جمله بدو می‌رسد</p><p>گر چه بسی برد ز شوهر عروس</p><p>او و جهازش نه به شو می‌رسد</p><p>مایده‌ای خواستی از آسمان</p><p>خیز ز خود دست بشو می‌رسد</p><p>مژده ده ای عشق که از شمس دین</p><p>از تبریز آیت نو می‌رسد</p><h2><a id="poem-3622" href="https://ganjoor.net/moulavi/shams/ghazalsh/sh998">غزل شمارهٔ ۹۹۸</a></h2>
<p>آتش عشق تو قلاووز شد</p><p>دوش دلم سوی دل افروز شد</p><p>چون به سخن داشت مرا دوش یار</p><p>چون به دم گرم جگرسوز شد</p><p>من چه زنم با دم و با مکر او</p><p>کو به دغل بر همه پیروز شد</p><p>این دل من ساده و بی‌مکر بود</p><p>دید دغل‌هاش بدآموز شد</p><p>هر چه به عالم خوشی شهوتست</p><p>همچو پنیر آفت هر یوز شد</p><p>آه که شب جمله در این وعده رفت</p><p>بوسه دهم بوسه دهم روز شد</p><p>یار برهنه به قبا میل کرد</p><p>عقل دگربار کمردوز شد</p><h2><a id="poem-3623" href="https://ganjoor.net/moulavi/shams/ghazalsh/sh999">غزل شمارهٔ ۹۹۹</a></h2>
<p>از سوی دل لشکر جان آمدند</p><p>لشکر پیدا و نهان آمدند</p><p>جامه صبر من از آن چاک شد</p><p>کز ره جان جامه دران آمدند</p><p>چادر افکنده عروسان روح</p><p>در طلب شاه جهان آمدند</p><p>بر مثل سیل خوش از لامکان</p><p>رقص کنان سوی مکان آمدند</p><p>صورت دل صورت‌ها را شکست</p><p>پردگیان ملک ستان آمدند</p><p>هر چه عیان بود نهان آمدند</p><p>هر چه نهان بود عیان آمدند</p><p>هر چه نشان داشت نشانش نماند</p><p>هر چه نشان نیست نشان آمدند</p><h2><a id="poem-3624" href="https://ganjoor.net/moulavi/shams/ghazalsh/sh1000">غزل شمارهٔ ۱۰۰۰</a></h2>
<p>آنچ گل سرخ قبا می‌کند</p><p>دانم من کان ز کجا می‌کند</p><p>بید پیاده که کشیدست صف</p><p>آنچ گذشتست قضا می‌کند</p><p>سوسن با تیغ و سمن با سپر</p><p>هر یک تکبیر غزا می‌کند</p><p>بلبل مسکین که چه‌ها می‌کشد</p><p>آه از آن گل که چه‌ها می‌کند</p><p>گوید هر یک ز عروسان باغ</p><p>کان گل اشارت سوی ما می‌کند</p><p>گوید بلبل که گل آن شیوه‌ها</p><p>بهر من بی‌سر و پا می‌کند</p><p>دست برآورده به زاری چنار</p><p>با تو بگویم چه دعا می‌کند</p><p>بر سر غنچه کی کله می‌نهد</p><p>پشت بنفشه کی دوتا می‌کند</p><p>گر چه خزان کرد جفاها بسی</p><p>بین که بهاران چه وفا می‌کند</p><p>فصل خزان آنچ به تاراج برد</p><p>فصل بهار آمد ادا می‌کند</p><p>ذکر گل و بلبل و خوبان باغ</p><p>جمله بهانه‌ست چرا می‌کند</p><p>غیرت عشق است وگر نه زبان</p><p>شرح عنایات خدا می‌کند</p><p>مفخر تبریز و جهان شمس دین</p><p>باز مراعات شما می‌کند</p><h2><a id="poem-3625" href="https://ganjoor.net/moulavi/shams/ghazalsh/sh1001">غزل شمارهٔ ۱۰۰۱</a></h2>
<p>آه در آن شمع منور چه بود</p><p>کآتش زد در دل و دل را ربود</p><p>ای زده اندر دل من آتشی</p><p>سوختم ای دوست بیا زود زود</p><p>صورت دل صورت مخلوق نیست</p><p>کز رخ دل حسن خدا رو نمود</p><p>جز شکرش نیست مرا چاره‌ای</p><p>جز لب او نیست مرا هیچ سود</p><p>یاد کن آن را که یکی صبحدم</p><p>این دلم از زلف تو بندی گشود</p><p>جان من اول که بدیدم تو را</p><p>جان من از جان تو چیزی شنود</p><p>چون دلم از چشمه تو آب خورد</p><p>غرقه شد اندر تو و سیلم ربود</p><h2><a id="poem-3626" href="https://ganjoor.net/moulavi/shams/ghazalsh/sh1002">غزل شمارهٔ ۱۰۰۲</a></h2>
<p>چونک کمند تو دلم را کشید</p><p>یوسفم از چاه به صحرا دوید</p><p>آنک چو یوسف به چهم درفکند</p><p>باز به فریادم هم او رسید</p><p>چون رسن لطف در این چه فکند</p><p>چنبره دل گل و نسرین دمید</p><p>قیصر از آن قصر به چه میل کرد</p><p>چه چو بهشتی شد و قصر مشید</p><p>گفتم ای چه چه شد آن ظلمتت</p><p>گفت که خورشید به من بنگرید</p><p>هر که فسردست کنون گرم شد</p><p>جمره عشقت بگدازد جلید</p><p>قیصر رومست که بر زنگ زد</p><p>اوست که ترسابچه خواندش فرید</p><p>پرتو دل بود که زد بر سعیر</p><p>پر شد و بشکافت که هل من مزید</p><p>دوزخ گفتش که مرا جان ببخش</p><p>تا بخورم هرک ز یزدان برید</p><p>برگذر از آتش ای بحر لطف</p><p>ور نه بمردم تبشم بفسرید</p><p>گفت که ای آتش قوم مرا</p><p>زود به من ده که خداشان گزید</p><p>جمله یکایک به کف او سپرد</p><p>گفت که نار تو ز نورم رهید</p><p>تافت ز تبریز رخ شمس دین</p><p>شمس بود نور جهان را کلید</p>
</body></html>