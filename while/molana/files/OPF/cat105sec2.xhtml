<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر دوم - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8078" href="https://ganjoor.net/moulavi/masnavi/daftar2/sh14">بخش ۱۴ - خاریدن روستایی در تاریکی شیر را به ظن آنک گاو اوست</a></h2>
<p>روستایی گاو در آخر ببست</p><p>شیر گاوش خورد و بر جایش نشست</p><p>روستایی شد در آخر سوی گاو</p><p>گاو را می‌جست شب آن کنج‌کاو</p><p>دست می‌مالید بر اعضای شیر</p><p>پشت و پهلو گاه بالا گاه زیر</p><p>گفت شیر از روشنی افزون شدی</p><p>زهره‌اش بدریدی و دل خون شدی</p><p>این چنین گستاخ زان می‌خاردم</p><p>کو درین شب گاو می‌پنداردم</p><p>حق همی‌گوید که ای مغرور کور</p><p>نه ز نامم پاره پاره گشت طور</p><p>که لو انزلنا کتابا للجبل</p><p>لانصدع ثم انقطع ثم ارتحل</p><p>از من ار کوه احد واقف بدی</p><p>پاره گشتیّ و دلش پرخون شدی</p><p>از پدر وز مادر این بشنیده‌ای</p><p>لاجرم غافل درین پیچیده‌ای</p><p>گر تو بی‌تقلید ازین واقف شوی</p><p>بی نشان از لطف چون هاتف شوی</p><p>بشنو این قصه پی تهدید را</p><p>تا بدانی آفت تقلید را</p><h2><a id="poem-8079" href="https://ganjoor.net/moulavi/masnavi/daftar2/sh15">بخش ۱۵ - فروختن صوفیان بهیمهٔ مسافر را جهت سماع</a></h2>
<p>صوفیی در خانقاه از ره رسید</p><p>مرکب خود برد و در آخر کشید</p><p>آبکش داد و علف از دست خویش</p><p>نه چنان صوفی که ما گفتیم پیش</p><p>احتیاطش کرد از سهو و خباط</p><p>چون قضا آید چه سودست احتیاط</p><p>صوفیان تقصیر بودند و فقیر</p><p>کاد فقراً ان یکن کفراً یبیر</p><p>ای توانگر که تو سیری هین مخند</p><p>بر کژی آن فقیر دردمند</p><p>از سر تقصیر آن صوفی رمه</p><p>خرفروشی در گرفتند آن همه</p><p>کز ضرورت هست مرداری مباح</p><p>بس فسادی کز ضرورت شد صلاح</p><p>هم در آن دم آن خرک بفروختند</p><p>لوت آوردند و شمع افروختند</p><p>ولوله افتاد اندر خانقه</p><p>کامشبان لوت و سماعست و وله</p><p>چند ازین صبر و ازین سه روزه چند</p><p>چند ازین زنبیل و این دریوزه چند</p><p>ما هم از خلقیم و جان داریم ما</p><p>دولت امشب میهمان داریم ما</p><p>تخم باطل را از آن می‌کاشتند</p><p>کانک آن جان نیست جان پنداشتند</p><p>وان مسافر نیز از راه دراز</p><p>خسته بود و دید آن اقبال و ناز</p><p>صوفیانش یک بیک بنواختند</p><p>نرد خدمتهای خوش می‌باختند</p><p>گفت چون می‌دید میلانش بوی</p><p>گر طرب امشب نخواهم کرد کی</p><p>لوت خوردند و سماع آغاز کرد</p><p>خانقه تا سقف شد پر دود و گرد</p><p>دود مطبخ گرد آن پا کوفتن</p><p>ز اشتیاق و وجد جان آشوفتن</p><p>گاه دست‌افشان قدم می‌کوفتند</p><p>گه به سجده صفه را می‌روفتند</p><p>دیر یابد صوفی آز از روزگار</p><p>زان سبب صوفی بود بسیارخوار</p><p>جز مگر آن صوفیی کز نور حق</p><p>سیر خورد او فارغست از ننگ دق</p><p>از هزاران اندکی زین صوفیند</p><p>باقیان در دولت او می‌زیند</p><p>چون سماع آمد ز اول تا کران</p><p>مطرب آغازید یک ضرب گران</p><p>خر برفت و خر برفت آغاز کرد</p><p>زین حرارت جمله را انباز کرد</p><p>زین حرارت پای‌کوبان تا سحر</p><p>کف‌زنان خر رفت و خر رفت ای پسر</p><p>از ره تقلید آن صوفی همین</p><p>خر برفت آغاز کرد اندر حنین</p><p>چون گذشت آن نوش و جوش و آن سماع</p><p>روز گشت و جمله گفتند الوداع</p><p>خانقه خالی شد و صوفی بماند</p><p>گرد از رخت آن مسافر می‌فشاند</p><p>رخت از حجره برون آورد او</p><p>تا بخر بر بندد آن همراه‌جو</p><p>تا رسد در همرهان او می‌شتافت</p><p>رفت در آخر خر خود را نیافت</p><p>گفت آن خادم به آبش برده است</p><p>زانک خر دوش آب کمتر خورده است</p><p>خادم آمد گفت صوفی خر کجاست</p><p>گفت خادم ریش بین جنگی بخاست</p><p>گفت من خر را به تو بسپرده‌ام</p><p>من ترا بر خر موکل کرده‌ام</p><p>از تو خواهم آنچ من دادم به تو</p><p>باز ده آنچ فرستادم به تو</p><p>بحث با توجیه کن حجت میار</p><p>آنچ من بسپردمت وا پس سپار</p><p>گفت پیغمبر که دستت هر چه برد</p><p>بایدش در عاقبت وا پس سپرد</p><p>ور نه‌ای از سرکشی راضی بدین</p><p>نک من و تو خانهٔ قاضی دین</p><p>گفت من مغلوب بودم صوفیان</p><p>حمله آوردند و بودم بیم جان</p><p>تو جگربندی میان گربگان</p><p>اندر اندازی و جویی زان نشان</p><p>در میان صد گرسنه گرده‌ای</p><p>پیش صد سگ گربهٔ پژمرده‌ای</p><p>گفت گیرم کز تو ظلما بستدند</p><p>قاصد خون من مسکین شدند</p><p>تو نیایی و نگویی مر مرا</p><p>که خرت را می‌برند ای بی‌نوا</p><p>تا خر از هر که بود من وا خرم</p><p>ورنه توزیعی کنند ایشان زرم</p><p>صد تدارک بود چون حاضر بدند</p><p>این زمان هر یک به اقلیمی شدند</p><p>من که را گیرم که را قاضی برم</p><p>این قضا خود از تو آمد بر سرم</p><p>چون نیایی و نگویی ای غریب</p><p>پیش آمد این چنین ظلمی مهیب</p><p>گفت والله آمدم من بارها</p><p>تا ترا واقف کنم زین کارها</p><p>تو همی‌گفتی که خر رفت ای پسر</p><p>از همه گویندگان با ذوق‌تر</p><p>باز می‌گشتم که او خود واقفست</p><p>زین قضا راضیست مردی عارفست</p><p>گفت آن را جمله می‌گفتند خوش</p><p>مر مرا هم ذوق آمد گفتنش</p><p>مر مرا تقلیدشان بر باد داد</p><p>که دو صد لعنت بر آن تقلید باد</p><p>خاصه تقلید چنین بی‌حاصلان</p><p>خشم ابراهیم با بر آفلان</p><p>عکس ذوق آن جماعت می‌زدی</p><p>وین دلم زان عکس ذوقی می‌شدی</p><p>عکس چندان باید از یاران خوش</p><p>که شوی از بحر بی‌عکس آب‌کش</p><p>عکس کاول زد تو آن تقلید دان</p><p>چون پیاپی شد شود تحقیق آن</p><p>تا نشد تحقیق از یاران مبر</p><p>از صدف مگسل نگشت آن قطره در</p><p>صاف خواهی چشم و عقل و سمع را</p><p>بر دران تو پرده‌های طمع را</p><p>زانک آن تقلید صوفی از طمع</p><p>عقل او بر بست از نور و لمع</p><p>طمع لوت و طمع آن ذوق و سماع</p><p>مانع آمد عقل او را ز اطلاع</p><p>گر طمع در آینه بر خاستی</p><p>در نفاق آن آینه چون ماستی</p><p>گر ترازو را طمع بودی به مال</p><p>راست کی گفتی ترازو وصف حال</p><p>هر نبیی گفت با قوم از صفا</p><p>من نخواهم مزد پیغام از شما</p><p>من دلیلم حق شما را مشتری</p><p>داد حق دلالیم هر دو سری</p><p>چیست مزد کار من دیدار یار</p><p>گرچه خود بوبکر بخشد چل هزار</p><p>چل هزار او نباشد مزد من</p><p>کی بود شبه شبه در عدن</p><p>یک حکایت گویمت بشنو بهوش</p><p>تا بدانی که طمع شد بند گوش</p><p>هر که را باشد طمع الکن شود</p><p>با طمع کی چشم و دل روشن شود</p><p>پیش چشم او خیال جاه و زر</p><p>همچنان باشد که موی اندر بصر</p><p>جز مگر مستی که از حق پر بود</p><p>گرچه بدهی گنجها او حر بود</p><p>هر که از دیدار برخوردار شد</p><p>این جهان در چشم او مردار شد</p><p>لیک آن صوفی ز مستی دور بود</p><p>لاجرم در حرص او شبکور بود</p><p>صد حکایت بشنود مدهوش حرص</p><p>در نیاید نکته‌ای در گوش حرص</p><h2><a id="poem-8080" href="https://ganjoor.net/moulavi/masnavi/daftar2/sh16">بخش ۱۶ - تعریف کردن منادیان قاضی مفلس را گرد شهر</a></h2>
<p>بود شخصی مفلسی بی خان و مان</p><p>مانده در زندان و بند بی امان</p><p>لقمهٔ زندانیان خوردی گزاف</p><p>بر دل خلق از طمع چون کوه قاف</p><p>زهره نه کس را که لقمهٔ نان خورد</p><p>زانک آن لقمه‌ربا گاوش برد</p><p>هر که دور از دعوت رحمان بود</p><p>او گداچشمست اگر سلطان بود</p><p>مر مروت را نهاده زیر پا</p><p>گشته زندان دوزخی زان نان‌ربا</p><p>گر گریزی بر امید راحتی</p><p>زان طرف هم پیشت آید آفتی</p><p>هیچ کنجی بی دد و بی دام نیست</p><p>جز بخلوتگاه حق آرام نیست</p><p>کنج زندان جهان ناگزیر</p><p>نیست بی پامزد و بی دق الحصیر</p><p>والله ار سوراخ موشی در روی</p><p>مبتلای گربه چنگالی شوی</p><p>آدمی را فربهی هست از خیال</p><p>گر خیالاتش بود صاحب‌جمال</p><p>ور خیالاتش نماید ناخوشی</p><p>می‌گدازد همچو موم از آتشی</p><p>در میان مار و کزدم گر ترا</p><p>با خیالات خوشان دارد خدا</p><p>مار و کزدم مر ترا مونس بود</p><p>کان خیالت کیمیای مس بود</p><p>صبر شیرین از خیال خوش شدست</p><p>کان خیالات فرج پیش آمدست</p><p>آن فرج آید ز ایمان در ضمیر</p><p>ضعف ایمان ناامیدی و زحیر</p><p>صبر از ایمان بیابد سر کله</p><p>حیث لا صبر فلا ایمان له</p><p>گفت پیغامبر خداش ایمان نداد</p><p>هر که را صبری نباشد در نهاد</p><p>آن یکی در چشم تو باشد چو مار</p><p>هم وی اندر چشم آن دیگر نگار</p><p>زانک در چشمت خیال کفر اوست</p><p>وان خیال مؤمنی در چشم دوست</p><p>کاندرین یک شخص هر دو فعل هست</p><p>گاه ماهی باشد او و گاه شست</p><p>نیم او مؤمن بود نیمیش گبر</p><p>نیم او حرص‌آوری نیمیش صبر</p><p>گفت یزدانت فمنکم مؤمن</p><p>باز منکم کافر گبر کهن</p><p>همچو گاوی نیمهٔ چپش سیاه</p><p>نیمهٔ دیگر سپید همچو ماه</p><p>هر که این نیمه ببیند رد کند</p><p>هر که آن نیمه ببیند کد کند</p><p>یوسف اندر چشم اخوان چون ستور</p><p>هم وی اندر چشم یعقوبی چو حور</p><p>از خیال بد مرورا زشت دید</p><p>چشم فرع و چشم اصلی ناپدید</p><p>چشم ظاهر سایهٔ آن چشم دان</p><p>هرچه آن بیند بگردد این بدان</p><p>تو مکانی اصل تو در لامکان</p><p>این دکان بر بند و بگشا آن دکان</p><p>شش جهت مگریز زیرا در جهات</p><p>ششدره‌ست و ششدره ماتست مات</p><h2><a id="poem-8081" href="https://ganjoor.net/moulavi/masnavi/daftar2/sh17">بخش ۱۷ - شکایت کردن اهل زندان پیش وکیل قاضی از دست آن مفلس</a></h2>
<p>با وکیل قاضی ادراک‌مند</p><p>اهل زندان در شکایت آمدند</p><p>که سلام ما به قاضی بر کنون</p><p>بازگو آزار ما زین مرد دون</p><p>کندرین زندان بماند او مستمر</p><p>یاوه‌تاز و طبل‌خوارست و مضر</p><p>چون مگس حاضر شود در هر طعام</p><p>از وقاحت بی صلا و بی سلام</p><p>پیش او هیچست لوت شصت کس</p><p>کر کند خود را اگر گوییش بس</p><p>مرد زندان را نیاید لقمه‌ای</p><p>ور به صد حیلت گشاید طعمه‌ای</p><p>در زمان پیش آید آن دوزخ گلو</p><p>حجتش این که خدا گفتا کلوا</p><p>زین چنین قحط سه‌ساله داد داد</p><p>ظل مولانا ابد پاینده باد</p><p>یا ز زندان تا رود این گاومیش</p><p>یا وظیفه کن ز وقفی لقمه‌ایش</p><p>ای ز تو خوش هم ذکور و هم اناث</p><p>داد کن المستغاث المستغاث</p><p>سوی قاضی شد وکیل با نمک</p><p>گفت با قاضی شکایت یک بیک</p><p>خواند او را قاضی از زندان به پیش</p><p>پس تفحص کرد از اعیان خویش</p><p>گشت ثابت پیش قاضی آن همه</p><p>که نمودند از شکایت آن رمه</p><p>گفت قاضی خیز ازین زندان برو</p><p>سوی خانهٔ مردریگ خویش شو</p><p>گفت خان و مان من احسان تست</p><p>همچو کافر جنتم زندان تست</p><p>گر ز زندانم برانی تو برد</p><p>خود بمیرم من ز تقصیری و کد</p><p>همچو ابلیسی که می‌گفت ای سلام</p><p>رب انظرنی الی یوم القیام</p><p>کاندرین زندان دنیا من خوشم</p><p>تا که دشمن‌زادگان را می‌کشم</p><p>هر که او را قوت ایمانی بود</p><p>وز برای زاد ره نانی بود</p><p>می‌ستانم گه به مکر و گه به ریو</p><p>تا بر آرند از پشیمانی غریو</p><p>گه به درویشی کنم تهدیدشان</p><p>گه به زلف و خال بندم دیدشان</p><p>قوت ایمانی درین زندان کمست</p><p>وانک هست از قصد این سگ در خمست</p><p>از نماز و صوم و صد بیچارگی</p><p>قوت ذوق آید برد یکبارگی</p><p>استعیذ الله من شیطانه</p><p>قد هلکنا آه من طغیانه</p><p>یک سگست و در هزاران می‌رود</p><p>هر که در وی رفت او او می‌شود</p><p>هر که سردت کرد می‌دان کو دروست</p><p>دیو پنهان گشته اندر زیر پوست</p><p>چون نیابد صورت آید در خیال</p><p>تا کشاند آن خیالت در وبال</p><p>گه خیال فرجه و گاهی دکان</p><p>گه خیال علم و گاهی خان و مان</p><p>هان بگو لا حولها اندر زمان</p><p>از زبان تنها نه بلک از عین جان</p><h2><a id="poem-8082" href="https://ganjoor.net/moulavi/masnavi/daftar2/sh18">بخش ۱۸ - تتمهٔ قصهٔ مفلس</a></h2>
<p>گفت قاضی مفلسی را وا نما</p><p>گفت اینک اهل زندانت گوا</p><p>گفت ایشان متهم باشند چون</p><p>می‌گریزند از تو می‌گریند خون</p><p>وز تو می‌خواهند هم تا وارهند</p><p>زین غرض باطل گواهی می‌دهند</p><p>جمله اهل محکمه گفتند ما</p><p>هم بر ادبار و بر افلاسش گوا</p><p>هر که را پرسید قاضی حال او</p><p>گفت مولا دست ازین مفلس بشو</p><p>گفت قاضی کش بگردانید فاش</p><p>گرد شهر این مفلس است و بس قلاش</p><p>کو بکو او را منادیها زنید</p><p>طبل افلاسش عیان هر جا زنید</p><p>هیچ کس نسیه بنفروشد بدو</p><p>قرض ندهد هیچ کس او را تسو</p><p>هر که دعوی آردش اینجا بفن</p><p>بیش زندانش نخواهم کرد من</p><p>پیش من افلاس او ثابت شدست</p><p>نقد و کالا نیستش چیزی بدست</p><p>آدمی در حبس دنیا زان بود</p><p>تا بود کافلاس او ثابت شود</p><p>مفلسی دیو را یزدان ما</p><p>هم منادی کرد در قرآن ما</p><p>کو دغا و مفلس است و بد سخن</p><p>هیچ با او شرکت و سودا مکن</p><p>ور کنی او را بهانه آوری</p><p>مفلس است او صرفه از وی کی بری</p><p>حاضر آوردند چون فتنه فروخت</p><p>اشتر کردی که هیزم می‌فروخت</p><p>کرد بیچاره بسی فریاد کرد</p><p>هم موکل را به دانگی شاد کرد</p><p>اشترش بردند از هنگام چاشت</p><p>تا شب و افغان او سودی نداشت</p><p>بر شتر بنشست آن قحط گران</p><p>صاحب اشتر پی اشتر دوان</p><p>سو بسو و کو بکو می‌تاختند</p><p>تا همه شهرش عیان بشناختند</p><p>پیش هر حمام و هر بازارگه</p><p>کرده مردم جمله در شکلش نگه</p><p>ده منادی‌گر بلند آوازیان</p><p>ترک و کرد و رومیان و تازیان</p><p>مفلس است این و ندارد هیچ چیز</p><p>قرض تا ندهد کس او را یک پشیز</p><p>ظاهر و باطن ندارد حبه‌ای</p><p>مفلسی قلبی دغایی دبه‌ای</p><p>هان و هان با او حریفی کم کنید</p><p>چونک گاو آرد گره محکم کنید</p><p>ور بحکم آرید این پژمرده را</p><p>من نخواهم کرد زندان مرده را</p><p>خوش دمست او و گلویش بس فراخ</p><p>با شعار نو دثار شاخ شاخ</p><p>گر بپوشد بهر مکر آن جامه را</p><p>عاریه‌ست آن تا فریبد عامه را</p><p>حرف حکمت بر زبان ناحکیم</p><p>حله‌های عاریت دان ای سلیم</p><p>گرچه دزدی حله‌ای پوشیده است</p><p>دست تو چون گیرد آن ببریده‌دست</p><p>چون شبانه از شتر آمد به زیر</p><p>کرد گفتش منزلم دورست و دیر</p><p>بر نشستی اشترم را از پگاه</p><p>جو رها کردم کم از اخراج کاه</p><p>گفت تا اکنون چه می‌کردیم پس</p><p>هوش تو کو نیست اندر خانه کس</p><p>طبل افلاسم به چرخ سابعه</p><p>رفت و تو نشنیده‌ای بد واقعه</p><p>گوش تو پر بوده است از طمع خام</p><p>پس طمع کر می‌کند کور ای غلام</p><p>تا کلوخ و سنگ بشنید این بیان</p><p>مفلسست و مفلسست این قلتبان</p><p>تا بشب گفتند و در صاحب شتر</p><p>بر نزد کو از طمع پر بود پر</p><p>هست بر سمع و بصر مهر خدا</p><p>در حجب بس صورتست و بس صدا</p><p>آنچ او خواهد رساند آن به چشم</p><p>از جمال و از کمال و از کرشم</p><p>و آنچ او خواهد رساند آن به گوش</p><p>از سماع و از بشارت وز خروش</p><p>کون پر چاره‌ست هیچت چاره نی</p><p>تا که نگشاید خدایت روزنی</p><p>گرچه تو هستی کنون غافل از آن</p><p>وقت حاجت حق کند آن را عیان</p><p>گفت پیغامبر که یزدان مجید</p><p>از پی هر درد درمان آفرید</p><p>لیک زان درمان نبینی رنگ و بو</p><p>بهر درد خویش بی فرمان او</p><p>چشم را ای چاره‌جو در لامکان</p><p>هین بنه چون چشم کشته سوی جان</p><p>این جهان از بی جهت پیدا شدست</p><p>که ز بی‌جایی جهان را جا شدست</p><p>باز گرد از هست سوی نیستی</p><p>طالب ربی و ربانیستی</p><p>جای دخلست این عدم از وی مرم</p><p>جای خرجست این وجود بیش و کم</p><p>کارگاه صنع حق چون نیستیست</p><p>جز معطل در جهان هست کیست</p><p>یاد ده ما را سخنهای دقیق</p><p>که ترا رحم آورد آن ای رفیق</p><p>هم دعا از تو اجابت هم ز تو</p><p>ایمنی از تو مهابت هم ز تو</p><p>گر خطا گفتیم اصلاحش تو کن</p><p>مصلحی تو ای تو سلطان سخن</p><p>کیمیا داری که تبدیلش کنی</p><p>گرچه جوی خون بود نیلش کنی</p><p>این چنین میناگریها کار تست</p><p>این چنین اکسیرها اسرار تست</p><p>آب را و خاک را بر هم زدی</p><p>ز آب و گل نقش تن آدم زدی</p><p>نسبتش دادی و جفت و خال و عم</p><p>با هزار اندیشه و شادی و غم</p><p>باز بعضی را رهایی داده‌ای</p><p>زین غم و شادی جدایی داده‌ای</p><p>برده‌ای از خویش و پیوند و سرشت</p><p>کرده‌ای در چشم او هر خوب زشت</p><p>هر چه محسوس است او رد می‌کند</p><p>وانچ ناپیداست مسند می‌کند</p><p>عشق او پیدا و معشوقش نهان</p><p>یار بیرون فتنهٔ او در جهان</p><p>این رها کن عشقهای صورتی</p><p>نیست بر صورت نه بر روی ستی</p><p>آنچ معشوقست صورت نیست آن</p><p>خواه عشق این جهان خواه آن جهان</p><p>آنچ بر صورت تو عاشق گشته‌ای</p><p>چون برون شد جان چرایش هشته‌ای</p><p>صورتش بر جاست این سیری ز چیست</p><p>عاشقا وا جو که معشوق تو کیست</p><p>آنچ محسوسست اگر معشوقه است</p><p>عاشقستی هر که او را حس هست</p><p>چون وفا آن عشق افزون می‌کند</p><p>کی وفا صورت دگرگون می‌کند</p><p>پرتو خورشید بر دیوار تافت</p><p>تابش عاریتی دیوار یافت</p><p>بر کلوخی دل چه بندی ای سلیم</p><p>وا طلب اصلی که تابد او مقیم</p><p>ای که تو هم عاشقی بر عقل خویش</p><p>خویش بر صورت‌پرستان دیده بیش</p><p>پرتو عقلست آن بر حس تو</p><p>عاریت می‌دان ذهب بر مس تو</p><p>چون زراندودست خوبی در بشر</p><p>ورنه چون شد شاهد تر پیره خر</p><p>چون فرشته بود همچون دیو شد</p><p>کان ملاحت اندرو عاریه بد</p><p>اندک اندک می‌ستانند آن جمال</p><p>اندک اندک خشک می‌گردد نهال</p><p>رو نعمره ننکسه بخوان</p><p>دل طلب کن دل منه بر استخوان</p><p>کان جمال دل جمال باقیست</p><p>دولتش از آب حیوان ساقیست</p><p>خود هم او آبست و هم ساقی و مست</p><p>هر سه یک شد چون طلسم تو شکست</p><p>آن یکی را تو ندانی از قیاس</p><p>بندگی کن ژاژ کم خا ناشناس</p><p>معنی تو صورتست و عاریت</p><p>بر مناسب شادی و بر قافیت</p><p>معنی آن باشد که بستاند ترا</p><p>بی نیاز از نقش گرداند ترا</p><p>معنی آن نبود که کور و کر کند</p><p>مرد را بر نقش عاشق‌تر کند</p><p>کور را قسمت خیال غم‌فزاست</p><p>بهرهٔ چشم این خیالات فناست</p><p>حرف قرآن را ضریران معدنند</p><p>خر نبینند و به پالان بر زنند</p><p>چون تو بینایی پی خر رو که جست</p><p>چند پالان دوزی ای پالان‌پرست</p><p>خر چو هست آید یقین پالان ترا</p><p>کم نگردد نان چو باشد جان ترا</p><p>پشت خر دکان و مال و مکسبست</p><p>در قلبت مایهٔ صد قالبست</p><p>خر برهنه بر نشین ای بوالفضول</p><p>خر برهنه نی که راکب شد رسول</p><p>النبی قد رکب معروریا</p><p>والنبی قیل سافر ماشیا</p><p>شد خر نفس تو بر میخیش بند</p><p>چند بگریزد ز کار و بار چند</p><p>بار صبر و شکر او را بردنیست</p><p>خواه در صد سال و خواهی سی و بیست</p><p>هیچ وازر وزر غیری بر نداشت</p><p>هیچ کس ندرود تا چیزی نکاشت</p><p>طمع خامست آن مخور خام ای پسر</p><p>خام خوردن علت آرد در بشر</p><p>کان فلانی یافت گنجی ناگهان</p><p>من همان خواهم مه کار و مه دکان</p><p>کار بختست آن و آن هم نادرست</p><p>کسب باید کرد تا تن قادرست</p><p>کسب کردن گنج را مانع کیست</p><p>پا مکش از کار آن خود در پیست</p><p>تا نگردی تو گرفتار اگر</p><p>که اگر این کردمی یا آن دگر</p><p>کز اگر گفتن رسول با وفاق</p><p>منع کرد و گفت آن هست از نفاق</p><p>کان منافق در اگر گفتن بمرد</p><p>وز اگر گفتن به جز حسرت نبرد</p><h2><a id="poem-8083" href="https://ganjoor.net/moulavi/masnavi/daftar2/sh19">بخش ۱۹ - مثل</a></h2>
<p>آن غریبی خانه می‌جست از شتاب</p><p>دوستی بردش سوی خانهٔ خراب</p><p>گفت او این را اگر سقفی بدی</p><p>پهلوی من مر تو را مسکن شدی</p><p>هم عیال تو بیاسودی اگر</p><p>در میانه داشتی حجرهٔ دگر</p><p>گفت آری پهلوی یاران بهست</p><p>لیک ای جان در اگر نتوان نشست</p><p>این همه عالم طلب‌کار خوشند</p><p>وز خوش تزویر اندر آتشند</p><p>طالب زر گشته جمله پیر و خام</p><p>لیک قلب از زر نداند چشم عام</p><p>پرتوی بر قلب زد خالص ببین</p><p>بی محک زر را مکن از ظن گزین</p><p>گر محک داری گزین کن ور نه رو</p><p>نزد دانا خویشتن را کن گرو</p><p>یا محک باید میان جان خویش</p><p>ور ندانی ره مرو تنها تو پیش</p><p>بانگ غولان هست بانگ آشنا</p><p>آشنایی که کشد سوی فنا</p><p>بانگ می‌دارد که هان ای کاروان</p><p>سوی من آیید نک راه و نشان</p><p>نام هر یک می‌برد غول ای فلان</p><p>تا کند آن خواجه را از آفلان</p><p>چون رسد آنجا ببیند گرگ و شیر</p><p>عمر ضایع راه دور و روز دیر</p><p>چون بود آن بانگ غول آخر بگو</p><p>مال خواهم جاه خواهم و آب رو</p><p>از درون خویش این آوازها</p><p>منع کن تا کشف گردد رازها</p><p>ذکر حق کن بانگ غولان را بسوز</p><p>چشم نرگس را ازین کرکس بدوز</p><p>صبح کاذب را ز صادق وا شناس</p><p>رنگ می را باز دان از رنگ کاس</p><p>تا بود کز دیدگان هفت رنگ</p><p>دیده‌ای پیدا کند صبر و درنگ</p><p>رنگها بینی به جز این رنگها</p><p>گوهران بینی به جای سنگها</p><p>گوهر چه بلک دریایی شوی</p><p>آفتاب چرخ‌پیمایی شوی</p><p>کارکن در کارگه باشد نهان</p><p>تو برو در کارگه بینش عیان</p><p>کار چون بر کارکن پرده تنید</p><p>خارج آن کار نتوانیش دید</p><p>کارگه چون جای باش عاملست</p><p>آنک بیرونست از وی غافلست</p><p>پس در آ در کارگه یعنی عدم</p><p>تا ببینی صنع و صانع را بهم</p><p>کارگه چون جای روشن‌دیدگیست</p><p>پس برون کارگه پوشیدگیست</p><p>رو بهستی داشت فرعون عنود</p><p>لاجرم از کارگاهش کور بود</p><p>لاجرم می‌خواست تبدیل قدر</p><p>تا قضا را باز گرداند ز در</p><p>خود قضا بر سبلت آن حیله‌مند</p><p>زیر لب می‌کرد هر دم ریش‌خند</p><p>صد هزاران طفل کشت او بی‌گناه</p><p>تا بگردد حکم و تقدیر اله</p><p>تا که موسی نبی ناید برون</p><p>کرد در گردن هزاران ظلم و خون</p><p>آن همه خون کرد و موسی زاده شد</p><p>وز برای قهر او آماده شد</p><p>گر بدیدی کارگاه لایزال</p><p>دست و پایش خشک گشتی ز احتیال</p><p>اندرون خانه‌اش موسی معاف</p><p>وز برون می‌کشت طفلان را گزاف</p><p>همچو صاحب‌نفس کو تن پرورد</p><p>بر دگر کس ظن حقدی می‌برد</p><p>کین عدو و آن حسود و دشمنست</p><p>خود حسود و دشمن او آن تنست</p><p>او چو فرعون و تنش موسی او</p><p>او به بیرون می‌دود که کو عدو</p><p>نفسش اندر خانهٔ تن نازنین</p><p>بر دگر کس دست می‌خاید به کین</p><h2><a id="poem-8084" href="https://ganjoor.net/moulavi/masnavi/daftar2/sh20">بخش ۲۰ - ملامت کردن مردم شخصی را کی مادرش را کشت به تهمت</a></h2>
<p>آن یکی از خشم مادر را بکشت</p><p>هم به زخم خنجر و هم زخم مشت</p><p>آن یکی گفتش که از بد گوهری</p><p>یاد ناوردی تو حق مادری</p><p>هی تو مادر را چرا کشتی بگو</p><p>او چه کرد آخر بگو ای زشت‌خو</p><p>گفت کاری کرد کان عار ویست</p><p>کشتمش کان خاک ستار ویست</p><p>گفت آن کس را بکش ای محتشم</p><p>گفت پس هر روز مردی را کشم</p><p>کشتم او را رستم از خونهای خلق</p><p>نای او برم بهست از نای خلق</p><p>نفس تست آن مادر بد خاصیت</p><p>که فساد اوست در هر ناحیت</p><p>هین بکش او را که بهر آن دنی</p><p>هر دمی قصد عزیزی می‌کنی</p><p>از وی این دنیای خوش بر تست تنگ</p><p>از پی او با حق و با خلق جنگ</p><p>نفس کشتی باز رستی ز اعتذار</p><p>کس ترا دشمن نماند در دیار</p><p>گر شکال آرد کسی بر گفت ما</p><p>از برای انبیا و اولیا</p><p>کانبیا را نی که نفس کشته بود</p><p>پس چراشان دشمنان بود و حسود</p><p>گوش نه تو ای طلب‌کار صواب</p><p>بشنو این اشکال و شبهت را جواب</p><p>دشمن خود بوده‌اند آن منکران</p><p>زخم بر خود می‌زدند ایشان چنان</p><p>دشمن آن باشد که قصد جان کند</p><p>دشمن آن نبود که خود جان می‌کند</p><p>نیست خفاشک عدو آفتاب</p><p>او عدو خویش آمد در حجاب</p><p>تابش خورشید او را می‌کشد</p><p>رنج او خورشید هرگز کی کشد</p><p>دشمن آن باشد کزو آید عذاب</p><p>مانع آید لعل را از آفتاب</p><p>مانع خویشند جملهٔ کافران</p><p>از شعاع جوهر پیغامبران</p><p>کی حجاب چشم آن فردند خلق</p><p>چشم خود را کور و کژ کردند خلق</p><p>چون غلام هندوی کو کین کشد</p><p>از ستیزهٔ خواجه خود را می‌کشد</p><p>سرنگون می‌افتد از بام سرا</p><p>تا زیانی کرده باشد خواجه را</p><p>گر شود بیمار دشمن با طبیب</p><p>ور کند کودک عداوت با ادیب</p><p>در حقیقت ره‌زن جان خودند</p><p>راه عقل و جان خود را خود زدند</p><p>گازری گر خشم گیرد ز آفتاب</p><p>ماهیی گر خشم می‌گیرد ز آب</p><p>تو یکی بنگر کرا دارد زیان</p><p>عاقبت که بود سیاه‌اختر از آن</p><p>گر ترا حق آفریند زشت‌رو</p><p>هان مشو هم زشت‌رو هم زشت‌خو</p><p>ور برد کفشت مرو در سنگ‌لاخ</p><p>ور دو شاخستت مشو تو چار شاخ</p><p>تو حسودی کز فلان من کمترم</p><p>می‌فزاید کمتری در اخترم</p><p>خود حسد نقصان و عیبی دیگرست</p><p>بلک از جمله کمیها بترست</p><p>آن بلیس از ننگ و عار کمتری</p><p>خویش را افکند در صد ابتری</p><p>از حسد می‌خواست تا بالا بود</p><p>خود چه بالا بلک خون‌پالا بود</p><p>آن ابوجهل از محمد ننگ داشت</p><p>وز حسد خود را به بالا می‌فراشت</p><p>بوالحکم نامش بد و بوجهل شد</p><p>ای بسا اهل از حسد نااهل شد</p><p>من ندیدم در جهان جست و جو</p><p>هیچ اهلیت به از خوی نکو</p><p>انبیا را واسطه زان کرد حق</p><p>تا پدید آید حسدها در قلق</p><p>زانک کس را از خدا عاری نبود</p><p>حاسد حق هیچ دیاری نبود</p><p>آن کسی کش مثل خود پنداشتی</p><p>زان سبب با او حسد برداشتی</p><p>چون مقرر شد بزرگی رسول</p><p>پس حسد ناید کسی را از قبول</p><p>پس بهر دوری ولیی قایمست</p><p>تا قیامت آزمایش دایمست</p><p>هر که را خوی نکو باشد برست</p><p>هر کسی کو شیشه‌دل باشد شکست</p><p>پس امام حی قایم آن ولیست</p><p>خواه از نسل عمر خواه از علیست</p><p>مهدی و هادی ویست ای راه‌جو</p><p>هم نهان و هم نشسته پیش رو</p><p>او چو نورست و خرد جبریل اوست</p><p>وان ولی کم ازو قندیل اوست</p><p>وانک زین قندیل کم مشکات ماست</p><p>نور را در مرتبه ترتیبهاست</p><p>زانک هفصد پرده دارد نور حق</p><p>پرده‌های نور دان چندین طبق</p><p>از پس هر پرده قومی را مقام</p><p>صف صف‌اند این پرده‌هاشان تا امام</p><p>اهل صف آخرین از ضعف خویش</p><p>چشمشان طاقت ندارد نور بیش</p><p>وان صف پیش از ضعیفی بصر</p><p>تاب نارد روشنایی بیشتر</p><p>روشنایی کو حیات اولست</p><p>رنج جان و فتنهٔ این احولست</p><p>احولیها اندک اندک کم شود</p><p>چون ز هفصد بگذرد او یم شود</p><p>آتشی که اصلاح آهن یا زرست</p><p>کی صلاح آبی و سیب ترست</p><p>سیب و آبی خامیی دارد خفیف</p><p>نی چو آهن تابشی خواهد لطیف</p><p>لیک آهن را لطیف آن شعله‌هاست</p><p>کو جذوب تابش آن اژدهاست</p><p>هست آن آهن فقیر سخت‌کش</p><p>زیر پتک و آتش است او سرخ و خوش</p><p>حاجب آتش بود بی واسطه</p><p>در دل آتش رود بی رابطه</p><p>بی‌حجاب آب و فرزندان آب</p><p>پختگی ز آتش نیابند و خطاب</p><p>واسطه دیگی بود یا تابه‌ای</p><p>همچو پا را در روش پاتابه‌ای</p><p>یا مکانی در میان تا آن هوا</p><p>می‌شود سوزان و می‌آرد بما</p><p>پس فقیر آنست کو بی واسطه‌ست</p><p>شعله‌ها را با وجودش رابطه‌ست</p><p>پس دل عالم ویست ایرا که تن</p><p>می‌رسد از واسطهٔ این دل بفن</p><p>دل نباشد تن چه داند گفت و گو</p><p>دل نجوید تن چه داند جست و جو</p><p>پس نظرگاه شعاع آن آهنست</p><p>پس نظرگاه خدا دل نه تنست</p><p>بس مثال و شرح خواهد این کلام</p><p>لیک ترسم تا نلغزد وهم عام</p><p>تا نگردد نیکوی ما بدی</p><p>اینک گفتم هم نبد جز بی‌خودی</p><p>پای کژ را کفش کژ بهتر بود</p><p>مر گدا را دستگه بر در بود</p><h2><a id="poem-8085" href="https://ganjoor.net/moulavi/masnavi/daftar2/sh21">بخش ۲۱ - امتحان پادشاه به آن دو غلام کی نو خریده بود</a></h2>
<p>پادشاهی دو غلام ارزان خرید</p><p>با یکی زان دو سخن گفت و شنید</p><p>یافتش زیرک‌دل و شیرین جواب</p><p>از لب شکر چه زاید شکرآب</p><p>آدمی مخفیست در زیر زبان</p><p>این زبان پرده‌ست بر درگاه جان</p><p>چونک بادی پرده را در هم کشید</p><p>سر صحن خانه شد بر ما پدید</p><p>کاندر آن خانه گهر یا گندمست</p><p>گنج زر یا جمله مار و کزدمست</p><p>یا درو گنجست و ماری بر کران</p><p>زانک نبود گنج زر بی پاسبان</p><p>بی تامل او سخن گفتی چنان</p><p>کز پس پانصد تامل دیگران</p><p>گفتیی در باطنش دریاستی</p><p>جمله دریا گوهر گویاستی</p><p>نور هر گوهر کزو تابان شدی</p><p>حق و باطل را ازو فرقان شدی</p><p>نور فرقان فرق کردی بهر ما</p><p>ذره ذره حق و باطل را جدا</p><p>نور گوهر نور چشم ما شدی</p><p>هم سؤال و هم جواب از ما بدی</p><p>چشم کژ کردی دو دیدی قرص ماه</p><p>چون سؤالست این نظر در اشتباه</p><p>راست گردان چشم را در ماهتاب</p><p>تا یکی بینی تو مه را نک جواب</p><p>فکرتت که کژ مبین نیکو نگر</p><p>هست هم نور و شعاع آن گهر</p><p>هر جوابی کان ز گوش آید بدل</p><p>چشم گفت از من شنو آن را بهل</p><p>گوش دلاله‌ست و چشم اهل وصال</p><p>چشم صاحب حال و گوش اصحاب قال</p><p>در شنود گوش تبدیل صفات</p><p>در عیان دیده‌ها تبدیل ذات</p><p>ز آتش ار علمت یقین شد از سخن</p><p>پختگی جو در یقین منزل مکن</p><p>تا نسوزی نیست آن عین الیقین</p><p>این یقین خواهی در آتش در نشین</p><p>گوش چون نافذ بود دیده شود</p><p>ورنه قل در گوش پیچیده شود</p><p>این سخن پایان ندارد باز گرد</p><p>تا که شه با آن غلامانش چه کرد</p><h2><a id="poem-8086" href="https://ganjoor.net/moulavi/masnavi/daftar2/sh22">بخش ۲۲ - براه کردن شاه یکی را از آن دو غلام و ازین دیگر پرسیدن</a></h2>
<p>آن غلامک را چو دید اهل ذکا</p><p>آن دگر را کرد اشارت که بیا</p><p>کاف رحمت گفتمش تصغیر نیست</p><p>جد گود فرزندکم تحقیر نیست</p><p>چون بیامد آن دوم در پیش شاه</p><p>بود او گنده‌دهان دندان سیاه</p><p>گرچه شه ناخوش شد از گفتار او</p><p>جست و جویی کرد هم ز اسرار او</p><p>گفت با این شکل و این گند دهان</p><p>دور بنشین لیک آن سوتر مران</p><p>که تو اهل نامه و رقعه بدی</p><p>نه جلیس و یار و هم‌بقعه بدی</p><p>تا علاج آن دهان تو کنیم</p><p>تو حبیب و ما طبیب پر فنیم</p><p>بهر کیکی نو گلیمی سوختن</p><p>نیست لایق از تو دیده دوختن</p><p>با همه بنشین دو سه دستان بگو</p><p>تا ببینم صورت عقلت نکو</p><p>آن ذکی را پس فرستاد او به کار</p><p>سوی حمامی که رو خود را بخار</p><p>وین دگر را گفت خه تو زیرکی</p><p>صد غلامی در حقیقت نه یکی</p><p>آن نه‌ای که خواجه‌تاش تو نمود</p><p>از تو ما را سرد می‌کرد آن حسود</p><p>گفت او دزد و کژست و کژنشین</p><p>حیز و نامرد و چنینست و چنین</p><p>گفت پیوسته بدست او راست‌گو</p><p>راست‌گویی من ندیدستم چو او</p><p>راست‌گویی در نهادش خلقتیست</p><p>هرچه گوید من نگویم آن تهیست</p><p>کژ ندانم آن نکواندیش را</p><p>متهم دارم وجود خویش را</p><p>باشد او در من ببیند عیبها</p><p>من نبینم در وجود خود شها</p><p>هر کسی گر عیب خود دیدی ز پیش</p><p>کی بدی فارغ وی از اصلاح خویش</p><p>غافل‌اند این خلق از خود ای پدر</p><p>لاجرم گویند عیب همدگر</p><p>من نبینم روی خود را ای شمن</p><p>من ببینم روی تو تو روی من</p><p>آنکسی که او ببیند روی خویش</p><p>نور او از نور خلقانست بیش</p><p>گر بمیرد دید او باقی بود</p><p>زانک دیدش دید خلاقی بود</p><p>نور حسی نبود آن نوری که او</p><p>روی خود محسوس بیند پیش رو</p><p>گفت اکنون عیبهای او بگو</p><p>آنچنان که گفت او از عیب تو</p><p>تا بدانم که تو غمخوار منی</p><p>کدخدای ملکت و کار منی</p><p>گفت ای شه من بگویم عیبهاش</p><p>گرچه هست او مر مرا خوش خواجه‌تاش</p><p>عیب او مهر و وفا و مردمی</p><p>عیب او صدق و ذکا و همدمی</p><p>کمترین عیبش جوامردی و داد</p><p>آن جوامردی که جان را هم بداد</p><p>صد هزاران جان خدا کرده پدید</p><p>چه جوامردی بود کان را ندید</p><p>ور بدیدی کی به جان بخلش بدی؟</p><p>بهر یک جان کی چنین غمگین شدی؟</p><p>بر لب جو بخل آب آن را بود</p><p>کو ز جوی آب نابینا بود</p><p>گفت پیغامبر که هر که از یقین</p><p>داند او پاداش خود در یوم دین</p><p>که یکی را ده عوض می‌آیدش</p><p>هر زمان جودی دگرگون زایدش</p><p>جود جمله از عوضها دیدنست</p><p>پس عوض دیدن ضد ترسیدنست</p><p>بخل نادیدن بود اعواض را</p><p>شاد دارد دید در خواض را</p><p>پس بعالم هیچ کس نبود بخیل</p><p>زانک کس چیزی نبازد بی بدیل</p><p>پس سخا از چشم آمد نه ز دست</p><p>دید دارد کار جز بینا نرست</p><p>عیب دیگر این که خودبین نیست او</p><p>هست او در هستی خود عیب‌جو</p><p>عیب‌گوی و عیب‌جوی خود بدست</p><p>با همه نیکو و با خود بد بدست</p><p>گفت شه جلدی مکن در مدح یار</p><p>مدح خود در ضمن مدح او میار</p><p>زانک من در امتحان آرم ورا</p><p>شرمساری آیدت در ماورا</p><h2><a id="poem-8087" href="https://ganjoor.net/moulavi/masnavi/daftar2/sh23">بخش ۲۳ - قسم غلام در صدق و وفای یار خود از طهارت ظن خود</a></h2>
<p>گفت نه والله بالله العظیم</p><p>مالک الملک و به رحمان و رحیم</p><p>آن خدایی که فرستاد انبیا</p><p>نه بحاجت بل بفضل و کبریا</p><p>آن خداوندی که از خاک ذلیل</p><p>آفرید او شهسواران جلیل</p><p>پاکشان کرد از مزاج خاکیان</p><p>بگذرانید از تک افلاکیان</p><p>بر گرفت از نار و نور صاف ساخت</p><p>وانگه او بر جملهٔ انوار تاخت</p><p>آن سنابرقی که بر ارواح تافت</p><p>تا که آدم معرفت زان نور یافت</p><p>آن کز آدم رست و دست شیث چید</p><p>پس خلیفه‌ش کرد آدم کان بدید</p><p>نوح از آن گوهر که برخوردار بود</p><p>در هوای بحر جان دربار بود</p><p>جان ابراهیم از آن انوار زفت</p><p>بی حذر در شعله‌های نار رفت</p><p>چونک اسمعیل در جویش فتاد</p><p>پیش دشنهٔ آبدارش سر نهاد</p><p>جان داوود از شعاعش گرم شد</p><p>آهن اندر دست‌بافش نرم شد</p><p>چون سلیمان بد وصالش را رضیع</p><p>دیو گشتش بنده فرمان و مطیع</p><p>در قضا یعقوب چون بنهاد سر</p><p>چشم روشن کرد از بوی پسر</p><p>یوسف مه‌رو چو دید آن آفتاب</p><p>شد چنان بیدار در تعبیر خواب</p><p>چون عصا از دست موسی آب خورد</p><p>ملکت فرعون را یک لقمه کرد</p><p>نردبانش عیسی مریم چو یافت</p><p>بر فراز گنبد چارم شتافت</p><p>چون محمد یافت آن ملک و نعیم</p><p>قرص مه را کرد او در دم دو نیم</p><p>چون ابوبکر آیت توفیق شد</p><p>با چنان شه صاحب و صدیق شد</p><p>چون عمر شیدای آن معشوق شد</p><p>حق و باطل را چو دل فاروق شد</p><p>چونک عثمان آن عیان را عین گشت</p><p>نور فایض بود و ذی النورین گشت</p><p>چون ز رویش مرتضی شد درفشان</p><p>گشت او شیر خدا در مرج جان</p><p>چون جنید از جند او دید آن مدد</p><p>خود مقاماتش فزون شد از عدد</p><p>بایزید اندر مزیدش راه دید</p><p>نام قطب العارفین از حق شنید</p><p>چونک کرخی کرخ او را شد حرس</p><p>شد خلیفهٔ عشق و ربانی نفس</p><p>پور ادهم مرکب آن سو راند شاد</p><p>گشت او سلطان سلطانان داد</p><p>وان شقیق از شق آن راه شگرف</p><p>گشت او خورشید رای و تیز طرف</p><p>صد هزاران پادشاهان نهان</p><p>سر فرازانند زان سوی جهان</p><p>نامشان از رشک حق پنهان بماند</p><p>هر گدایی نامشان را بر نخواند</p><p>حق آن نور و حق نورانیان</p><p>کاندر آن بحرند همچون ماهیان</p><p>بحر جان و جان بحر ار گویمش</p><p>نیست لایق نام نو می‌جویمش</p><p>حق آن آنی که این و آن ازوست</p><p>مغزها نسبت بدو باشند پوست</p><p>که صفات خواجه‌تاش و یار من</p><p>هست صد چندان که این گفتار من</p><p>آنچ می‌دانم ز وصف آن ندیم</p><p>باورت ناید چه گویم ای کریم</p><p>شاه گفت اکنون از آن خود بگو</p><p>چند گویی آن این و آن او</p><p>تو چه داری و چه حاصل کرده‌ای</p><p>از تک دریا چه در آورده‌ای</p><p>روز مرگ این حس تو باطل شود</p><p>نور جان داری که یار دل شود</p><p>در لحد کین چشم را خاک آگند</p><p>هست آنچ گور را روشن کند</p><p>آن زمان که دست و پایت بر درد</p><p>پر و بالت هست تا جان بر پرد</p><p>آن زمان کین جان حیوانی نماند</p><p>جان باقی بایدت بر جا نشاند</p><p>شرط من جا بالحسن نه کردنست</p><p>این حسن را سوی حضرت بردنست</p><p>جوهری داری ز انسان یا خری</p><p>این عرضها که فنا شد چون بری</p><p>این عرضهای نماز و روزه را</p><p>چونک لایبقی زمانین انتفی</p><p>نقل نتوان کرد مر اعراض را</p><p>لیک از جوهر برند امراض را</p><p>تا مبدل گشت جوهر زین عرض</p><p>چون ز پرهیزی که زایل شد مرض</p><p>گشت پرهیز عرض جوهر بجهد</p><p>شد دهان تلخ از پرهیز شهد</p><p>از زراعت خاکها شد سنبله</p><p>داروی مو کرد مو را سلسله</p><p>آن نکاح زن عرض بد شد فنا</p><p>جوهر فرزند حاصل شد ز ما</p><p>جفت کردن اسپ و اشتر را عرض</p><p>جوهر کره بزاییدن غرض</p><p>هست آن بستان نشاندن هم عرض</p><p>کشت جوهر گشت بستان نک غرض</p><p>هم عرض دان کیمیا بردن به کار</p><p>جوهری زان کیمیا گر شد بیار</p><p>صیقلی کردن عرض باشد شها</p><p>زین عرض جوهر همی‌زاید صفا</p><p>پس مگو که من عملها کرده‌ام</p><p>دخل آن اعراض را بنما مرم</p><p>این صفت کردن عرض باشد خمش</p><p>سایهٔ بز را پی قربان مکش</p><p>گفت شاها بی قنوط عقل نیست</p><p>گر تو فرمایی عرض را نقل نیست</p><p>پادشاها جز که یاس بنده نیست</p><p>گر عرض کان رفت باز آینده نیست</p><p>گر نبودی مر عرض را نقل و حشر</p><p>فعل بودی باطل و اقوال فشر</p><p>این عرضها نقل شد لونی دگر</p><p>حشر هر فانی بود کونی دگر</p><p>نقل هر چیزی بود هم لایقش</p><p>لایق گله بود هم سایقش</p><p>وقت محشر هر عرض را صورتیست</p><p>صورت هر یک عرض را نوبتیست</p><p>بنگر اندر خود نه تو بودی عرض</p><p>جنبش جفتی و جفتی با غرض</p><p>بنگر اندر خانه و کاشانه‌ها</p><p>در مهندس بود چون افسانه‌ها</p><p>آن فلان خانه که ما دیدیم خوش</p><p>بود موزون صفه و سقف و درش</p><p>از مهندس آن عرض و اندیشه‌ها</p><p>آلت آورد و ستون از بیشه‌ها</p><p>چیست اصل و مایهٔ هر پیشه‌ای</p><p>جز خیال و جز عرض و اندیشه‌ای</p><p>جمله اجزای جهان را بی غرض</p><p>در نگر حاصل نشد جز از عرض</p><p>اول فکر آخر آمد در عمل</p><p>بنیت عالم چنان دان در ازل</p><p>میوه‌ها در فکر دل اول بود</p><p>در عمل ظاهر بخر می‌شود</p><p>چون عمل کردی شجر بنشاندی</p><p>اندر آخر حرف اول خواندی</p><p>گرچه شاخ و برگ و بیخش اولست</p><p>آن همه از بهر میوه مرسلست</p><p>پس سری که مغز آن افلاک بود</p><p>اندر آخر خواجهٔ لولاک بود</p><p>نقل اعراضست این بحث و مقال</p><p>نقل اعراضست این شیر و شگال</p><p>جمله عالم خود عرض بودند تا</p><p>اندرین معنی بیامد هل اتی</p><p>این عرضها از چه زاید از صور</p><p>وین صور هم از چه زاید از فکر</p><p>این جهان یک فکرتست از عقل کل</p><p>عقل چون شاهست و صورتها رسل</p><p>عالم اول جهان امتحان</p><p>عالم ثانی جزای این و آن</p><p>چاکرت شاها جنایت می‌کند</p><p>آن عرض زنجیر و زندان می‌شود</p><p>بنده‌ات چون خدمت شایسته کرد</p><p>آن عرض نی خلعتی شد در نبرد</p><p>این عرض با جوهر آن بیضست و طیر</p><p>این از آن و آن ازین زاید بسیر</p><p>گفت شاهنشه چنین گیر المراد</p><p>این عرضهای تو یک جوهر نزاد</p><p>گفت مخفی داشتست آن را خرد</p><p>تا بود غیب این جهان نیک و بد</p><p>زانک گر پیدا شدی اشکال فکر</p><p>کافر و مؤمن نگفتی جز که ذکر</p><p>پس عیان بودی نه غیب ای شاه این</p><p>نقش دین و کفر بودی بر جبین</p><p>کی درین عالم بت و بتگر بدی</p><p>چون کسی را زهره تسخر بدی</p><p>پس قیامت بودی این دنیای ما</p><p>در قیامت کی کند جرم و خطا</p><p>گفت شه پوشید حق پاداش بد</p><p>لیک از عامه نه از خاصان خود</p><p>گر به دامی افکنم من یک امیر</p><p>از امیران خفیه دارم نه از وزیر</p><p>حق به من بنمود پس پاداش کار</p><p>وز صورهای عملها صد هزار</p><p>تو نشانی ده که من دانم تمام</p><p>ماه را بر من نمی‌پوشد غمام</p><p>گفت پس از گفت من مقصود چیست</p><p>چون تو می‌دانی که آنچ بود چیست</p><p>گفت شه حکمت در اظهار جهان</p><p>آنک دانسته برون آید عیان</p><p>آنچ می‌دانست تا پیدا نکرد</p><p>بر جهان ننهاد رنج طلق و درد</p><p>یک زمان بی کار نتوانی نشست</p><p>تا بدی یا نیکیی از تو نجست</p><p>این تقاضاهای کار از بهر آن</p><p>شد موکل تا شود سرت عیان</p><p>پس کلابهٔ تن کجا ساکن شود</p><p>چون سر رشتهٔ ضمیرش می‌کشد</p><p>تاسهٔ تو شد نشان آن کشش</p><p>بر تو بی کاری بود چون جان‌کنش</p><p>این جهان و آن جهان زاید ابد</p><p>هر سبب مادر اثر از وی ولد</p><p>چون اثر زایید آن هم شد سبب</p><p>تا بزاید او اثرهای عجب</p><p>این سببها نسل بر نسلست لیک</p><p>دیده‌ای باید منور نیک نیک</p><p>شاه با او در سخن اینجا رسید</p><p>یا بدید از وی نشانی یا ندید</p><p>گر بدید آن شاه جویا دور نیست</p><p>لیک ما را ذکر آن دستور نیست</p><p>چون ز گرمابه بیامد آن غلام</p><p>سوی خویشش خواند آن شاه و همام</p><p>گفت صحا لک نعیم دائم</p><p>بس لطیفی و ظریف و خوب‌رو</p><p>ای دریغا گر نبودی در تو آن</p><p>که همی‌گوید برای تو فلان</p><p>شاد گشتی هر که رویت دیدیی</p><p>دیدنت ملک جهان ارزیدیی</p><p>گفت رمزی زان بگو ای پادشاه</p><p>کز برای من بگفت آن دین‌تباه</p><p>گفت اول وصف دوروییت کرد</p><p>کاشکارا تو دوایی خفیه درد</p><p>خبث یارش را چو از شه گوش کرد</p><p>در زمان دریای خشمش جوش کرد</p><p>کف برآورد آن غلام و سرخ گشت</p><p>تا که موج هجو او از حد گذشت</p><p>کو ز اول دم که با من یار بود</p><p>همچو سگ در قحط بس گه‌خوار بود</p><p>چون دمادم کرد هجوش چون جرس</p><p>دست بر لب زد شهنشاهش که بس</p><p>گفت دانستم ترا از وی بدان</p><p>از تو جان گنده‌ست و از یارت دهان</p><p>پس نشین ای گنده‌جان از دور تو</p><p>تا امیر او باشد و مامور تو</p><p>در حدیث آمد که تسبیح از ریا</p><p>همچو سبزهٔ گولخن دان ای کیا</p><p>پس بدان که صورت خوب و نکو</p><p>با خصال بد نیرزد یک تسو</p><p>ور بود صورت حقیر و ناپذیر</p><p>چون بود خلقش نکو در پاش میر</p><p>صورت ظاهر فنا گردد بدان</p><p>عالم معنی بماند جاودان</p><p>چند بازی عشق با نقش سبو</p><p>بگذر از نقش سبو رو آب جو</p><p>صورتش دیدی ز معنی غافلی</p><p>از صدف دری گزین گر عاقلی</p><p>این صدفهای قوالب در جهان</p><p>گرچه جمله زنده‌اند از بحر جان</p><p>لیک اندر هر صدف نبود گهر</p><p>چشم بگشا در دل هر یک نگر</p><p>کان چه دارد وین چه دارد می‌گزین</p><p>زانک کم‌یابست آن در ثمین</p><p>گر به صورت می‌روی کوهی به شکل</p><p>در بزرگی هست صد چندان که لعل</p><p>هم به صورت دست و پا و پشم تو</p><p>هست صد چندان که نقش چشم تو</p><p>لیک پوشیده نباشد بر تو این</p><p>کز همه اعضا دو چشم آمد گزین</p><p>از یک اندیشه که آید در درون</p><p>صد جهان گردد به یک دم سرنگون</p><p>جسم سلطان گر به صورت یک بود</p><p>صد هزاران لشکرش در پی دود</p><p>باز شکل و صورت شاه صفی</p><p>هست محکوم یکی فکر خفی</p><p>خلق بی‌پایان ز یک اندیشه بین</p><p>گشته چون سیلی روانه بر زمین</p><p>هست آن اندیشه پیش خلق خرد</p><p>لیک چون سیلی جهان را خورد و برد</p><p>پس چو می‌بینی که از اندیشه‌ای</p><p>قایمست اندر جهان هر پیشه‌ای</p><p>خانه‌ها و قصرها و شهرها</p><p>کوهها و دشتها و نهرها</p><p>هم زمین و بحر و هم مهر و فلک</p><p>زنده از وی همچو کز دریا سمک</p><p>پس چرا از ابلهی پیش تو کور</p><p>تن سلیمانست و اندیشه چو مور</p><p>می‌نماید پیش چشمت که بزرگ</p><p>هست اندیشه چو موش و کوه گرگ</p><p>عالم اندر چشم تو هول و عظیم</p><p>ز ابر و رعد و چرخ داری لرز و بیم</p><p>وز جهان فکرتی ای کم ز خر</p><p>ایمن و غافل چو سنگ بی‌خبر</p><p>زانک نقشی وز خرد بی‌بهره‌ای</p><p>آدمی خو نیستی خرکره‌ای</p><p>سایه را تو شخص می‌بینی ز جهل</p><p>شخص از آن شد نزد تو بازی و سهل</p><p>باش تا روزی که آن فکر و خیال</p><p>بر گشاید بی‌حجابی پر و بال</p><p>کوهها بینی شده چون پشم نرم</p><p>نیست گشته این زمین سرد و گرم</p><p>نه سما بینی نه اختر نه وجود</p><p>جز خدای واحد حی ودود</p><p>یک فسانه راست آمد یا دروغ</p><p>تا دهد مر راستیها را فروغ</p>
</body></html>