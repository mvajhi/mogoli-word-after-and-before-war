<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4765" href="https://ganjoor.net/moulavi/shams/ghazalsh/sh2141">غزل شمارهٔ ۲۱۴۱</a></h2>
<p>ای تن و جان بنده او بند شکرخنده او</p><p>عقل و خرد خیره او دل شکرآکنده او</p><p>چیست مراد سر ما ساغر مردافکن او</p><p>چیست مراد دل ما دولت پاینده او</p><p>چرخ معلق چه بود کهنه ترین خیمه او</p><p>رستم و حمزه کی بود کشته و افکنده او</p><p>چون سوی مردار رود زنده شود مرد بدو</p><p>چون سوی درویش رود برق زند ژنده او</p><p>هیچ نرفت و نرود از دل من صورت او</p><p>هیچ نبود و نبود همسر و ماننده او</p><p>ملک جهان چیست که تا او به جهان فخر کند</p><p>فخر جهان راست که او هست خداونده او</p><p>ای خنک آن دل که تویی غصه و اندیشه او</p><p>ای خنک آن ره که تویی باج ستاننده او</p><p>عشق بود دلبر ما نقش نباشد بر ما</p><p>صورت و نقشی چه بود با دل زاینده او</p><p>گفت برانم پس از این من مگسان را ز شکر</p><p>خوش مگسی را که تویی مانع و راننده او</p><p>نقش فلک دزد بود کیسه نگهدار از او</p><p>دام بود دانه او مرده بود زنده او</p><p>بس کن اگر چه که سخن سهل نماید همه را</p><p>در دو هزاران نبود یک کس داننده او</p><h2><a id="poem-4766" href="https://ganjoor.net/moulavi/shams/ghazalsh/sh2142">غزل شمارهٔ ۲۱۴۲</a></h2>
<p>چون بجهد خنده ز من خنده نهان دارم از او</p><p>روی ترش سازم از او بانگ و فغان آرم از او</p><p>با ترشان لاغ کنی خنده زنی جنگ شود</p><p>خنده نهان کردم من اشک همی‌بارم از او</p><p>شهر بزرگ است تنم غم طرفی من طرفی</p><p>یک طرفی آبم از او یک طرفی نارم از او</p><p>با ترشانش ترشم با شکرانش شکرم</p><p>روی من او پشت من او پشت طرب خارم از او</p><p>صد چو تو و صد چو منش مست شده در چمنش</p><p>رقص کنان دست زنان بر سر هر طارم از او</p><p>طوطی قند و شکرم غیر شکر می نخورم</p><p>هر چه به عالم ترشی دورم و بیزارم از او</p><p>گر ترشی داد تو را شهد و شکر داد مرا</p><p>سکسک و لنگی تو از او من خوش و رهوارم از او</p><p>هر کی در این ره نرود دره و دوله‌ست رهش</p><p>من که در این شاه رهم بر ره هموارم از او</p><p>مسجد اقصاست دلم جنت مأواست دلم</p><p>حور شده نور شده جمله آثارم از او</p><p>هر کی حقش خنده دهد از دهنش خنده جهد</p><p>تو اگر انکاری از او من همه اقرارم از او</p><p>قسمت گل خنده بود گریه ندارد چه کند</p><p>سوسن و گل می‌شکفد در دل هشیارم از او</p><p>صبر همی‌گفت که من مژده ده وصلم از او</p><p>شکر همی‌گفت که من صاحب انبارم از او</p><p>عقل همی‌گفت که من زاهد و بیمارم از او</p><p>عشق همی‌گفت که من ساحر و طرارم از او</p><p>روح همی‌گفت که من گنج گهر دارم از او</p><p>گنج همی‌گفت که من در بن دیوارم از او</p><p>جهل همی‌گفت که من بی‌خبرم بیخود از او</p><p>علم همی‌گفت که من مهتر بازارم از او</p><p>زهد همی‌گفت که من واقف اسرارم از او</p><p>فقر همی‌گفت که من بی‌دل و دستارم از او</p><p>از سوی تبریز اگر شمس حقم بازرسد</p><p>شرح شود کشف شود جمله گفتارم از او</p><h2><a id="poem-4767" href="https://ganjoor.net/moulavi/shams/ghazalsh/sh2143">غزل شمارهٔ ۲۱۴۳</a></h2>
<p>روشنی خانه تویی خانه بمگذار و مرو</p><p>عشرت چون شکر ما را تو نگهدار و مرو</p><p>عشوه دهد دشمن من عشوه او را مشنو</p><p>جان و دلم را به غم و غصه بمسپار و مرو</p><p>دشمن ما را و تو را بهر خدا شاد مکن</p><p>حیله دشمن مشنو دوست میازار و مرو</p><p>هیچ حسود از پی کس نیک نگوید صنما</p><p>آنج سزد از کرم دوست به پیش آر و مرو</p><p>همچو خسان هر نفسی خویش به هر باد مده</p><p>وسوسه‌ها را بزن آتش تو به یک بار و مرو</p><h2><a id="poem-4768" href="https://ganjoor.net/moulavi/shams/ghazalsh/sh2144">غزل شمارهٔ ۲۱۴۴</a></h2>
<p>کار جهان هر چه شود کار تو کو بار تو کو</p><p>گر دو جهان بتکده شد آن بت عیار تو کو</p><p>گیر که قحط است جهان نیست دگر کاسه و نان</p><p>ای شه پیدا و نهان کیله و انبار تو کو</p><p>گیر که خار است جهان گزدم و مار است جهان</p><p>ای طرب و شادی جان گلشن و گلزار تو کو</p><p>گیر که خود مرد سخا کشت بخیلی همه را</p><p>ای دل و ای دیده ما خلعت و ادرار تو کو</p><p>گیر که خورشید و قمر هر دو فروشد به سقر</p><p>ای مدد سمع و بصر شعله و انوار تو کو</p><p>گیر که خود جوهریی نیست پی مشتریی</p><p>چون نکنی سروریی ابر گهربار تو کو</p><p>گیر دهانی نبود گفت زبانی نبود</p><p>تا دم اسرار زند جوشش اسرار تو کو</p><p>هین همه بگذار که ما مست وصالیم و لقا</p><p>بی‌گه شد زود بیا خانه خمار تو کو</p><p>تیز نگر مست مرا همدل و هم دست مرا</p><p>گر نه خرابی و خرف جبه و دستار تو کو</p><p>برد کلاه تو غری برد قبایت دگری</p><p>روی تو زرد از قمری پشت و نگهدار تو کو</p><p>بر سر مستان ابد خارجیی راه زند</p><p>شحنگیی چون نکنی زخم تو کو دار تو کو</p><p>خامش ای حرف فشان درخور گوش خمشان</p><p>ترجمه خلق مکن حالت و گفتار تو کو</p><h2><a id="poem-4769" href="https://ganjoor.net/moulavi/shams/ghazalsh/sh2145">غزل شمارهٔ ۲۱۴۵</a></h2>
<p>شب شد ای خواجه ز کی آخر آن یار تو کو</p><p>یار خوش آواز تو آن خوش دم و شش تار تو کو</p><p>یار لطیف تر تو خفته بود در بر تو</p><p>خفته کند ناله خوش خفته بیدار تو کو</p><p>گاه نماییش رهی گوش بمالیش گهی</p><p>دم ز درون تو زند محرم اسرار تو کو</p><p>زنده کند هر وطنی ناله کند بی‌دهنی</p><p>فتنه هر مرد و زنی همدم گفتار تو کو</p><p>دست بنه بر رگ او تیز روان کن تک او</p><p>ای دم تو رونق ما رونق بازار تو کو</p><h2><a id="poem-4770" href="https://ganjoor.net/moulavi/shams/ghazalsh/sh2146">غزل شمارهٔ ۲۱۴۶</a></h2>
<p>ای شکران ای شکران کان شکر دارم از او</p><p>پندپذیرنده نیم شور و شرر دارم از او</p><p>خانه شادی است دلم غصه ندارم چه کنم</p><p>هر چه به عالم ترشی دورم و بیزارم از او</p><p>کی هلدم با خود کی می‌دهدم بر سر می</p><p>گل دهدم در مه دی بلبل گلزارم از او</p><p>من خوش و تو نیم خوشی جهد بکن تا بچشی</p><p>تا قدحی می‌بکشی ز آنک گرفتارم از او</p><h2><a id="poem-4771" href="https://ganjoor.net/moulavi/shams/ghazalsh/sh2147">غزل شمارهٔ ۲۱۴۷</a></h2>
<p>چیست که هر دمی چنین می‌کشدم به سوی او</p><p>عنبر نی و مشک نی بوی وی است بوی او</p><p>سلسله‌ای است بی‌بها دشمن جمله توبه‌ها</p><p>توبه شکست من کیم سنگ من و سبوی او</p><p>توبه شکست او بسی توبه و این چنین کسی</p><p>پرده دری و دلبری خوی وی است خوی او</p><p>توبه من برای او توبه شکن هوای او</p><p>توبه من گناه من سوخته پیش روی او</p><p>شاخ و درخت عقل و جان نیست مگر به باغ او</p><p>آب حیات جاودان نیست مگر به جوی او</p><p>عشق و نشاط گستری با می و رطل ساغری</p><p>می‌رسد از کنارها غلغل وهای هوی او</p><p>مرد که خودپسند شد همچو کدو بلند شد</p><p>تا نشود ز خود تهی پر نشود کدوی او</p><p>سایه که باز می‌شود جمع و دراز می‌شود</p><p>هست ز آفتاب جان قوت جست و جوی او</p><p>سایه وی است و نور او جمع وی است و دور او</p><p>نور ز عکس روی او سایه ز عکس موی او</p><p>ای مه و آفتاب جان پرده دری مکن عیان</p><p>تا ز فلک فرودرد پرده هفت توی او</p><p>چیست درون جیب من جز تو و من حجاب من</p><p>ای من و تو فنا شده پیش بقای اوی او</p><h2><a id="poem-4772" href="https://ganjoor.net/moulavi/shams/ghazalsh/sh2148">غزل شمارهٔ ۲۱۴۸</a></h2>
<p>جان و سر تو ای پسر نیست کسی به پای تو</p><p>آینه بین به خود نگر کیست دگر ورای تو</p><p>بوسه بده به روی خود راز بگو به گوش خود</p><p>هم تو ببین جمال خود هم تو بگو ثنای تو</p><p>نیست مجاز راز تو نیست گزاف ناز تو</p><p>راز برای گوش تو ناز تو هم برای تو</p><p>خیز ز پیشم ای خرد تا برهم ز نیک و بد</p><p>خیز دلا تو نیز هم تا نکنم سزای تو</p><p>هم پدری و هم پسر هم تو نیی و هم شکر</p><p>کیست کسی بگو دگر کیست کسی به جای تو</p><p>بسته لب تو برگشا چیست عقیق بی‌بها</p><p>کان عقیق هم تویی من چه دهم بهای تو</p><p>سایه توست ای پسر هر چه برست ای پسر</p><p>سایه فکند ای پسر در دو جهان همای تو</p><h2><a id="poem-4773" href="https://ganjoor.net/moulavi/shams/ghazalsh/sh2149">غزل شمارهٔ ۲۱۴۹</a></h2>
<p>ای تو خموش پرسخن چیست خبر بیا بگو</p><p>سوره هل اتی بخوان نکته لافتی بگو</p><p>خیمه جان بر اوج زن در دل بحر موج زن</p><p>مشک وجود بردران ترک دو سه سقا بگو</p><p>چونک ز خود سفر کنی وز دو جهان گذر کنی</p><p>کیست کز او حذر کنی هیچ سخن مخا بگو</p><p>از می لعل پرگهر بی‌خبری و باخبر</p><p>در دل ما بزن شرر بر سر ما برآ بگو</p><p>ساقی چرخ در طرب مجلس خاک خشک لب</p><p>زین دو بزاده روز و شب چیست سبب مرا بگو</p><p>از دل چرخ در زمین باغ و گل است و یاسمین</p><p>باد خزانش در کمین چیست چنین چرا بگو</p><p>بخل و سخا و خیر و شر نیست جدا ز یک دگر</p><p>نیست یکی و نیست دو چیست یکی دو تا بگو</p><p>بلبل مست تا به کی ناله کنی ز ماه دی</p><p>ذکر جفا بس است هی شکر کن از وفا بگو</p><p>هیچ در این دو مرحله شکر تو نیست بی‌گله</p><p>نقش فنا بشو هله ز آینه صفا بگو</p><p>جزو بهل ز کل بگو خار بهل ز گل بگو</p><p>درگذر از صفات او ذات نگر خدا بگو</p><h2><a id="poem-4774" href="https://ganjoor.net/moulavi/shams/ghazalsh/sh2150">غزل شمارهٔ ۲۱۵۰</a></h2>
<p>عید نمی‌دهد فرح بی‌نظر هلال تو</p><p>کوس و دهل نمی‌چخد بی‌شرف دوال تو</p><p>من به تو مایل و تویی هر نفسی ملولتر</p><p>وه که خجل نمی‌شود میل من از ملال تو</p><p>ناز کن ای حیات جان کبر کن و بکش عنان</p><p>شمس و قمر دلیل تو شهد و شکر دلال تو</p><p>آیت هر ملاحتی ماه تو خواند بر جهان</p><p>مایه هر خجستگی ماه تو است و سال تو</p><p>آب زلال ملک تو باغ و نهال ملک تو</p><p>جز ز زلال صافیت می‌نخورد نهال تو</p><p>ملک تو است تخت‌ها باغ و سرا و رخت‌ها</p><p>رقص کند درخت‌ها چونک رسد شمال تو</p><p>مطبخ توست آسمان مطبخیانت اختران</p><p>آتش و آب ملک تو خلق همه عیال تو</p><p>عشق کمینه نام تو چرخ کمینه بام تو</p><p>رونق آفتاب‌ها از مه بی‌زوال تو</p><p>خشک لبند عالمی از لمع سراب تو</p><p>لطف سراب این بود تا چه بود زلال تو</p><p>ای ز خیال‌های تو گشته خیال عاشقان</p><p>خیل خیال این بود تا چه بود جمال تو</p><p>وصل کنی درخت را حالت او بدل شود</p><p>چون نشود مها بدل جان و دل از وصال تو</p><p>زهر بود شکر شود سنگ بود گهر شود</p><p>شام بود سحر شود از کرم خصال تو</p><p>بس سخن است در دلم بسته‌ام و نمی‌هلم</p><p>گوش گشاده‌ام که تا نوش کنم مقال تو</p><h2><a id="poem-4775" href="https://ganjoor.net/moulavi/shams/ghazalsh/sh2151">غزل شمارهٔ ۲۱۵۱</a></h2>
<p>در سفر هوای تو بی‌خبرم به جان تو</p><p>نیک مبارک آمده‌ست این سفرم به جان تو</p><p>لعل قبا سمر شدی چونک در آن کمر شدی</p><p>کشته زار در میان زان کمرم به جان تو</p><p>همچو قمر برآمدی بر قمران سر آمدی</p><p>همچو هلال زار من زان قمرم به جان تو</p><p>خشک و ترم خیال تو آینه جمال تو</p><p>خشک لبم ز سوز دل چشم ترم به جان تو</p><p>تا تو ز لعل بسته‌ات تنگ شکر گشاده‌ای</p><p>چون مگس شکسته پر بر شکرم به جان تو</p><p>دام همیشه تا بود آفت بال و پر بود</p><p>رسته شود ز دام تو بال و پرم به جان تو</p><p>در تبریز شمس دین هست چراغ هر سحر</p><p>طالب آفتاب من چون سحرم به جان تو</p><h2><a id="poem-4776" href="https://ganjoor.net/moulavi/shams/ghazalsh/sh2152">غزل شمارهٔ ۲۱۵۲</a></h2>
<p>سخت خوش است چشم تو و آن رخ گلفشان تو</p><p>دوش چه خورده‌ای دلا راست بگو به جان تو</p><p>فتنه گر است نام تو پرشکر است دام تو</p><p>باطرب است جام تو بانمک است نان تو</p><p>مرده اگر ببیندت فهم کند که سرخوشی</p><p>چند نهان کنی که می فاش کند نهان تو</p><p>بوی کباب می‌زند از دل پرفغان من</p><p>بوی شراب می‌زند از دم و از فغان تو</p><p>بهر خدا بیا بگو ور نه بهل مرا که تا</p><p>یک دو سخن به نایبی بردهم از زبان تو</p><p>خوبی جمله شاهدان مات شد و کساد شد</p><p>چون بنمود ذره‌ای خوبی بی‌کران تو</p><p>بازبدید چشم ما آنچ ندید چشم کس</p><p>بازرسید پیر ما بیخود و سرگران تو</p><p>هر نفسی بگوییم عقل تو کو چه شد تو را</p><p>عقل نماند بنده را در غم و امتحان تو</p><p>هر سحری چو ابر دی بارم اشک بر درت</p><p>پاک کنم به آستین اشک ز آستان تو</p><p>مشرق و مغرب ار روم ور سوی آسمان شوم</p><p>نیست نشان زندگی تا نرسد نشان تو</p><p>زاهد کشوری بدم صاحب منبری بدم</p><p>کرد قضا دل مرا عاشق و کف زنان تو</p><p>از می این جهانیان حق خدا نخورده‌ام</p><p>سخت خراب می‌شوم خائفم از گمان تو</p><p>صبر پرید از دلم عقل گریخت از سرم</p><p>تا به کجا کشد مرا مستی بی‌امان تو</p><p>شیر سیاه عشق تو می‌کند استخوان من</p><p>نی تو ضمان من بدی پس چه شد این ضمان تو</p><p>ای تبریز بازگو بهر خدا به شمس دین</p><p>کاین دو جهان حسد برد بر شرف جهان تو</p><h2><a id="poem-4777" href="https://ganjoor.net/moulavi/shams/ghazalsh/sh2153">غزل شمارهٔ ۲۱۵۳</a></h2>
<p>ای تو امان هر بلا ما همه در امان تو</p><p>جان همه خوش است در سایه لطف جان تو</p><p>شاه همه جهان تویی اصل همه کسان تویی</p><p>چونک تو هستی آن ما نیست غم از کسان تو</p><p>ابر غم تو ای قمر آمد دوش بر جگر</p><p>گفت مرا ز بام و در صد سقط از زبان تو</p><p>جست دلم ز قال او رفت بر خیال او</p><p>شاید ای نبات خو این همه در زمان تو</p><p>جان مرا در این جهان آتش توست در دهان</p><p>از هوس وصال تو وز طلب جهان تو</p><p>نیست مرا ز جسم و جان در ره عشق تو نشان</p><p>ز آنک نغول می‌روم در طلب نشان تو</p><p>بنده بدید جوهرت لنگ شده‌ست بر درت</p><p>مانده‌ام ای جواهری بر طرف دکان تو</p><p>شاد شود دل و جگر چون بگشایی آن کمر</p><p>بازگشا تو خوش قبا آن کمر از میان تو</p><p>تا نظری به جان کنی جان مرا چو کان کنی</p><p>در تبریز شمس دین نقد رسم به کان تو</p><h2><a id="poem-4778" href="https://ganjoor.net/moulavi/shams/ghazalsh/sh2154">غزل شمارهٔ ۲۱۵۴</a></h2>
<p>هین کژ و راست می‌روی باز چه خورده‌ای بگو</p><p>مست و خراب می‌روی خانه به خانه کو به کو</p><p>با کی حریف بوده‌ای بوسه ز کی ربوده‌ای</p><p>زلف که را گشوده‌ای حلقه به حلقه مو به مو</p><p>نی تو حریف کی کنی ای همه چشم و روشنی</p><p>خفیه روی چو ماهیان حوض به حوض جو به جو</p><p>راست بگو به جان تو ای دل و جانم آن تو</p><p>ای دل همچو شیشه‌ام خورده میت کدو کدو</p><p>راست بگو نهان مکن پشت به عاشقان مکن</p><p>چشمه کجاست تا که من آب کشم سبو سبو</p><p>در طلبم خیال تو دوش میان انجمن</p><p>می‌نشناخت بنده را می‌نگریست رو به رو</p><p>چون بشناخت بنده را بنده کژرونده را</p><p>گفت بیا به خانه هی چند روی تو سو به سو</p><p>عمر تو رفت در سفر با بد و نیک و خیر و شر</p><p>همچو زنان خیره سر حجره به حجره شو به شو</p><p>گفتمش ای رسول جان ای سبب نزول جان</p><p>ز آنک تو خورده‌ای بده چند عتاب و گفت و گو</p><p>گفت شراره‌ای از آن گر ببری سوی دهان</p><p>حلق و دهان بسوزدت بانگ زنی گلو گلو</p><p>لقمه هر خورنده را درخور او دهد خدا</p><p>آنچ گلو بگیردت حرص مکن مجو مجو</p><p>گفتم کو شراب جان ای دل و جان فدای آن</p><p>من نه‌ام از شتردلان تا برمم به های و هو</p><p>حلق و گلوبریده با کو برمد از این ابا</p><p>هر کی بلنگد او از این هست مرا عدو عدو</p><p>دست کز آن تهی بود گر چه شهنشهی بود</p><p>دست بریده‌ای بود مانده به دیر بر سمو</p><p>خامش باش و معتمد محرم راز نیک و بد</p><p>آنک نیازمودیش راز مگو به پیش او</p><h2><a id="poem-4779" href="https://ganjoor.net/moulavi/shams/ghazalsh/sh2155">غزل شمارهٔ ۲۱۵۵</a></h2>
<p>کی ز جهان برون شود جزو جهان هله بگو</p><p>کی برهد ز آب نم چون بجهد یکی ز دو</p><p>هیچ نمیرد آتشی ز آتش دیگر ای پسر</p><p>ای دل من ز عشق خون خون مرا به خون مشو</p><p>چند گریختم نشد سایه من ز من جدا</p><p>سایه بود موکلم گر چه شوم چو تار مو</p><p>نیست جز آفتاب را قوت دفع سایه‌ها</p><p>بیش کند کمش کند این تو ز آفتاب جو</p><p>ور دو هزار سال تو در پی سایه می‌دوی</p><p>آخر کار بنگری تو سپسی و پیش او</p><p>جرم تو گشت خدمتت رنج تو گشت نعمتت</p><p>شمع تو گشت ظلمتت بند تو گشت جست و جو</p><p>شرح بدادمی ولی پشت دل تو بشکند</p><p>شیشه دل چو بشکنی سود نداردت رفو</p><p>سایه و نور بایدت هر دو به هم ز من شنو</p><p>سر بنه و دراز شو پیش درخت اتقوا</p><p>چون ز درخت لطف او بال و پری برویدت</p><p>تن زن چون کبوتران بازمکن بقوبقو</p><p>چغز در آب می‌رود مار نمی‌رسد بدو</p><p>بانگ زند خبر کند مار بداندش که کو</p><p>گر چه که چغز حیله گر بانگ زند چو مار هم</p><p>آن دم سست چغزیش بازدهد ز بانگ بو</p><p>چغز اگر خمش بدی مار شدی شکار او</p><p>چونک به کنج وا رود گنج شود جو و تسو</p><p>گنج چو شد تسوی زر کم نشود به خاک در</p><p>گنج شود تسوی جان چون برسد به گنج هو</p><p>ختم کنم بر این سخن یا بفشارمش دگر</p><p>حکم تو راست من کیم ای ملک لطیف خو</p><h2><a id="poem-4780" href="https://ganjoor.net/moulavi/shams/ghazalsh/sh2156">غزل شمارهٔ ۲۱۵۶</a></h2>
<p>سیمبرا ز سیم تو سیمبرم به جان تو</p><p>وز می نو که داده‌ای جان نبرم به جان تو</p><p>زخم گران همی‌کشم زخم بزن که من خوشم</p><p>گر چه درون آتشم جمله زرم به جان تو</p><p>هر نفسی که آن رسد کار دلم به جان رسد</p><p>گر چه ز پا درآمدم جان سرم به جان تو</p><p>شکل طبیب عشق تو آمد و داد شربتی</p><p>خوردم از آن و هر نفس من بترم به جان تو</p><p>نور دو چشم و نور مه چون برسد یکی شود</p><p>تو چو مهی به جان من من بصرم به جان تو</p><p>هر چه که در نظر بود بسته بود عمارتش</p><p>آه که چنین خراب من از نظرم به جان تو</p><p>در تبریز شمس دین هست بلندتر شجر</p><p>شاد و به برگ و بانوا زان شجرم به جان تو</p><h2><a id="poem-4781" href="https://ganjoor.net/moulavi/shams/ghazalsh/sh2157">غزل شمارهٔ ۲۱۵۷</a></h2>
<p>سنگ شکاف می‌کند در هوس لقای تو</p><p>جان پر و بال می‌زند در طرب هوای تو</p><p>آتش آب می‌شود عقل خراب می‌شود</p><p>دشمن خواب می‌شود دیده من برای تو</p><p>جامه صبر می‌درد عقل ز خویش می‌رود</p><p>مردم و سنگ می‌خورد عشق چو اژدهای تو</p><p>بند مکن رونده را گریه مکن تو خنده را</p><p>جور مکن که بنده را نیست کسی به جای تو</p><p>آب تو چون به جو رود کی سخنم نکو رود</p><p>گاه دمم فرودرد از سبب حیای تو</p><p>چیست غذای عشق تو این جگر کباب تو</p><p>چیست دل خراب من کارگه وفای تو</p><p>خابیه جوش می‌کند کیست که نوش می‌کند</p><p>چنگ خروش می‌کند در صفت و ثنای تو</p><p>عشق درآمد از درم دست نهاد بر سرم</p><p>دید مرا که بی‌توام گفت مرا که وای تو</p><p>دیدم صعب منزلی درهم و سخت مشکلی</p><p>رفتم و مانده‌ام دلی کشته به دست و پای تو</p><h2><a id="poem-4782" href="https://ganjoor.net/moulavi/shams/ghazalsh/sh2158">غزل شمارهٔ ۲۱۵۸</a></h2>
<p>من که ستیزه روترم در طلب لقای تو</p><p>بدهم جان بی‌وفا از جهت وفای تو</p><p>در دل من نهاده‌ای آنچ دلم گشاده‌ای</p><p>از دو هزار یک بود آنچ کنم به جای تو</p><p>گلشکر مقویم هست سپاس و شکر تو</p><p>کحل عزیزیم بود سرمه خاک پای تو</p><p>سبزه نرویدی اگر چاشنیش ندادیی</p><p>چرخ نگرددی اگر نشنودی صلای تو</p><p>هست جهاز گلبنان حله سرخ و سبز تو</p><p>هست امید شب روان یقظت روزهای تو</p><p>من ز لقای مردمان جانب که گریزمی</p><p>گر نبدی لقایشان آینه لقای تو</p><p>بخت نداشت دهریی منکر گشت بعث را</p><p>ور نه بقاش بخشدی موهبت بقای تو</p><p>پر ز جهاد و نامیه عالم همچو کاهدان</p><p>کی برسیدی از عدم جز که به کهربای تو</p><p>در دل خاک از کجا های بدی و هو بدی</p><p>گر نه پیاپی آمدی دعوت های های تو</p><p>هم به خود آید آن کرم کیست که جذب او کند</p><p>هست خود آمدن دلا عاطفت خدای تو</p><p>گوید ذره ذره را چند پریم بر هوا</p><p>هست هوا و ذره هم دستخوش هوای تو</p><p>گردد صدصفت هوا ز اول روز تا به شب</p><p>چرخ زنان به هر صفت رقص کنان برای تو</p><p>رقص هوا ندیده‌ای رقص درخت‌ها نگر</p><p>یا سوی رقص جان نگر پیش و پس خدای تو</p><p>بس کن تا که هر یکی سوی حدیث خود رود</p><p>نبود طبع‌ها همه عاشق مقتضای تو</p><h2><a id="poem-4783" href="https://ganjoor.net/moulavi/shams/ghazalsh/sh2159">غزل شمارهٔ ۲۱۵۹</a></h2>
<p>باده چو هست ای صنم بازمگیر و نی مگو</p><p>عرضه مکن دو دست تی پر کن زود آن سبو</p><p>ای طربون غم شکن سنگ بر این سبو مزن</p><p>از در حق به یک سبو کم نشده‌ست آب جو</p><p>زان قدحی که ساحران جان به فدا شدند از آن</p><p>چون کف موسی نبی بزم نهاد و کرد طو</p><p>فاش بیا و فاش ده باده عشق فاش به</p><p>عید شده‌ست و عام را گر رمضان است باش گو</p><p>رغم سپید ماخ را رقص درآر شاخ را</p><p>و آن کرم فراخ را بازگشای تو به تو</p><p>مهره که درربوده‌ای بر کف دست نه دمی</p><p>و آن گروی که برده‌ای بار دوم ز ما مجو</p><p>مرده به مرگ پار من زنده شده ز یار من</p><p>چند خزیده در کفن زنده از آن مسیح خو</p><p>منکر حشر روز دین ژاژ مخا بیا ببین</p><p>رسته چو سبزه از زمین سروقدان باغ هو</p><p>خامش کرده جملگان ناطق غیب بی‌زبان</p><p>خطبه بخوانده بر جهان بی‌نغمات و گفت و گو</p><h2><a id="poem-4784" href="https://ganjoor.net/moulavi/shams/ghazalsh/sh2160">غزل شمارهٔ ۲۱۶۰</a></h2>
<p>ندیدم در جهان کس را که تا سر پر نبوده‌ست او</p><p>همه جوشان و پرآتش کمین اندر بهانه جو</p><p>همه از عشق بررسته جگرها خسته لب بسته</p><p>ولی در گلشن جانشان شقایق‌های تو بر تو</p><p>حقایق‌های نیک و بد به شیر خفته می‌ماند</p><p>که عالم را زند برهم چو دستی برنهی بر او</p><p>بسی خورشید افلاکی نهان در جسم هر خاکی</p><p>بسی شیران غرنده نهان در صورت آهو</p><p>به مثل خلقت مردم نزاد از خاک و از انجم</p><p>وگر چه زاد بس نادر از این داماد و کدبانو</p><p>ضمیرت بس محل دارد قدم فوق زحل دارد</p><p>اگر چه اندر آب و گل فروشد پاش تا زانو</p><p>روان گشته‌ست از بالا زلال لطف تا این جا</p><p>که ای جان گل آلوده از این گل خویش را واشو</p><p>نمی‌بینی تو این زمزم فروتر می‌روی هر دم</p><p>اگر ایوبی و محرم به زیر پای جو دارو</p><p>چو شستن گیرد او خود را رباید آب جو او را</p><p>چو سیبش می‌برد غلطان به باغ خرم بی‌سو</p><p>به سیبستان رسد سیبش رهد از سنگ آسیبش</p><p>نبیند اندر آن گلشن به جز آسیب شفتالو</p><p>دل ویس و دل رامین ببیند جنت وحدت</p><p>گل سرخ و گل خیری نشیند مست رو با رو</p><p>از آن سو در کف حوری شراب صاف انگوری</p><p>از این سو کرده رو بانو به خنده سوی روبانو</p><p>در آن باغ خوش اعلوفه سپی پوشان چو اشکوفه</p><p>که رستیم از سیه کاری ز مازو رفت آن ما زو</p><p>بصیرت‌ها گشاده هر نظر حیران در آن منظر</p><p>دهان پرقند و پرشکر تو خود باقیش را برگو</p><h2><a id="poem-4785" href="https://ganjoor.net/moulavi/shams/ghazalsh/sh2161">غزل شمارهٔ ۲۱۶۱</a></h2>
<p>اگر نه عاشق اویم چه می‌پویم به کوی او</p><p>وگر نه تشنه اویم چه می‌جویم به جوی او</p><p>بر این مجنون چه می‌بندم مگر بر خویش می‌خندم</p><p>که او زنجیر نپذیرد مگر زنجیر موی او</p><p>ببر عقلم ببر هوشم که چون پنبه‌ست در گوشم</p><p>چو گوشم رست از این پنبه درآید های هوی او</p><p>همی‌گوید دل زارم که با خود عهدها دارم</p><p>نیاشامم شراب خوش مگر خون عدوی او</p><p>دلم را می‌کند پرخون سرم را پرمی و افیون</p><p>دل من شد تغار او سر من شد کدوی او</p><p>چه باشد ماه یا زهره چو او بگشود آن چهره</p><p>چه دارد قند یا حلوا ز شیرینی خوی او</p><p>مرا گوید چرا زاری ز ذوق آن شکرباری</p><p>مرا گوید چرا زردی ز لاله ستان روی او</p><p>مرا هر دم برانگیزی به سوی شمس تبریزی</p><p>بگو در گوش من ای دل چه می‌تازی به سوی او</p><h2><a id="poem-4786" href="https://ganjoor.net/moulavi/shams/ghazalsh/sh2162">غزل شمارهٔ ۲۱۶۲</a></h2>
<p>دگرباره بشوریدم بدان سانم به جان تو</p><p>که هر بندی که بربندی بدرانم به جان تو</p><p>من آن دیوانه بندم که دیوان را همی‌بندم</p><p>زبان مرغ می‌دانم سلیمانم به جان تو</p><p>نخواهم عمر فانی را تویی عمر عزیز من</p><p>نخواهم جان پرغم را تویی جانم به جان تو</p><p>چو تو پنهان شوی از من همه تاریکی و کفرم</p><p>چو تو پیدا شوی بر من مسلمانم به جان تو</p><p>گر آبی خوردم از کوزه خیال تو در او دیدم</p><p>وگر یک دم زدم بی‌تو پشیمانم به جان تو</p><p>اگر بی‌تو بر افلاکم چو ابر تیره غمناکم</p><p>وگر بی‌تو به گلزارم به زندانم به جان تو</p><p>سماع گوش من نامت سماع هوش من جامت</p><p>عمارت کن مرا آخر که ویرانم به جان تو</p><p>درون صومعه و مسجد تویی مقصودم ای مرشد</p><p>به هر سو رو بگردانی بگردانم به جان تو</p><p>سخن با عشق می‌گویم که او شیر و من آهویم</p><p>چه آهویم که شیران را نگهبانم به جان تو</p><p>ایا منکر درون جان مکن انکارها پنهان</p><p>که سر سرنبشتت را فروخوانم به جان تو</p><p>چه خویشی کرد آن بی‌چون عجب با این دل پرخون</p><p>که ببریده‌ست آن خویشی ز خویشانم به جان تو</p><p>تو عید جان قربانی و پیشت عاشقان قربان</p><p>بکش در مطبخ خویشم که قربانم به جان تو</p><p>ز عشق شمس تبریزی ز بیداری و شبخیزی</p><p>مثال ذره گردان پریشانم به جان تو</p><h2><a id="poem-4787" href="https://ganjoor.net/moulavi/shams/ghazalsh/sh2163">غزل شمارهٔ ۲۱۶۳</a></h2>
<p>چو شیرینتر نمود ای جان مها شور و بلای تو</p><p>بهشتم جان شیرین را که می‌سوزد برای تو</p><p>روان از تو خجل باشد دلم را پا به گل باشد</p><p>مرا چه جای دل باشد چو دل گشته‌ست جای تو</p><p>تو خورشیدی و دل در چه بتاب از چه به دل گه گه</p><p>که می‌کاهد چو ماه ای مه به عشق جان فزای تو</p><p>ز خود مسم به تو زرم به خود سنگم به تو درم</p><p>کمر بستم به عشق اندر به اومید قبای تو</p><p>گرفتم عشق را در بر کله بنهاده‌ام از سر</p><p>منم محتاج و می‌گویم ز بی‌خویشی دعای تو</p><p>دلا از حد خود مگذر برون کن باد را از سر</p><p>به خاک کوی او بنگر ببین صد خونبهای تو</p><p>اگر ریزم وگر رویم چه محتاج تو مه رویم</p><p>چو برگ کاه می‌پرم به عشق کهربای تو</p><p>ایا تبریز خوش جایم ز شمس الدین به هیهایم</p><p>زنم لبیک و می‌آیم بدان کعبه لقای تو</p><h2><a id="poem-4788" href="https://ganjoor.net/moulavi/shams/ghazalsh/sh2164">غزل شمارهٔ ۲۱۶۴</a></h2>
<p>اگر بگذشت روز ای جان به شب مهمان مستان شو</p><p>بر خویشان و بی‌خویشان شبی تا روز مهمان شو</p><p>مرو ای یوسف خوبان ز پیش چشم یعقوبان</p><p>شب قدری کن این شب را چراغ بیت احزان شو</p><p>اگر دوریم رحمت شو وگر عوریم خلعت شو</p><p>وگر ضعفیم صحت شو وگر دردیم درمان شو</p><p>اگر کفریم ایمان شو وگر جرمیم غفران شو</p><p>وگر عوریم احسان شو بهشتی باش و رضوان شو</p><p>برای پاسبانی را بکوب آن طبل جانی را</p><p>برای دیورانی را شهب انداز شیطان شو</p><p>تو بحری و جهان ماهی به گاهی چیست و بی‌گاهی</p><p>حیات ماهیان خواهی بر ایشان آب حیوان شو</p><p>شب تیره چه خوش باشد که مه مهمان ما باشد</p><p>برای شب روان جان برآ ای ماه تابان شو</p><p>خمش کن ای دل مضطر مگو دیگر ز خیر و شر</p><p>چو پیش او است سر مظهر دهان بربند و پنهان شو</p><h2><a id="poem-4789" href="https://ganjoor.net/moulavi/shams/ghazalsh/sh2165">غزل شمارهٔ ۲۱۶۵</a></h2>
<p>فقیر است او فقیر است او فقیر ابن الفقیر است او</p><p>خبیر است او خبیر است او خبیر ابن الخبیر است او</p><p>لطیف است او لطیف است او لطیف ابن اللطیف است او</p><p>امیر است او امیر است او امیر ملک گیر است او</p><p>پناه است او پناه است او پناه هر گناه است او</p><p>چراغ است او چراغ است او چراغ بی‌نظیر است او</p><p>سکون است او سکون است او سکون هر جنون است او</p><p>جهان است او جهان است او جهان شهد و شیر است او</p><p>چو گفتی سر خود با او بگفتی با همه عالم</p><p>وگر پنهان کنی می‌دان که دانای ضمیر است او</p><p>وگر ردت کنند این‌ها بنگذارد تو را تنها</p><p>درآ در ظل این دولت که شاه ناگریز است او</p><p>به سوی خرمن او رو که سرسبزت کند ای جان</p><p>به زیر دامن او رو که دفع تیغ و تیر است او</p><p>هر آنچ او بفرماید سمعنا و اطعنا گو</p><p>ز هر چیزی که می‌ترسی مجیر است او مجیر است او</p><p>اگر کفر و گنه باشد وگر دیو سیه باشد</p><p>چو زد بر آفتاب او یکی بدر منیر است او</p><p>سخن با عشق می‌گویم سبق از عشق می‌گیرم</p><p>به پیش او کشم جان را که بس اندک پذیر است او</p><p>بتی دارد در این پرده بتی زیبا ولی مرده</p><p>مکش اندر برش چندین که سرد و زمهریر است او</p><p>دو دست و پا حنی کرده دو صد مکر و مری کرده</p><p>جوان پیداست در چادر ولیکن سخت پیر است او</p><p>اگر او شیر نر بودی غذای او جگر بودی</p><p>ولیکن یوز را ماند که جویای پنیر است او</p><p>ندارد فر سلطانی نشاید هم به دربانی</p><p>که اندر عشق تتماجی برهنه همچو سیر است او</p><p>اگر در تیر او باشی دوتا همچون کمان گردی</p><p>از او شیری کجا آید ز خرگوشی اسیر است او</p><p>دلم جوشید و می‌خواهد که صد چشمه روان گردد</p><p>ببست او راه آب من به ره بستن نکیر است او</p><h2><a id="poem-4790" href="https://ganjoor.net/moulavi/shams/ghazalsh/sh2166">غزل شمارهٔ ۲۱۶۶</a></h2>
<p>دگرباره بشوریدم بدان سانم به جان تو</p><p>که هر بندی که بربندی بدرانم به جان تو</p><p>چو چرخم من چو ماهم من چو شمعم من ز تاب تو</p><p>همه عقلم همه عشقم همه جانم به جان تو</p><p>نشاط من ز کار تو خمار من ز خار تو</p><p>به هر سو رو بگردانی بگردانم به جان تو</p><p>غلط گفتم غلط گفتن در این حالت عجب نبود</p><p>که این دم جام را از می نمی‌دانم به جان تو</p><p>من آن دیوانه بندم که دیوان را همی‌بندم</p><p>من دیوانه دیوان را سلیمانم به جان تو</p><p>به غیر عشق هر صورت که آن سر برزند از دل</p><p>ز صحن دل همین ساعت برون رانم به جان تو</p><p>بیا ای او که رفتی تو که چیزی کو رود آید</p><p>نه تو آنی به جان من نه من آنم به جان تو</p><p>ایا منکر درون جان مکن انکارها پنهان</p><p>که سر سرنوشتت را فروخوانم به جان تو</p><p>ز عشق شمس تبریزی ز بیداری و شبخیزی</p><p>مثال ذره‌ای گردان پریشانم به جان تو</p><h2><a id="poem-4791" href="https://ganjoor.net/moulavi/shams/ghazalsh/sh2167">غزل شمارهٔ ۲۱۶۷</a></h2>
<p>دل آتش پذیر از توست برق و سنگ و آهن تو</p><p>مرا سیران کجا باشد مرا تحویل و رفتن تو</p><p>بدیدم بی‌تو من خود را تو دیدی بیخودم هم تو</p><p>به زیر خاک دررفتم نرفتم من بیا من تو</p><p>اگر گویم تو می‌گویی من آن ظلمت ز خود بینم</p><p>از آن ظلمت که می‌گریم سری چون ماه برزن تو</p><p>گریبانم دریدستم ز خود دامن کشیدستم</p><p>که تا گیری گریبانم کشی از مهر دامن تو</p><p>گریبانم دریدی تو و دامانم کشیدی تو</p><p>کدامم من چه نامم من مرا جان تو مرا تن تو</p><p>پشیمانم پشیمانم پشیمان تو پشیمان تو</p><p>چو سوسن صد زبانم من زبان و نطق و سوسن تو</p><p>دو چشمم خیره در رویت گهی چوگان گهی گویت</p><p>تویی حیران تویی چوگان تویی دو چشم روشن تو</p><p>به یک اندیشه حنظل را کنی بر من چو صد شکر</p><p>به یک اندیشه شکر را کنی چون زهر دشمن تو</p><p>تویی شکر تویی حنظل تویی اندیشه مبدل</p><p>تویی مور و سلیمان تو تویی خورشید و روزن تو</p><p>بدم من کافر احول شدم توحید را اکمل</p><p>تویی احول کن کافر تویی ایمان و مؤمن تو</p><h2><a id="poem-4792" href="https://ganjoor.net/moulavi/shams/ghazalsh/sh2168">غزل شمارهٔ ۲۱۶۸</a></h2>
<p>نمی‌گفتی مرا روزی که ما را یار غاری تو</p><p>درون باغ عشق ما درخت پایداری تو</p><p>ایا شیر خدا آخر بفرمودی به صید اندر</p><p>که خه مر آهوی ما را چو آهو خوش شکاری تو</p><p>شکفته داشتی چون گل دل و جانم دلاراما</p><p>کنونم خود نمی‌گویی کز آن گلزار خاری تو</p><p>ز نازی کز تو در سر بد تهی کرد از دماغم غم</p><p>مرا زنهار از هجرت که بس بی‌زینهاری تو</p><p>چو فتوی داد عشق تو به خون من نمی‌دانم</p><p>چه جوهردار تیغی تو چه سنگین دل نگاری تو</p><p>ایا اومید در دستم عصای موسوی بودی</p><p>ز هجران چو فرعونش کنون جان در چو ماری تو</p><p>چو از افلاک نورانی وصال شاه افتادی</p><p>چو آدم اندر این پستی در این اقلیم ناری تو</p><p>کنار وصل دربودی یکی چندی تو ای دیده</p><p>کنار از اشک پر کن تو چو از شه برکناری تو</p><p>الا ای مو سیه پوشی به هنگام طرب وآنگه</p><p>سپیدت جامه باشد چون در این غم سوگواری تو</p><p>به نظم و نثر عذر من سمر شد در جهان اکنون</p><p>که یک عذرم نپذرفتی چگونه خوش عذاری تو</p><p>تو ای جان سنگ خارایی که از آب حیات او</p><p>جدا گشتی و محرومی وآنگه برقراری تو</p><p>رمیدستی از این قالب ولیکن علقه‌ای داری</p><p>کز آن بحر کرم در گوش در شاهواری تو</p><p>در این اومید پژمرده بپژمردی چو باغ از دی</p><p>ز دی بگذر سبک برپر که نی جان بهاری تو</p><p>بخارای جهان جان که معدنگاه علم آن است</p><p>سفر کن جان باعزت که نی جان بخاری تو</p><p>مزن فال بدی زیرا به فال سعد وصل آید</p><p>مگو دورم ز شاه خود که نیک اندر جواری تو</p><p>چو دانستی که دیوانه شدی عقل است این دانش</p><p>چو می‌دانی که تو مستی پس اکنون هشیاری تو</p><p>هزاران شکر آن شه را که فرزین بند او گشتی</p><p>هزاران منت آن می را که از وی در خماری تو</p><p>همه فخر و همه دولت برای شاه می‌زیبد</p><p>چرا در قید فخری تو چرا دربند عاری تو</p><p>فراق من شده فربه ز خون تو که خورد ای دل</p><p>چرا قربان شدی ای دل چو شیشاک نزاری تو</p><p>چو سرنایی تو نه چشم از برای انتظار لب</p><p>چو آن لب را نمی‌بینی در آن پرده چه زاری تو</p><p>چو دف از ضربت هجرت چو چنبر گشت پشت من</p><p>چرا بر دست این دل هم مثال دف نداری تو</p><p>هزاران منتت بر جان ز عشق شاه شمس الدین</p><p>تو بادی ریش درکرده که یعنی حق گزاری تو</p><p>الا ای شاه تبریزم در این دریای خون ریزم</p><p>چه باشد گر چو موسی گرد از دریا برآری تو</p><p>ایا خوبی و لطف شه شمردم رمزکی از تو</p><p>شمردن از کجا تانم که بی‌حد و شماری تو</p><h2><a id="poem-4793" href="https://ganjoor.net/moulavi/shams/ghazalsh/sh2169">غزل شمارهٔ ۲۱۶۹</a></h2>
<p>ز مکر حق مباش ایمن اگر صد بخت بینی تو</p><p>بمال این چشم‌ها را گر به پندار یقینی تو</p><p>که مکر حق چنان تند است کز وی دیده جانت</p><p>تو را عرشی نماید او و گر باشی زمینی تو</p><p>گمان خاینی می بر تو بر جان امین شکلت</p><p>که گر تو ساده دل باشی ندارد سود امینی تو</p><p>خریدی هندوی زشتی قبیحی را تو در چادر</p><p>تو ساده پوستین بر بوی زهره روی چینی تو</p><p>چو شب در خانه آوردی بدیدی روش بی‌چادر</p><p>ز رویش دیده بگرفتی ز بویش بستی بینی تو</p><p>در این بازار طراران زاهدشکل بسیارند</p><p>فریبندت اگر چه اهل و باعقل متینی تو</p><p>مگر فضل خداوند خداوندان شمس الدین</p><p>کند تنبیه جانت را کند هر دم معینی تو</p><p>ببین آن آفتابی را کش اول نیست و نی پایان</p><p>که اندر دین همی‌تابد اگر از اهل دینی تو</p><p>به سوی باغ وحدت رو کز او شادی همی‌روید</p><p>که هر جزوت شود خندان اگر در خود حزینی تو</p><h2><a id="poem-4794" href="https://ganjoor.net/moulavi/shams/ghazalsh/sh2170">غزل شمارهٔ ۲۱۷۰</a></h2>
<p>هر شش جهتم ای جان منقوش جمال تو</p><p>در آینه درتابی چون یافت صقال تو</p><p>آیینه تو را بیند اندازه عرض خود</p><p>در آینه کی گنجد اشکال کمال تو</p><p>خورشید ز خورشیدت پرسید کیت بینم</p><p>گفتا که شوم طالع در وقت زوال تو</p><p>رهوار نتانی شد این سوی که چون ناقه</p><p>بسته‌ست تو را زانو ای عقل عقال تو</p><p>عقلی که نمی‌گنجد در هفت فلک فرش</p><p>ای عشق چرا رفت او در دام و جوال تو</p><p>این عقل یکی دانه از خرمن عشق آمد</p><p>شد بسته آن دانه جمله پر و بال تو</p><p>در بحر حیات حق خوردی تو یکی غوطه</p><p>جان ابدی دیدی جان گشت وبال تو</p><p>ملکش به چه کار آید با ملکت عشق تو</p><p>جاهش به چه کار آید با جاه و جلال تو</p><p>صد حلقه زرین بین در گوش جهان اکنون</p><p>از لطف جواب تو وز ذوق سؤال تو</p><p>خامان که زر پخته از دست تو نامدشان</p><p>شادند به جای زر با سنگ و سفال تو</p><p>صد چرخ طواف آرد بر گرد زمین تو</p><p>صد بدر سجود آرد در پیش هلال تو</p><p>با تو سگ نفس ما روباهی و مکر آرد</p><p>که شیر سجود آرد در پیش شغال تو</p><p>بی‌پای چو روز و شب اندر سفریم ای جان</p><p>چون می‌رسد از گردون هر لحظه تعال تو</p><p>تاریکی ما چه بود در حضرت نور تو</p><p>فعل بد ما چه بود با حسن فعال تو</p><p>روزیم چو سایه ما بر گرد درخت تو</p><p>شب تا به سحر نالان ایمن ز ملال تو</p><p>از شوق عتاب تو آن آدم بگزیده</p><p>از صدر جنان آمد در صف نعال تو</p><p>دریای دل از مدحت می‌غرد و می‌جوشد</p><p>لیکن لب خود بستم از شوق مقال تو</p><h2><a id="poem-4795" href="https://ganjoor.net/moulavi/shams/ghazalsh/sh2171">غزل شمارهٔ ۲۱۷۱</a></h2>
<p>گشته‌ست طپان جانم ای جان و جهان برگو</p><p>هین سلسله درجنبان ای ساقی جان برگو</p><p>سلطان خوشان آمد و آن شاه نشان آمد</p><p>تا چند کشی گوشم ای گوش کشان برگو</p><p>سری است سمندر را ز آتش بنمی سوزد</p><p>جانی است قلندر را نادرتر از آن برگو</p><p>بنگر حشر مستان از دست بنه دستان</p><p>با رطل گران پیش آ با ضرب گران برگو</p><p>زان غمزه چون تیرش و ابروی کمان گیرش</p><p>اسرار سلحشوری با تیر و کمان برگو</p><p>برگو هله جان برگو پیش همگان برگو</p><p>و آن نکته که می‌دانی با او پنهان برگو</p><p>از جام رحیق او مست است عشیق او</p><p>پیغام عقیق او ای گوهر کان برگو</p><p>من بی‌زبر و زیرم در پنجه آن شیرم</p><p>ز احوال جهان سیرم ز احوال فلان برگو</p><p>زیر است نوای غم و اندرخور شادی بم</p><p>یک لحظه چنین برگو یک لحظه چنان برگو</p><p>خورشید معینت شد اقبال قرینت شد</p><p>مقصود یقینت شد بی‌شک و گمان برگو</p><p>چون بگذری ای عارف زین آب و گل ناشف</p><p>زان سو مثل هاتف بی‌نام و نشان برگو</p><p>در عالم جان جا کن در غیب تماشا کن</p><p>رویی به روان‌ها کن زین گرم روان برگو</p><p>من بیخود و سرمستم اینک سر خم بستم</p><p>ای شاه زبردستم بی‌کام و دهان برگو</p><h2><a id="poem-4796" href="https://ganjoor.net/moulavi/shams/ghazalsh/sh2172">غزل شمارهٔ ۲۱۷۲</a></h2>
<p>هم آگه و هم ناگه مهمان من آمد او</p><p>دل گفت که کی آمد جان گفت مه مه رو</p><p>او آمد در خانه ما جمله چو دیوانه</p><p>اندر طلب آن مه رفته به میان کو</p><p>او نعره زنان گشته از خانه که این جایم</p><p>ما غافل از این نعره هم نعره زنان هر سو</p><p>آن بلبل مست ما بر گلشن ما نالان</p><p>چون فاخته ما پران فریادکنان کوکو</p><p>در نیم شبی جسته جمعی که چه دزد آمد</p><p>و آن دزد همی‌گوید دزد آمد و آن دزد او</p><p>آمیخته شد بانگش با بانگ همه زان سان</p><p>پیدا نشود بانگش در غلغله شان یک مو</p><p>و هو معکم یعنی با توست در این جستن</p><p>آنگه که تو می‌جویی هم در طلب او را جو</p><p>نزدیکتر است از تو با تو چه روی بیرون</p><p>چون برف گدازان شو خود را تو ز خود می‌شو</p><p>از عشق زبان روید جان را مثل سوسن</p><p>می‌دار زبان خامش از سوسن گیر این خو</p><h2><a id="poem-4797" href="https://ganjoor.net/moulavi/shams/ghazalsh/sh2173">غزل شمارهٔ ۲۱۷۳</a></h2>
<p>چنگ خردم بگسل تاری من و تاری تو</p><p>هین نوبت دل می‌زن باری من و باری تو</p><p>در وحدت مشتاقی ما جمله یکی باشیم</p><p>اما چو به گفت آییم یاری من و یاری تو</p><p>چون احمد و بوبکریم در کنج یکی غاری</p><p>زیرا که دوی باشد غاری من و غاری تو</p><p>در عالم خارستان بسیار سفر کردم</p><p>اکنون بکش از پایم خاری من و خاری تو</p><p>سرمست بخسپ ای دل در ظل مسیح خود</p><p>آن رفت که می‌بودیم زاری من و زاری تو</p><p>من غرقه شدم در زر تو سجده کنان ای سر</p><p>بی‌کار نمی‌شاید کاری من و کاری تو</p><p>هر کس که مرا جوید در کوی تو باید جست</p><p>گر لیلی و مجنون است باری من و باری تو</p><p>دزدی که رهی می‌زد هنگام سیاست شد</p><p>اکنون بزنیم او را داری من و داری تو</p><p>خاموش که خاموشی فخری من و فخری تو</p><p>در گفتن و بی‌صبری عاری من و عاری تو</p><h2><a id="poem-4798" href="https://ganjoor.net/moulavi/shams/ghazalsh/sh2174">غزل شمارهٔ ۲۱۷۴</a></h2>
<p>ای یار قلندردل دلتنگ چرایی تو</p><p>از جغد چه اندیشی چون جان همایی تو</p><p>بخرام چنین نازان در حلقه جانبازان</p><p>ای رفته برون از جا آخر به کجایی تو</p><p>داده‌ست ز کان تو لعل تو نشانی‌ها</p><p>آن گوهر جانی را آخر ننمایی تو</p><p>بس خوب و لطیفی تو بس چست و ظریفی تو</p><p>بس ماه لقایی تو آخر چه بلایی تو</p><p>ای از فر و زیبایی وز خوبی و رعنایی</p><p>جان حلقه به گوش تو در حلقه نیایی تو</p><p>ای بنده قمر پیشت جان بسته کمر پیشت</p><p>از بهر گشاد ما دربند قبایی تو</p><p>از دل چو ببردی غم دل گشت چو جام جم</p><p>وین جام شود تابان ای جان چو برآیی تو</p><p>هر روز برآیی تو بازیب و فر آیی تو</p><p>در مجلس سرمستان باشور و شر آیی تو</p><p>شمس الحق تبریزی ای مایه بینایی</p><p>نادیده مکن ما را چون دیده مایی تو</p><h2><a id="poem-4799" href="https://ganjoor.net/moulavi/shams/ghazalsh/sh2175">غزل شمارهٔ ۲۱۷۵</a></h2>
<p>در خشکی ما بنگر وآن پرده تر برگو</p><p>چشم تر ما را بین ای نور بصر برگو</p><p>جمع شکران را بین در ما نگران را بین</p><p>شیرین نظران را بین هین شرح شکر برگو</p><p>امروز چنان مستی کز جوی جهان جستی</p><p>امروز اگر خواهی آن چیز دگر برگو</p><p>هر چند که استادی داد دو جهان دادی</p><p>در دست کی افتادی زان طرفه خبر برگو</p><p>از جای نجنبیده لیک از دل و از دیده</p><p>بسیار بگردیده احوال سفر برگو</p><p>در کشتی و دریایی خوش موج و مصفایی</p><p>زیری گه و بالایی ای زیر و زبر برگو</p><p>با صبر تویی محرم روسخت تویی در غم</p><p>شمشیر زبان برکش وز صبر و سپر برگو</p><p>مستی جماعت بین کرده ز قدح بالین</p><p>یا رب بفزا آمین این قصه ز سر برگو</p><p>بر هر که زد این برهان جان یابد و سیصد جان</p><p>باور نکنی این را بر چوب و حجر برگو</p><p>گفت ار سر او باشم رخسار تو بخراشم</p><p>ای عارف این را هم با او به سحر برگو</p><p>آمد دگری از ده هین دیگ دگر برنه</p><p>گر تاج گرو کردی از رهن کمر برگو</p><p>گر رافضیی باشد از داد علی در ده</p><p>ور زآنک بود سنی از عدل عمر برگو</p><p>موری چه قدر گوید از تخت سلیمانی</p><p>بگشا لب و شرحش کن اسباب ظفر برگو</p><h2><a id="poem-4800" href="https://ganjoor.net/moulavi/shams/ghazalsh/sh2176">غزل شمارهٔ ۲۱۷۶</a></h2>
<p>آن دلبر عیار جگرخواره ما کو</p><p>آن خسرو شیرین شکرپاره ما کو</p><p>بی‌صورت او مجلس ما را نمکی نیست</p><p>آن پرنمک و پرفن و عیاره ما کو</p><p>باریک شده‌ست از غم او ماه فلک نیز</p><p>آن زهره با بهره سیاره ما کو</p><p>پربسته چو هاروتم و لب تشنه چو ماروت</p><p>آن رشک چه بابل سحاره ما کو</p><p>موسی که در این خشک بیابان به عصایی</p><p>صد چشمه روان کرد از این خاره ما کو</p><p>زین پنج حسن ظاهر و زین پنج حسن سر</p><p>ده چشمه گشاینده در این قاره ما کو</p><p>از فرقت آن دلبر دردی است در این دل</p><p>آن داروی درد دل و آن چاره ما کو</p><p>استاره روز او است چو بر می‌ندمد صبح</p><p>گویم که بدم گوید کاستاره ما کو</p><p>اندر ظلمات است خضر در طلب آب</p><p>کان عین حیات خوش فواره ما کو</p><p>جان همچو مسیحی است به گهواره قالب</p><p>آن مریم بندنده گهواره ما کو</p><p>آن عشق پر از صورت بی‌صورت عالم</p><p>هم دوز ز ما هم زه قواره ما کو</p><p>هر کنج یکی پرغم مخمور نشسته‌ست</p><p>کان ساقی دریادل خماره ما کو</p><p>آن زنده کن این در و دیوار بدن کو</p><p>و آن رونق سقف و در و درساره ما کو</p><p>لوامه و اماره بجنگند شب و روز</p><p>جنگ افکن لوامه و اماره ما کو</p><p>ما مشت گلی در کف قدرت متقلب</p><p>از غفلت خود گفته که گل کاره ما کو</p><p>شمس الحق تبریز کجا رفت و کجا نیست</p><p>و اندر پی او آن دل آواره ما کو</p><h2><a id="poem-4801" href="https://ganjoor.net/moulavi/shams/ghazalsh/sh2177">غزل شمارهٔ ۲۱۷۷</a></h2>
<p>خزان عاشقان را نوبهار او</p><p>روان ره روان را افتخار او</p><p>همه گردن کشان شیردل را</p><p>کشیده سوی خود بی‌اختیار او</p><p>قطار شیر می‌بینم چو اشتر</p><p>به بینیشان درآورده مهار او</p><p>مهارش آنک حاجتمندشان کرد</p><p>ز خوف و حرصشان کرده نزار او</p><p>گران جانتر ز عنصرها نه خاک است</p><p>سبک کرد و ببرد از وی قرار او</p><p>از آب و آتش و از باد این خاک</p><p>سبکتر شد چو برد از وی وقار او</p><p>به خاک آن هر سه عنصر را کند صید</p><p>به گردون می‌کند آهو شکار او</p><p>یکی کاهل نخواهد رست از وی</p><p>که یک یک را کند دربند کار او</p><p>ز خاک تیره کاهلتر نباشی</p><p>به زیر دم او بنهاد خار او</p><p>عصا زد بر سر دریا که برجه</p><p>برآورد از دل دریا غبار او</p><p>عصا را گفت بگذار این عصایی</p><p>همی‌پیچد بر خود همچو مار او</p><p>برآرد مطبخ معده بخاری</p><p>بسازد جان و حسی زان بخار او</p><p>ز تف دل دگر جانی بسازد</p><p>که تا دارد از آن جان ننگ و عار او</p><p>زهی غیرت که بر خود دارد آن شه</p><p>که سلطان هم وی است و پرده دار او</p><p>زهی عشقی که دارد بر کفی خاک</p><p>که گاهش گل کند گه لاله زار او</p><p>کند با او به هر دم یک صفت یار</p><p>ز جمله بسکلد در اضطرار او</p><p>که تا داند که آن‌ها بی‌وفااند</p><p>بداند قدر این بگزیده یار او</p><p>عجایب یار غاری گردد او را</p><p>که یار او باشد و هم یار غار او</p><p>زبان بربند و بگشا چشم عبرت</p><p>که بگشاده‌ست راه اعتبار او</p><h2><a id="poem-4802" href="https://ganjoor.net/moulavi/shams/ghazalsh/sh2178">غزل شمارهٔ ۲۱۷۸</a></h2>
<p>تو کمترخواره‌ای هشیار می‌رو</p><p>میان کژروان رهوار می‌رو</p><p>تو آن خنبی که من دیدم ندیدی</p><p>مرا خنبک مزن ای یار می‌رو</p><p>ز بازار جهان بیزار گشتم</p><p>تو دلالی سوی بازار می‌رو</p><p>چو من ایزار پا دستار کردم</p><p>تو پا بردار و با دستار می‌رو</p><p>مرا تا وقت مردن کار این است</p><p>تو را کار است سوی کار می‌رو</p><p>مرا آن رند بشکسته‌ست توبه</p><p>تو مرد صایمی ناهار می‌رو</p><p>شنیدی فضل شمس الدین تبریز</p><p>نداری دیده در اقرار می‌رو</p><h2><a id="poem-4803" href="https://ganjoor.net/moulavi/shams/ghazalsh/sh2179">غزل شمارهٔ ۲۱۷۹</a></h2>
<p>تو جام عشق را بستان و می‌رو</p><p>همان معشوق را می‌دان و می‌رو</p><p>شرابی باش بی‌خاشاک صورت</p><p>لطیف و صاف همچون جان و می‌رو</p><p>یکی دیدار او صد جان به ارزد</p><p>بده جان و بخر ارزان و می‌رو</p><p>چو دیدی آن چنان سیمین بری را</p><p>بده سیم و بنه همیان و می‌رو</p><p>اگر عالم شود گریان تو را چه</p><p>نظر کن در مه خندان و می‌رو</p><p>اگر گویند رزاقی و خالی</p><p>بگو هستم دو صد چندان و می‌رو</p><p>کلوخی بر لب خود مال با خلق</p><p>شکر را گیر در دندان و می‌رو</p><p>بگو آن مه مرا باقی شما را</p><p>نه سر خواهیم و نی سامان و می‌رو</p><p>کیست آن مه خداوند شمس تبریز</p><p>درآ در ظل آن سلطان و می‌رو</p><h2><a id="poem-4804" href="https://ganjoor.net/moulavi/shams/ghazalsh/sh2180">غزل شمارهٔ ۲۱۸۰</a></h2>
<p>از این پستی به سوی آسمان شو</p><p>روانت شاد بادا خوش روان شو</p><p>ز شهر پرتب و لرزه بجستی</p><p>به شادی ساکن دارالامان شو</p><p>اگر شد نقش تن نقاش را باش</p><p>وگر ویران شد این تن جمله جان شو</p><p>وگر روی از اجل شد زعفرانی</p><p>مقیم لاله زار و ارغوان شو</p><p>وگر درهای راحت بر تو بستند</p><p>بیا از راه بام و نردبان شو</p><p>وگر تنها شدی از یار و اصحاب</p><p>به یاری خدا صاحب قران شو</p><p>وگر از آب و از نان دور ماندی</p><p>چو نان شو قوت جان‌ها و چنان شو</p><h2><a id="poem-4805" href="https://ganjoor.net/moulavi/shams/ghazalsh/sh2181">غزل شمارهٔ ۲۱۸۱</a></h2>
<p>دل و جان را طربگاه و مقام او</p><p>شراب خم بی‌چون را قوام او</p><p>همه عالم دهان خشکند و تشنه</p><p>غذای جمله را داده تمام او</p><p>غذاها هم غذا جویند از وی</p><p>که گندم را دهد آب از غمام او</p><p>عدم چون اژدهای فتنه جویان</p><p>ببسته فتنه را حلق و مسام او</p><p>سزای صد عتاب و صد عذابیم</p><p>کشیده از سزای ما لگام او</p><p>ز حلم او جهان گستاخ گشته</p><p>که گویی ما شهانیم و غلام او</p><p>برای مغز مخموران عشقش</p><p>بجوشیده به دست خود مدام او</p><p>کشیده گوش هشیاران به مستی</p><p>زهی اقبال و بخت مستدام او</p><p>پیمبر را چو پرده کرده در پیش</p><p>پس آن پرده می‌گوید پیام او</p><p>نکرده بندگان او را سلامی</p><p>بر ایشان کرده از اول سلام او</p><p>چه باشد گر شبی را زنده داری</p><p>به عشق او که آرد صبح و شام او</p><p>وگر خامی‌کنی غافل بخسپی</p><p>بنگذارد تو را ای دوست خام او</p><p>ز خردی تا کنون بس جا بخفتی</p><p>کشانیدت ز پستی تا به بام او</p><p>ز خاکی تا به چالاکی کشیدت</p><p>بدادت دانش و ناموس و نام او</p><p>مقامات نوت خواهد نمودن</p><p>که تا خاصت کند ز انعام عام او</p><p>به خردی هم ز مکتب می‌جهیدی</p><p>چه نرمت کرد و پابرجا و رام او</p><p>به خاکی و نباتی و به نطفه</p><p>ستیزیدی درآوردت به دام او</p><p>ز چندین ره به مهمانیت آورد</p><p>نیاوردت برای انتقام او</p><p>به وقت درد می‌دانی که او او است</p><p>به خاکی می‌دهد اویی به وام او</p><p>همه اویان چو خاشاکی نمایند</p><p>چو بوی خود فرستد در مشام او</p><p>سخن‌ها بانگ زنبوران نماید</p><p>چو اندر گوش ما گوید کلام او</p><p>نماید چرخ بیت العنکبوتی</p><p>چو بنماید مقام بی‌مقام او</p><p>همه عالم گرفته‌ست آفتابی</p><p>زهی کوری که می‌گوید کدام او</p><p>چو درماند نگوید او جز او را</p><p>چو بجهد هر خسی را کرده نام او</p><p>شکنجه بایدش زیرا که دزد است</p><p>مقر ناید به نرمی‌و به کام او</p><p>تو باری دزد خود را سیخ می‌زن</p><p>چو می‌دانی که دزدیده‌ست جام او</p><p>به یاری‌های شمس الدین تبریز</p><p>شود بس مستخف و مستهام او</p><p>خمش از پارسی تازی بگویم</p><p>فؤاد ما تسلیه المدام</p><h2><a id="poem-4806" href="https://ganjoor.net/moulavi/shams/ghazalsh/sh2182">غزل شمارهٔ ۲۱۸۲</a></h2>
<p>به پیشت نام جان گویم زهی رو</p><p>حدیث گلستان گویم زهی رو</p><p>تو این جا حاضر و شرمم نباشد</p><p>که از حسن بتان گویم زهی رو</p><p>بهار و صد بهار از تو خجل شد</p><p>من افسانه خزان گویم زهی رو</p><p>تو شاهنشاه صد جان و جهانی</p><p>من از جان و جهان گویم زهی رو</p><p>حدیثت در دهان جان نگنجد</p><p>حدیثت از زبان گویم زهی رو</p><p>جهان گم گشت و ماهت آشکارا</p><p>چنین مه را نهان گویم زهی رو</p><p>همه عالم ز نورت لعل در لعل</p><p>به پیش تو ز کان گویم زهی رو</p><p>ز تو دل‌ها پر از نور یقین است</p><p>یقین را از گمان گویم زهی رو</p><p>چو خورشید جمالت بر زمین تافت</p><p>ز ماه و اختران گویم زهی رو</p><p>چو لطف شمس تبریزی ز حد رفت</p><p>من از وی گر فغان گویم زهی رو</p><h2><a id="poem-4807" href="https://ganjoor.net/moulavi/shams/ghazalsh/sh2183">غزل شمارهٔ ۲۱۸۳</a></h2>
<p>به پیشت نام جان گویم زهی رو</p><p>حدیث گلستان گویم زهی رو</p><p>تو این جا حاضر و شرمم نباشد</p><p>که از حسن بتان گویم زهی رو</p><p>چو شاه بی‌نشان عالم بیاراست</p><p>من از شکل و نشان گویم زهی رو</p><p>چو نور لامکان آفاق بگرفت</p><p>من از جا و مکان گویم زهی رو</p><p>به پیش این دکان که کان شادی است</p><p>من از سود و زیان گویم زهی رو</p><p>به پیش این چنین دانای اسرار</p><p>کژی در دل نهان گویم زهی رو</p><p>چو استاره و جهان شد محو خورشید</p><p>فسانه این جهان گویم زهی رو</p><p>اوان قاب قوسین است و ادنی</p><p>حدیث خرکمان گویم زهی رو</p><p>از آن جان که روان شد سوی جانان</p><p>بر هر بی‌روان گویم زهی رو</p><p>حدیثی را که جان هم نیست محرم</p><p>من از راه دهان گویم زهی رو</p><p>چو شاهنشاه صد جان و جهانی</p><p>من از جان و جهان گویم زهی رو</p><h2><a id="poem-4808" href="https://ganjoor.net/moulavi/shams/ghazalsh/sh2184">غزل شمارهٔ ۲۱۸۴</a></h2>
<p>بیا ای رونق گلزار از این سو</p><p>از آن شکر یکی قنطار از این سو</p><p>یکی بوسه قضاگردان جانت</p><p>از آن دو لعل شکربار از این سو</p><p>از آن روزن فروکن سر چو مهتاب</p><p>وزان گلشن یکی گلزار از این سو</p><p>کباب و می از این سو دود از آن سو</p><p>درخت خار از آن سو یار از این سو</p><p>تعب تن راست لایق راح دل را</p><p>منه رنج تن سگسار از این سو</p><p>سلیمانا سوی بلقیس بگذر</p><p>که آمد هدهد طیار از این سو</p><p>به منقارش یکی پرنور نامه</p><p>نموده صد هزار اسرار از این سو</p><p>مخور تنها که تنها خوش نباشد</p><p>یکی ساغر از آن خمار از این سو</p><p>بدن تنهاخور آمد روح مؤثر</p><p>که جان هدیه کند ایثار از این سو</p><p>سقاهم می‌دهد ساغر پیاپی</p><p>به تو ای ساقی ابرار از این سو</p><p>به هر دو دست گیرش تا نریزی</p><p>قدح پر است هین هشدار از این سو</p><p>بیا که خرقه‌ها جمله گرو شد</p><p>ز تو ای شاه خوش دستار از این سو</p><p>برهنه شو ز حرف و بحر در رو</p><p>چو بانگ بحر دان گفتار از این سو</p>
</body></html>