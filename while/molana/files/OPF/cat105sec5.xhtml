<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر دوم - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8108" href="https://ganjoor.net/moulavi/masnavi/daftar2/sh44">بخش ۴۴ - ترک کردن آن مرد ناصح بعد از مبالغهٔ پند مغرور خرس را</a></h2>
<p>آن مسلمان ترک ابله کرد و تفت</p><p>زیر لب لاحول گویان باز رفت</p><p>گفت چون از جد و بندم وز جدال</p><p>در دل او پیش می‌زاید خیال</p><p>پس ره پند و نصیحت بسته شد</p><p>امر اعرض عنهم پیوسته شد</p><p>چون دوایت می‌فزاید درد پس</p><p>قصه با طالب بگو بر خوان عبس</p><p>چونک اعمی طالب حق آمدست</p><p>بهر فقر او را نشاید سینه خست</p><p>تو حریصی بر رشاد مهتران</p><p>تا بیاموزند عام از سروران</p><p>احمدا دیدی که قومی از ملوک</p><p>مستمع گشتند گشتی خوش که بوک</p><p>این رئیسان یار دین گردند خوش</p><p>بر عرب اینها سرند و بر حبش</p><p>بگذرد این صیت از بصره و تبوک</p><p>زانک الناس علی دین الملوک</p><p>زین سبب تو از ضریر مهتدی</p><p>رو بگردانیدی و تنگ آمدی</p><p>کندرین فرصت کم افتد این مناخ</p><p>تو ز یارانی و وقت تو فراخ</p><p>مزدحم می‌گردیم در وقت تنگ</p><p>این نصیحت می‌کنم نه از خشم و جنگ</p><p>احمدا نزد خدا این یک ضریر</p><p>بهتر از صد قیصرست و صد وزیر</p><p>یاد الناس معادن هین بیار</p><p>معدنی باشد فزون از صد هزار</p><p>معدن لعل و عقیق مکتنس</p><p>بهترست از صد هزاران کان مس</p><p>احمدا اینجا ندارد مال سود</p><p>سینه باید پر ز عشق و درد و دود</p><p>اعمیی روشن‌دل آمد در مبند</p><p>پند او را ده که حق اوست پند</p><p>گر دو سه ابله ترا منکر شدند</p><p>تلخ کی گردی چو هستی کان قند</p><p>گر دو سه ابله ترا تهمت نهد</p><p>حق برای تو گواهی می‌دهد</p><p>گفت از اقرار عالم فارغم</p><p>آنک حق باشد گواه او را چه غم</p><p>گر خفاشی را ز خورشیدی خوریست</p><p>آن دلیل آمد که آن خورشید نیست</p><p>نفرت خفاشکان باشد دلیل</p><p>که منم خورشید تابان جلیل</p><p>گر گلابی را جعل راغب شود</p><p>آن دلیل ناگلابی می‌کند</p><p>گر شود قلبی خریدار محک</p><p>در محکی‌اش در آید نقص و شک</p><p>دزد شب خواهد نه روز این را بدان</p><p>شب نیم روزم که تابم در جهان</p><p>فارقم فاروقم و غلبیروار</p><p>تا که که از من نمی‌یابد گذار</p><p>آرد را پیدا کنم من از سبوس</p><p>تا نمایم کین نقوشست آن نفوس</p><p>من چو میزان خدایم در جهان</p><p>وا نمایم هر سبک را از گران</p><p>گاو را داند خدا گوساله‌ای</p><p>خر خریداری و در خور کاله‌ای</p><p>من نه گاوم تا که گوسالم خرد</p><p>من نه خارم که اشتری از من چرد</p><p>او گمان دارد که با من جور کرد</p><p>بلک از آیینهٔ من روفت گرد</p><h2><a id="poem-8109" href="https://ganjoor.net/moulavi/masnavi/daftar2/sh45">بخش ۴۵ - تملق کردن دیوانه جالینوس را و ترسیدن جالینوس</a></h2>
<p>گفت جالینوس با اصحاب خود</p><p>مر مرا تا آن فلان دارو دهد</p><p>پس بدو گفت آن یکی ای ذو فنون</p><p>این دوا خواهند از بهر جنون</p><p>دور از عقل تو این دیگر مگو</p><p>گفت در من کرد یک دیوانه رو</p><p>ساعتی در روی من خوش بنگرید</p><p>چشمکم زد آستین من درید</p><p>گرنه جنسیت بدی در من ازو</p><p>کی رخ آوردی به من آن زشت‌رو</p><p>گر ندیدی جنس خود کی آمدی</p><p>کی به غیر جنس خود را بر زدی</p><p>چون دو کس بر هم زند بی‌هیچ شک</p><p>در میانشان هست قدر مشترک</p><p>کی پرد مرغی مگر با جنس خود</p><p>صحبت ناجنس گورست و لحد</p><h2><a id="poem-8110" href="https://ganjoor.net/moulavi/masnavi/daftar2/sh46">بخش ۴۶ - سبب پریدن و چرخیدن مرغی با مرغی کی جنس او نبود</a></h2>
<p>آن حکیمی گفت دیدم هم تکی</p><p>در بیابان زاغ را با لکلکی</p><p>در عجب ماندم بجستم حالشان</p><p>تا چه قدر مشترک یابم نشان</p><p>چون شدم نزدیک من حیران و دنگ</p><p>خود بدیدم هر دوان بودند لنگ</p><p>خاصه شه‌بازی که او عرشی بود</p><p>با یکی جغدی که او فرشی بود</p><p>آن یکی خورشید علیین بود</p><p>وین دگر خفاش کز سجین بود</p><p>آن یکی نوری ز هر عیبی بری</p><p>وین یکی کوری گدای هر دری</p><p>آن یکی ماهی که بر پروین زند</p><p>وین یکی کرمی که در سرگین زید</p><p>آن یکی یوسف‌رخی عیسی‌نفس</p><p>وین یکی گرگی و یا خر با جرس</p><p>آن یکی پران شده در لامکان</p><p>وین یکی در کاهدان همچون سگان</p><p>با زبان معنوی گل با جعل</p><p>این همی‌گوید که ای گنده‌بغل</p><p>گر گریزانی ز گلشن بی گمان</p><p>هست آن نفرت کمال گلستان</p><p>غیرت من بر سر تو دورباش</p><p>می‌زند کای خس ازینجا دور باش</p><p>ور بیامیزی تو با من ای دنی</p><p>این گمان آید که از کان منی</p><p>بلبلان را جای می‌زیبد چمن</p><p>مر جعل را در چمین خوشتر وطن</p><p>حق مرا چون از پلیدی پاک داشت</p><p>چون سزد بر من پلیدی را گماشت</p><p>یک رگم زیشان بد و آن را برید</p><p>در من آن بدرگ کجا خواهد رسید</p><p>یک نشان آدم آن بود از ازل</p><p>که ملایک سر نهندش از محل</p><p>یک نشان دیگر آنک آن بلیس</p><p>ننهدش سر که منم شاه و رئیس</p><p>پس اگر ابلیس هم ساجد شدی</p><p>او نبودی آدم او غیری بدی</p><p>هم سجود هر ملک میزان اوست</p><p>هم جحود آن عدو برهان اوست</p><p>هم گواه اوست اقرار ملک</p><p>هم گواه اوست کفران سگک</p><h2><a id="poem-8111" href="https://ganjoor.net/moulavi/masnavi/daftar2/sh47">بخش ۴۷ - تتمهٔ اعتماد آن مغرور بر تملق خرس</a></h2>
<p>شخص خفت و خرس می‌راندش مگس</p><p>وز ستیز آمد مگس زو باز پس</p><p>چند بارش راند از روی جوان</p><p>آن مگس زو باز می‌آمد دوان</p><p>خشمگین شد با مگس خرس و برفت</p><p>بر گرفت از کوه سنگی سخت زفت</p><p>سنگ آورد و مگس را دید باز</p><p>بر رخ خفته گرفته جای و ساز</p><p>بر گرفت آن آسیا سنگ و بزد</p><p>بر مگس تا آن مگس وا پس خزد</p><p>سنگ روی خفته را خشخاش کرد</p><p>این مثل بر جمله عالم فاش کرد</p><p>مهر ابله مهر خرس آمد یقین</p><p>کین او مهرست و مهر اوست کین</p><p>عهد او سستست و ویران و ضعیف</p><p>گفت او زفت و وفای او نحیف</p><p>گر خورد سوگند هم باور مکن</p><p>بشکند سوگند مرد کژسخن</p><p>چونک بی‌سوگند گفتش بد دروغ</p><p>تو میفت از مکر و سوگندش بدوغ</p><p>نفس او میرست و عقل او اسیر</p><p>صد هزاران مصحفش خود خورده گیر</p><p>چونک بی سوگند پیمان بشکند</p><p>گر خورد سوگند هم آن بشکند</p><p>زانک نفس آشفته‌تر گردد از آن</p><p>که کنی بندش به سوگند گران</p><p>چون اسیری بند بر حاکم نهد</p><p>حاکم آن را بر درد بیرون جهد</p><p>بر سرش کوبد ز خشم آن بند را</p><p>می‌زند بر روی او سوگند را</p><p>تو ز اوفوا بالعقودش دست شو</p><p>احفظوا ایمانکم با او مگو</p><p>وانک حق را ساخت در پیمان سند</p><p>تن کند چون تار و گرد او تند</p><h2><a id="poem-8112" href="https://ganjoor.net/moulavi/masnavi/daftar2/sh48">بخش ۴۸ - رفتن مصطفی علیه السلام به عیادت صحابی و بیان فایدهٔ عیادت</a></h2>
<p>از صحابه خواجه‌ای بیمار شد</p><p>واندر آن بیماریش چون تار شد</p><p>مصطفی آمد عیادت سوی او</p><p>چون همه لطف و کرم بد خوی او</p><p>در عیادت رفتن تو فایده‌ست</p><p>فایدهٔ آن باز با تو عایده‌ست</p><p>فایدهٔ اول که آن شخص علیل</p><p>بوک قطبی باشد و شاه جلیل</p><p>چون دو چشم دل نداری ای عنود</p><p>که نمی‌دانی تو هیزم را ز عود</p><p>چونک گنجی هست در عالم مرنج</p><p>هیچ ویران را مدان خالی ز گنج</p><p>قصد هر درویش می‌کن از گزاف</p><p>چون نشان یابی بجد می‌کن طواف</p><p>چون ترا آن چشم باطن‌بین نبود</p><p>گنج می‌پندار اندر هر وجود</p><p>ور نباشد قطب یار ره بود</p><p>شه نباشد فارس اسپه بود</p><p>پس صلهٔ یاران ره لازم شمار</p><p>هر که باشد گر پیاده گر سوار</p><p>ور عدو باشد همین احسان نکوست</p><p>که باحسان بس عدو گشتست دوست</p><p>ور نگردد دوست کینش کم شود</p><p>زانک احسان کینه را مرهم شود</p><p>بس فواید هست غیر این ولیک</p><p>از درازی خایفم ای یار نیک</p><p>حاصل این آمد که یار جمع باش</p><p>همچو بتگر از حجر یاری تراش</p><p>زانک انبوهی و جمع کاروان</p><p>ره‌زنان را بشکند پشت و سنان</p><h2><a id="poem-8113" href="https://ganjoor.net/moulavi/masnavi/daftar2/sh49">بخش ۴۹ - وحی کردن حق تعالی به موسی علیه السلام کی چرا به عیادت من نیامدی</a></h2>
<p>آمد از حق سوی موسی این عتاب</p><p>کای طلوع ماه دیده تو ز جیب</p><p>مشرقت کردم ز نور ایزدی</p><p>من حقم رنجور گشتم نامدی</p><p>گفت سبحانا تو پاکی از زیان</p><p>این چه رمزست این بکن یا رب بیان</p><p>باز فرمودش که در رنجوریم</p><p>چون نپرسیدی تو از روی کرم</p><p>گفت یا رب نیست نقصانی ترا</p><p>عقل گم شد این سخن را برگشا</p><p>گفت آری بندهٔ خاص گزین</p><p>کشت رنجور او منم نیکو ببین</p><p>هست معذوریش معذوری من</p><p>هست رنجوریش رنجوری من</p><p>هر که خواهد همنشینی خدا</p><p>تا نشیند در حضور اولیا</p><p>از حضور اولیا گر بسکلی</p><p>تو هلاکی زانک جزوی بی کلی</p><p>هر که را دیو از کریمان وا برد</p><p>بی کسش یابد سرش را او خورد</p><p>یک بدست از جمع رفتن یک زمان</p><p>مکر دیوست بشنو و نیکو بدان</p><h2><a id="poem-8114" href="https://ganjoor.net/moulavi/masnavi/daftar2/sh50">بخش ۵۰ - تنها کردن باغبان صوفی و فقیه و علوی را از همدیگر</a></h2>
<p>باغبانی چون نظر در باغ کرد</p><p>دید چون دزدان به باغ خود سه مرد</p><p>یک فقیه و یک شریف و صوفیی</p><p>هر یکی شوخی بدی لا یوفیی</p><p>گفت با این‌ها مرا صد حجتست</p><p>لیک جمعند و جماعت قوتست</p><p>بر نیایم یک تنه با سه نفر</p><p>پس ببرمشان نخست از همدگر</p><p>هر یکی را من به سویی افکنم</p><p>چونک تنها شد سبیلش بر کنم</p><p>حیله کرد و کرد صوفی را به راه</p><p>تا کند یارانش را با او تباه</p><p>گفت صوفی را برو سوی وثاق</p><p>یک گلیم آور برای این رفاق</p><p>رفت صوفی گفت خلوت با دو یار</p><p>تو فقیهی وین شریف نامدار</p><p>ما به فتوی تو نانی می‌خوریم</p><p>ما به پر دانش تو می‌پریم</p><p>وین دگر شه‌زاده و سلطان ماست</p><p>سیدست از خاندان مصطفاست</p><p>کیست آن صوفی شکم‌خوار خسیس</p><p>تا بود با چون شما شاهان جلیس</p><p>چون بباید مر ورا پنبه کنید</p><p>هفته‌ای بر باغ و راغ من زنید</p><p>باغ چه بود جان من آن شماست</p><p>ای شما بوده مرا چون چشم راست</p><p>وسوسه کرد و مریشان را فریفت</p><p>آه کز یاران نمی‌باید شکیفت</p><p>چون بره کردند صوفی را و رفت</p><p>خصم شد اندر پیش با چوب زفت</p><p>گفت ای سگ صوفیی باشد که تیز</p><p>اندر آیی باغ ما تو از ستیز</p><p>این جنیدت ره نمود و بایزید</p><p>از کدامین شیخ و پیرت این رسید</p><p>کوفت صوفی را چو تنها یافتش</p><p>نیم کشتش کرد و سر بشکافتش</p><p>گفت صوفی آن من بگذشت لیک</p><p>ای رفیقان پاس خود دارید نیک</p><p>مر مرا اغیار دانستید هان</p><p>نیستم اغیارتر زین قلتبان</p><p>اینچ من خوردم شما را خوردنیست</p><p>وین چنین شربت جزای هر دنیست</p><p>این جهان کوهست و گفت و گوی تو</p><p>از صدا هم باز آید سوی تو</p><p>چون ز صوفی گشت فارغ باغبان</p><p>یک بهانه کرد زان پس جنس آن</p><p>کای شریف من برو سوی وثاق</p><p>که ز بهر چاشت پختم من رقاق</p><p>بر در خانه بگو قیماز را</p><p>تا بیارد آن رقاق و قاز را</p><p>چون بره کردش بگفت ای تیزبین</p><p>تو فقیهی ظاهرست این و یقین</p><p>او شریفی می‌کند دعوی سرد</p><p>مادر او را که داند تا کی کرد</p><p>بر زن و بر فعل زن دل می‌نهید</p><p>عقل ناقص وانگهانی اعتماد</p><p>خویشتن را بر علی و بر نبی</p><p>بسته است اندر زمانه بس غبی</p><p>هر که باشد از زنا و زانیان</p><p>این برد ظن در حق ربانیان</p><p>هر که بر گردد سرش از چرخها</p><p>همچو خود گردنده بیند خانه را</p><p>آنچ گفت آن باغبان بوالفضول</p><p>حال او بد دور از اولاد رسول</p><p>گر نبودی او نتیجهٔ مرتدان</p><p>کی چنین گفتی برای خاندان</p><p>خواند افسونها شنید آن را فقیه</p><p>در پیش رفت آن ستمکار سفیه</p><p>گفت ای خر اندرین باغت کی خواند</p><p>دزدی از پیغامبرت میراث ماند</p><p>شیر را بچه همی‌ماند بدو</p><p>تو به پیغامبر بچه مانی بگو</p><p>با شریف آن کرد مرد ملتجی</p><p>که کند با آل یاسین خارجی</p><p>تا چه کین دارند دایم دیو و غول</p><p>چون یزید و شمر با آل رسول</p><p>شد شریف از زخم آن ظالم خراب</p><p>با فقیه او گفت ما جستیم از آب</p><p>پای دار اکنون که ماندی فرد و کم</p><p>چون دهل شو زخم می‌خور در شکم</p><p>گر شریف و لایق و همدم نیم</p><p>از چنین ظالم ترا من کم نیم</p><p>مر مرا دادی بدین صاحب غرض</p><p>احمقی کردی ترا بئس العوض</p><p>شد ازو فارغ بیامد کای فقیه</p><p>چه فقیهی ای تو ننگ هر سفیه</p><p>فتوی‌ات اینست ای ببریده‌دست</p><p>کاندر آیی و نگویی امر هست</p><p>این چنین رخصت بخواندی در وسیط</p><p>یا بدست این مساله اندر محیط</p><p>گفت حقستت بزن دستت رسید</p><p>این سزای آنک از یاران برید</p><h2><a id="poem-8115" href="https://ganjoor.net/moulavi/masnavi/daftar2/sh51">بخش ۵۱ - رجعت به قصهٔ مریض و عیادت پیغامبر علیه السلام</a></h2>
<p>این عیادت از برای این صله‌ست</p><p>وین صله از صد محبت حامله‌ست</p><p>در عیادت شد رسول بی ندید</p><p>آن صحابی را بحال نزع دید</p><p>چون شوی دور از حضور اولیا</p><p>در حقیقت گشته‌ای دور از خدا</p><p>چون نتیجهٔ هجر همراهان غمست</p><p>کی فراق روی شاهان زان کمست</p><p>سایهٔ شاهان طلب هر دم شتاب</p><p>تا شوی زان سایه بهتر ز آفتاب</p><p>گر سفر داری بدین نیت برو</p><p>ور حضر باشد ازین غافل مشو</p><h2><a id="poem-8116" href="https://ganjoor.net/moulavi/masnavi/daftar2/sh52">بخش ۵۲ - گفتن شیخ ابویزید را کی کعبه منم  گرد من طوافی می‌کن</a></h2>
<p>سوی مکه شیخ امت بایزید</p><p>از برای حج و عمره می‌دوید</p><p>او به هر شهری که رفتی از نخست</p><p>مر عزیزان را بکردی بازجست</p><p>گرد می‌گشتی که اندر شهر کیست</p><p>کو بر ارکان بصیرت متکیست</p><p>گفت حق اندر سفر هر جا روی</p><p>باید اول طالب مردی شوی</p><p>قصد گنجی کن که این سود و زیان</p><p>در تبع آید تو آن را فرع دان</p><p>هر که کارد قصد گندم باشدش</p><p>کاه خود اندر تبع می‌آیدش</p><p>که بکاری بر نیاید گندمی</p><p>مردمی جو مردمی جو مردمی</p><p>قصد کعبه کن چو وقت حج بود</p><p>چونک رفتی مکه هم دیده شود</p><p>قصد در معراج دید دوست بود</p><p>درتبع عرش و ملایک هم نمود</p><h2><a id="poem-8117" href="https://ganjoor.net/moulavi/masnavi/daftar2/sh53">بخش ۵۳ - حکایت</a></h2>
<p>خانه‌ای نو ساخت روزی نو مرید</p><p>پیر آمد خانهٔ او را بدید</p><p>گفت شیخ آن نو مرید خویش را</p><p>امتحان کرد آن نکو اندیش را</p><p>روزن از بهر چه کردی ای رفیق</p><p>گفت تا نور اندر آید زین طریق</p><p>گفت آن فرعست این باید نیاز</p><p>تا ازین ره بشنوی بانگ نماز</p><p>بایزید اندر سفر جستی بسی</p><p>تا بیابد خضر وقت خود کسی</p><p>دید پیری با قدی همچون هلال</p><p>دید در وی فر و گفتار رجال</p><p>دیده نابینا و دل چون آفتاب</p><p>همچو پیلی دیده هندستان به خواب</p><p>چشم بسته خفته بیند صد طرب</p><p>چون گشاید آن نبیند ای عجب</p><p>بس عجب در خواب روشن می‌شود</p><p>دل درون خواب روزن می‌شود</p><p>آنک بیدارست و بیند خواب خوش</p><p>عارفست او خاک او در دیده‌کش</p><p>پیش او بنشست و می‌پرسید حال</p><p>یافتش درویش و هم صاحب‌عیال</p><p>گفت عزم تو کجا ای بایزید</p><p>رخت غربت را کجا خواهی کشید</p><p>گفت قصد کعبه دارم از پگه</p><p>گفت هین با خود چه داری زاد ره</p><p>گفت دارم از درم نقره دویست</p><p>نک ببسته سخت بر گوشهٔ ردیست</p><p>گفت طوفی کن بگردم هفت بار</p><p>وین نکوتر از طواف حج شمار</p><p>و آن درمها پیش من نه ای جواد</p><p>دان که حج کردی و حاصل شد مراد</p><p>عمره کردی عمر باقی یافتی</p><p>صاف گشتی بر صفا بشتافتی</p><p>حق آن حقی که جانت دیده است</p><p>که مرا بر بیت خود بگزیده است</p><p>کعبه هرچندی که خانهٔ بر اوست</p><p>خلقت من نیز خانهٔ سر اوست</p><p>تا بکرد آن خانه را در وی نرفت</p><p>واندرین خانه به جز آن حی نرفت</p><p>چون مرا دیدی خدا را دیده‌ای</p><p>گرد کعبهٔ صدق بر گردیده‌ای</p><p>خدمت من طاعت و حمد خداست</p><p>تا نپنداری که حق از من جداست</p><p>چشم نیکو باز کن در من نگر</p><p>تا ببینی نور حق اندر بشر</p><p>بایزید آن نکته‌ها را هوش داشت</p><p>همچو زرین حلقه‌اش در گوش داشت</p><p>آمد از وی بایزید اندر مزید</p><p>منتهی در منتها آخر رسید</p><h2><a id="poem-8118" href="https://ganjoor.net/moulavi/masnavi/daftar2/sh54">بخش ۵۴ - دانستن پیغامبر علیه السلام کی سبب رنجوری آن شخص گستاخی بوده است در دعا</a></h2>
<p>چون پیمبر دید آن بیمار را</p><p>خوش نوازش کرد یار غار را</p><p>زنده شد او چون پیمبر را بدید</p><p>گوییا آن دم مر او را آفرید</p><p>گفت بیماری مرا این بخت داد</p><p>کآمد این سلطان بر من بامداد</p><p>تا مرا صحت رسید و عافیت</p><p>از قدوم این شه بی حاشیت</p><p>ای خجسته رنج و بیماری و تب</p><p>ای مبارک درد و بیداری شب</p><p>نک مرا در پیری از لطف و کرم</p><p>حق چنین رنجوریی داد و سقم</p><p>درد پشتم داد هم تا من ز خواب</p><p>بر جهم هر نیمشب لا بد شتاب</p><p>تا نخسپم جمله شب چون گاومیش</p><p>دردها بخشید حق از لطف خویش</p><p>زین شکست آن رحم شاهان جوش کرد</p><p>دوزخ از تهدید من خاموش کرد</p><p>رنج گنج آمد که رحمتها دروست</p><p>مغز تازه شد چو بخراشید پوست</p><p>ای برادر موضع تاریک و سرد</p><p>صبر کردن بر غم و سستی و درد</p><p>چشمهٔ حیوان و جام مستی است</p><p>کان بلندیها همه در پستی است</p><p>آن بهاران مضمرست اندر خزان</p><p>در بهارست آن خزان مگریز از آن</p><p>همره غم باش و با وحشت بساز</p><p>می‌طلب در مرگ خود عمر دراز</p><p>آنچ گوید نفس تو کاینجا بدست</p><p>مشنوش چون کار او ضد آمدست</p><p>تو خلافش کن که از پیغامبران</p><p>این چنین آمد وصیت در جهان</p><p>مشورت در کارها واجب شود</p><p>تا پشیمانی در آخر کم بود</p><p>حیله‌ها کردند بسیار انبیا</p><p>تا که گردان شد برین سنگ آسیا</p><p>نفس می‌خواهد که تا ویران کند</p><p>خلق را گمراه و سرگردان کند</p><p>گفت امت مشورت با کی کنیم</p><p>انبیا گفتند با عقل امام</p><p>گفت گر کودک در آید یا زنی</p><p>کو ندارد عقل و رای روشنی</p><p>گفت با او مشورت کن وانچ گفت</p><p>تو خلاف آن کن و در راه افت</p><p>نفس خود را زن شناس از زن بتر</p><p>زانک زن جزویست نفست کل شر</p><p>مشورت با نفس خود گر می‌کنی</p><p>هرچه گوید کن خلاف آن دنی</p><p>گر نماز و روزه می‌فرمایدت</p><p>نفس مکارست مکری زایدت</p><p>مشورت با نفس خویش اندر فعال</p><p>هرچه گوید عکس آن باشد کمال</p><p>برنیایی با وی و استیز او</p><p>رو بر یاری بگیر آمیز او</p><p>عقل قوت گیرد از عقل دگر</p><p>نیشکر کامل شود از نیشکر</p><p>من ز مکر نفس دیدم چیزها</p><p>کو برد از سحر خود تمییزها</p><p>وعده‌ها بدهد ترا تازه به دست</p><p>که هزاران بار آنها را شکست</p><p>عمر اگر صد سال خود مهلت دهد</p><p>اوت هر روزی بهانهٔ نو نهد</p><p>گرم گوید وعده‌های سرد را</p><p>جادوی مردی ببندد مرد را</p><p>ای ضیاء الحق حسام الدین بیا</p><p>که نروید بی تو از شوره گیا</p><p>از فلک آویخته شد پرده‌ای</p><p>از پی نفرین دل آزرده‌ای</p><p>این قضا را هم قضا داند علاج</p><p>عقل خلقان در قضا گیجست گیج</p><p>اژدها گشتست آن مار سیاه</p><p>آنک کرمی بود افتاده به راه</p><p>اژدها و مار اندر دست تو</p><p>شد عصا ای جان موسی مست تو</p><p>حکم خذها لا تخف دادت خدا</p><p>تا به دستت اژدها گردد عصا</p><p>هین ید بیضا نما ای پادشاه</p><p>صبح نو بگشا ز شبهای سیاه</p><p>دوزخی افروخت بر وی دم فسون</p><p>ای دم تو از دم دریا فزون</p><p>بحر مکارست بنموده کفی</p><p>دوزخست از مکر بنموده تفی</p><p>زان نماید مختصر در چشم تو</p><p>تا زبون بینیش جنبد خشم تو</p><p>همچنانک لشکر انبوه بود</p><p>مر پیمبر را به چشم اندک نمود</p><p>تا بریشان زد پیمبر بی خطر</p><p>ور فزون دیدی از آن کردی حذر</p><p>آن عنایت بود و اهل آن بدی</p><p>احمدا ورنه تو بد دل می‌شدی</p><p>کم نمود او را و اصحاب ورا</p><p>آن جهاد ظاهر و باطن خدا</p><p>تا میسر کرد یسری را برو</p><p>تا ز عسری او بگردانید رو</p><p>کم نمودن مر ورا پیروز بود</p><p>که حقش یار و طریق‌آموز بود</p><p>آنک حق پشتش نباشد از ظفر</p><p>وای اگر گربه‌ش نماید شیر نر</p><p>وای اگر صد را یکی بیند ز دور</p><p>تا به چالش اندر آید از غرور</p><p>زان نماید ذوالفقاری حربه‌ای</p><p>زان نماید شیر نر چون گربه‌ای</p><p>تا دلیر اندر فتد احمق به جنگ</p><p>واندر آردشان بدین حیلت به چنگ</p><p>تا به پای خویش باشند آمده</p><p>آن فلیوان جانب آتشکده</p><p>کاه برگی می‌نماید تا تو زود</p><p>پف کنی کو را برانی از وجود</p><p>هین که آن که کوهها بر کنده است</p><p>زو جهان گریان و او در خنده است</p><p>می‌نماید تا بکعب این آب جو</p><p>صد چو عاج ابن عنق شد غرق او</p><p>می‌نماید موج خونش تل مشک</p><p>می‌نماید قعر دریا خاک خشک</p><p>خشک دید آن بحر را فرعون کور</p><p>تا درو راند از سر مردی و زور</p><p>چون در آید در تک دریا بود</p><p>دیدهٔ فرعون کی بینا بود</p><p>دیده بینا از لقای حق شود</p><p>حق کجا همراز هر احمق شود</p><p>قند بیند خود شود زهر قتول</p><p>راه بیند خود بود آن بانگ غول</p><p>ای فلک در فتنهٔ آخر زمان</p><p>تیز می‌گردی بده آخر زمان</p><p>خنجر تیزی تو اندر قصد ما</p><p>نیش زهرآلوده‌ای در فصد ما</p><p>ای فلک از رحم حق آموز رحم</p><p>بر دل موران مزن چون مار زخم</p><p>حق آنک چرخهٔ چرخ ترا</p><p>کرد گردان بر فراز این سرا</p><p>که دگرگون گردی و رحمت کنی</p><p>پیش از آن که بیخ ما را بر کنی</p><p>حق آنک دایگی کردی نخست</p><p>تا نهال ما ز آب و خاک رست</p><p>حق آن شه که ترا صاف آفرید</p><p>کرد چندان مشعله در تو پدید</p><p>آنچنان معمور و باقی داشتت</p><p>تا که دهری از ازل پنداشتت</p><p>شکر دانستیم آغاز ترا</p><p>انبیا گفتند آن راز ترا</p><p>آدمی داند که خانه حادثست</p><p>عنکبوتی نه که در وی عابشست</p><p>پشه کی داند که این باغ از کیست</p><p>کو بهاران زاد و مرگش در دیست</p><p>کرم کاندر چوب زاید سست‌حال</p><p>کی بداند چوب را وقت نهال</p><p>ور بداند کرم از ماهیتش</p><p>عقل باشد کرم باشد صورتش</p><p>عقل خود را می‌نماید رنگها</p><p>چون پری دورست از آن فرسنگها</p><p>از ملک بالاست چه جای پری</p><p>تو مگس‌پری بپستی می‌پری</p><p>گرچه عقلت سوی بالا می‌پرد</p><p>مرغ تقلیدت بپستی می‌چرد</p><p>علم تقلیدی وبال جان ماست</p><p>عاریه‌ست و ما نشسته کان ماست</p><p>زین خرد جاهل همی باید شدن</p><p>دست در دیوانگی باید زدن</p><p>هرچه بینی سود خود زان می‌گریز</p><p>زهر نوش و آب حیوان را بریز</p><p>هر که بستاید ترا دشنام ده</p><p>سود و سرمایه به مفلس وام ده</p><p>ایمنی بگذار و جای خوف باش</p><p>بگذر از ناموس و رسوا باش و فاش</p><p>آزمودم عقل دور اندیش را</p><p>بعد ازین دیوانه سازم خویش را</p><h2><a id="poem-8119" href="https://ganjoor.net/moulavi/masnavi/daftar2/sh55">بخش ۵۵ - عذر گفتن دلقک با سید اجل کی چرا  فاحشه را نکاح کرد</a></h2>
<p>گفت با دلقک شبی سید اجل</p><p>قحبه‌ای را خواستی تو از عجل</p><p>با من این را باز می‌بایست گفت</p><p>تا یکی مستور کردیمیت جفت</p><p>گفت نه مستور صالح خواستم</p><p>قحبه گشتند و ز غم تن کاستم</p><p>خواستم ایم قحبه را بی معرفت</p><p>تا ببینم چون شود این عاقبت</p><p>عقل را من آزمودم هم بسی</p><p>زین سپس جویم جنون را مغرسی</p><h2><a id="poem-8120" href="https://ganjoor.net/moulavi/masnavi/daftar2/sh56">بخش ۵۶ - به حیلت در سخن آوردن سایل آن بزرگ را کی خود را دیوانه ساخته بود</a></h2>
<p>آن یکی می‌گفت خواهم عاقلی</p><p>مشورت آرم بدو در مشکلی</p><p>آن یکی گفتش که اندر شهر ما</p><p>نیست عاقل جز که آن مجنون‌نما</p><p>بر نیی گشته سواره نک فلان</p><p>می‌دواند در میان کودکان</p><p>صاحب رایست و آتش‌پاره‌ای</p><p>آسمان قدرست و اخترباره‌ای</p><p>فر او کروبیان را جان شدست</p><p>او درین دیوانگی پنهان شدست</p><p>لیک هر دیوانه را جان نشمری</p><p>سر منه گوساله را چون سامری</p><p>چون ولیی آشکارا با تو گفت</p><p>صد هزاران غیب و اسرار نهفت</p><p>مر ترا آن فهم و آن دانش نبود</p><p>وا ندانستی تو سرگین را ز عود</p><p>از جنون خود را ولی چون پرده ساخت</p><p>مر ورا ای کور کی خواهی شناخت</p><p>گر ترا بازست آن دیدهٔ یقین</p><p>زیر هر سنگی یکی سرهنگ بین</p><p>پیش آن چشمی که باز و رهبرست</p><p>هر گلیمی را کلیمی در برست</p><p>مر ولی را هم ولی شهره کند</p><p>هر که را او خواست با بهره کند</p><p>کس نداند از خرد او را شناخت</p><p>چونک او مر خویش را دیوانه ساخت</p><p>چون بدزدد دزد بینایی ز کور</p><p>هیچ یابد دزد را او در عبور</p><p>کور نشناسد که دزد او که بود</p><p>گرچه خود بر وی زند دزد عنود</p><p>چون گزد سگ کور صاحب‌ژنده را</p><p>کی شناسد آن سگ درنده را</p><h2><a id="poem-8121" href="https://ganjoor.net/moulavi/masnavi/daftar2/sh57">بخش ۵۷ - حمله بردن سگ بر کور گدا</a></h2>
<p>یک سگی در کوی بر کور گدا</p><p>حمله می‌آورد چون شیر وغا</p><p>سگ کند آهنگ درویشان بخشم</p><p>در کشد مه خاک درویشان بچشم</p><p>کور عاجز شد ز بانگ و بیم سگ</p><p>اندر آمد کور در تعظیم سگ</p><p>کای امیر صید و ای شیر شکار</p><p>دست دست تست دست از من بدار</p><p>کز ضرورت دم خر را آن حکیم</p><p>کرد تعظیم و لقب دادش کریم</p><p>گفت او هم از ضرورت کای اسد</p><p>از چو من لاغر شکارت چه رسد</p><p>گور می‌گیرند یارانت به دشت</p><p>کور می‌گیری تو در کوچه بگشت</p><p>گور می‌جویند یارانت بصید</p><p>کور می‌جویی تو در کوچه بکید</p><p>آن سگ عالم شکار گور کرد</p><p>وین سگ بی‌مایه قصد کور کرد</p><p>علم چون آموخت سگ رست از ضلال</p><p>می‌کند در بیشه‌ها صید حلال</p><p>سگ چو عالم گشت شد چالاک زحف</p><p>سگ چو عارف گشت شد اصحاب کهف</p><p>سگ شناسا شد که میر صید کیست</p><p>ای خدا آن نور اشناسنده چیست</p><p>کور نشناسد نه از بی چشمی است</p><p>بلک این زانست کز جهلست مست</p><p>نیست خود بی‌چشم‌تر کور از زمین</p><p>این زمین از فضل حق شد خصم بین</p><p>نور موسی دید و موسی را نواخت</p><p>خسف قارون کرد و قارون را شناخت</p><p>رجف کرد اندر هلاک هر دعی</p><p>فهم کرد از حق که یاارض ابلعی</p><p>خاک و آب و باد و نار با شرر</p><p>بی‌خبر با ما و با حق با خبر</p><p>ما بعکس آن ز غیر حق خبیر</p><p>بی‌خبر از حق و از چندین نذیر</p><p>لاجرم اشفقن منها جمله‌شان</p><p>کند شد ز آمیز حیوان حمله‌شان</p><p>گفت بیزاریم جمله زین حیات</p><p>کو بود با خلق حی با حق موات</p><p>چون بماند از خلق گردد او یتیم</p><p>انس حق را قلب می‌باید سلیم</p><p>چون ز کوری دزد دزدد کاله‌ای</p><p>می‌کند آن کور عمیا ناله‌ای</p><p>تا نگوید دزد او را کان منم</p><p>کز تو دزدیدم که دزد پر فنم</p><p>کی شناسد کور دزد خویش را</p><p>چون ندارد نور چشم و آن ضیا</p><p>چون بگوید هم بگیر او را تو سخت</p><p>تا بگوید او علامتهای رخت</p><p>پس جهاد اکبر آمد عصر دزد</p><p>تا بگوید که چه برد آن زن بمزد</p><p>اولا دزدید کحل دیده‌ات</p><p>چون ستانی باز یابی تبصرت</p><p>کالهٔ حکمت که گم کردهٔ دلست</p><p>پیش اهل دل یقین آن حاصلست</p><p>کوردل با جان و با سمع و بصر</p><p>می‌نداند دزد شیطان را ز اثر</p><p>ز اهل دل جو از جماد آن را مجو</p><p>که جماد آمد خلایق پیش او</p><p>مشورت جوینده آمد نزد او</p><p>کای اب کودک شده رازی بگو</p><p>گفت رو زین حلقه کین در باز نیست</p><p>باز گرد امروز روز راز نیست</p><p>گر مکان را ره بدی در لامکان</p><p>همچو شیخان بودمی من بر دکان</p><h2><a id="poem-8122" href="https://ganjoor.net/moulavi/masnavi/daftar2/sh58">بخش ۵۸ - خواندن محتسب مست خراب افتاده را به زندان</a></h2>
<p>محتسب در نیم شب جایی رسید</p><p>در بن دیوار مستی خفته دید</p><p>گفت هی مستی چه خوردستی بگو</p><p>گفت ازین خوردم که هست اندر سبو</p><p>گفت آخر در سبو واگو که چیست</p><p>گفت از آنک خورده‌ام گفت این خفیست</p><p>گفت آنچ خورده‌ای آن چیست آن</p><p>گفت آنک در سبو مخفیست آن</p><p>دور می‌شد این سؤال و این جواب</p><p>ماند چون خر محتسب اندر خلاب</p><p>گفت او را محتسب هین آه کن</p><p>مست هوهو کرد هنگام سخن</p><p>گفت گفتم آه کن هو می‌کنی</p><p>گفت من شاد و تو از غم منحنی</p><p>آه از درد و غم و بیدادیست</p><p>هوی هوی می‌خوران از شادیست</p><p>محتسب گفت این ندانم خیز خیز</p><p>معرفت متراش و بگذار این ستیز</p><p>گفت رو تو از کجا من از کجا</p><p>گفت مستی خیز تا زندان بیا</p><p>گفت مست ای محتسب بگذار و رو</p><p>از برهنه کی توان بردن گرو</p><p>گر مرا خود قوت رفتن بدی</p><p>خانهٔ خود رفتمی وین کی شدی</p><p>من اگر با عقل و با امکانمی</p><p>همچو شیخان بر سر دکانمی</p><h2><a id="poem-8123" href="https://ganjoor.net/moulavi/masnavi/daftar2/sh59">بخش ۵۹ - دوم بار در سخن کشیدن سایل آن بزرگ را تا حال او معلوم‌تر گردد</a></h2>
<p>گفت آن طالب که آخر یک نفس</p><p>ای سواره بر نی این سو ران فرس</p><p>راند سوی او که هین زوتر بگو</p><p>کاسپ من بس توسنست و تندخو</p><p>تا لگد بر تو نکوبد زود باش</p><p>از چه می‌پرسی بیانش کن تو فاش</p><p>او مجال راز دل گفتن ندید</p><p>زو برون شو کرد و در لاغش کشید</p><p>گفت می‌خواهم درین کوچه زنی</p><p>کیست لایق از برای چون منی</p><p>گفت سه گونه زن‌اند اندر جهان</p><p>آن دو رنج و این یکی گنج روان</p><p>آن یکی را چون بخواهی کل تراست</p><p>وآن دگر نیمی ترا نیمی جداست</p><p>وآن سیم هیچ او ترا نبود بدان</p><p>این شنودی دور شو رفتم روان</p><p>تا ترا اسپم نپراند لگد</p><p>که بیفتی بر نخیزی تا ابد</p><p>شیخ راند اندر میان کودکان</p><p>بانگ زد بار دگر او را جوان</p><p>که بیا آخر بگو تفسیر این</p><p>این زنان سه نوع گفتی بر گزین</p><p>راند سوی او و گفتش بکر خاص</p><p>کل ترا باشد ز غم یابی خلاص</p><p>وانک نیمی آن تو بیوه بود</p><p>وانک هیچست آن عیال با ولد</p><p>چون ز شوی اولش کودک بود</p><p>مهر و کل خاطرش آن سو رود</p><p>دور شو تا اسپ نندازد لگد</p><p>سم اسپ توسنم بر تو رسد</p><p>های هویی کرد شیخ باز راند</p><p>کودکان را باز سوی خویش خواند</p><p>باز بانگش کرد آن سایل بیا</p><p>یک سؤالم ماند ای شاه کیا</p><p>باز راند این سو بگو زوتر چه بود</p><p>که ز میدان آن بچه گویم ربود</p><p>گفت ای شه با چنین عقل و ادب</p><p>این چه شیدست این چه فعلست ای عجب</p><p>تو ورای عقل کلی در بیان</p><p>آفتابی در جنون چونی نهان</p><p>گفت این اوباش رایی می‌زنند</p><p>تا درین شهر خودم قاضی کنند</p><p>دفع می‌گفتم مرا گفتند نی</p><p>نیست چون تو عالمی صاحب فنی</p><p>با وجود تو حرامست و خبیث</p><p>که کم از تو در قضا گوید حدیث</p><p>در شریعت نیست دستوری که ما</p><p>کمتر از تو شه کنیم و پیشوا</p><p>زین ضرورت گیج و دیوانه شدم</p><p>لیک در باطن همانم که بدم</p><p>عقل من گنجست و من ویرانه‌ام</p><p>گنج اگر پیدا کنم دیوانه‌ام</p><p>اوست دیوانه که دیوانه نشد</p><p>این عسس را دید و در خانه نشد</p><p>دانش من جوهر آمد نه عرض</p><p>این بهایی نیست بهر هر غرض</p><p>کان قندم نیستان شکرم</p><p>هم زمن می‌روید و من می‌خورم</p><p>علم تقلیدی و تعلیمیست آن</p><p>کز نفور مستمع دارد فغان</p><p>چون پی دانه نه بهر روشنیست</p><p>همچو طالب‌علم دنیای دنیست</p><p>طالب علمست بهر عام و خاص</p><p>نه که تا یابد ازین عالم خلاص</p><p>همچو موشی هر طرف سوراخ کرد</p><p>چونک نورش راند از در گفت برد</p><p>چونک سوی دشت و نورش ره نبود</p><p>هم در آن ظلمات جهدی می‌نمود</p><p>گر خدایش پر دهد پر خرد</p><p>برهد از موشی و چون مرغان پرد</p><p>ور نجوید پر بماند زیر خاک</p><p>ناامید از رفتن راه سماک</p><p>علم گفتاری که آن بی جان بود</p><p>عاشق روی خریداران بود</p><p>گرچه باشد وقت بحث علم زفت</p><p>چون خریدارش نباشد مرد و رفت</p><p>مشتری من خدایست او مرا</p><p>می‌کشد بالا که الله اشتری</p><p>خونبهای من جمال ذوالجلال</p><p>خونبهای خود خورم کسب حلال</p><p>این خریداران مفلس را بهل</p><p>چه خریداری کند یک مشت گل</p><p>گل مخور گل را مخر گل را مجو</p><p>زانک گل خوارست دایم زردرو</p><p>دل بخور تا دایما باشی جوان</p><p>از تجلی چهره‌ات چون ارغوان</p><p>یا رب این بخشش نه حد کار ماست</p><p>لطف تو لطف خفی را خود سزاست</p><p>دست گیر از دست ما ما را بخر</p><p>پرده را بر دار و پردهٔ ما مدر</p><p>باز خر ما را ازین نفس پلید</p><p>کاردش تا استخوان ما رسید</p><p>از چو ما بیچارگان این بند سخت</p><p>کی گشاید ای شه بی‌تاج و تخت</p><p>این چنین قفل گران را ای ودود</p><p>کی تواند جز که فضل تو گشود</p><p>ما ز خود سوی تو گردانیم سر</p><p>چون توی از ما به ما نزدیکتر</p><p>این دعا هم بخشش و تعلیم تست</p><p>گرنه در گلخن گلستان از چه رست</p><p>در میان خون و روده فهم و عقل</p><p>جز ز اکرام تو نتوان کرد نقل</p><p>از دو پاره پیه این نور روان</p><p>موج نورش می‌زند بر آسمان</p><p>گوشت‌پاره که زبان آمد ازو</p><p>می‌رود سیلاب حکمت همچو جو</p><p>سوی سوراخی که نامش گوشهاست</p><p>تا بباغ جان که میوه‌ش هوشهاست</p><p>شاه‌راه باغ جانها شرع اوست</p><p>باغ و بستانهای عالم فرع اوست</p><p>اصل و سرچشمهٔ خوشی آنست آن</p><p>زود تجری تحتها الانهار خوان</p><h2><a id="poem-8124" href="https://ganjoor.net/moulavi/masnavi/daftar2/sh60">بخش ۶۰ - تتمهٔ نصیحت رسول علیه السلام بیمار را</a></h2>
<p>گفت پیغامبر مر آن بیمار را</p><p>چون عیادت کرد یار زار را</p><p>که مگر نوعی دعایی کرده‌ای</p><p>از جهالت زهربایی خورده‌ای</p><p>یاد آور چه دعا می‌گفته‌ای</p><p>چون ز مکر نفس می‌آشفته‌ای</p><p>گفت یادم نیست الا همتی</p><p>دار با من یادم آید ساعتی</p><p>از حضور نوربخش مصطفی</p><p>پیش خاطر آمد او را آن دعا</p><p>تافت زان روزن که از دل تا دلست</p><p>روشنی که فرق حق و باطلست</p><p>گفت اینک یادم آمد ای رسول</p><p>آن دعا که گفته‌ام من بوالفضول</p><p>چون گرفتار گنه می‌آمدم</p><p>غرقه دست اندر حشایش می‌زدم</p><p>از تو تهدید و وعیدی می‌رسید</p><p>مجرمان را از عذاب بس شدید</p><p>مضطرب می‌گشتم و چاره نبود</p><p>بند محکم بود و قفل ناگشود</p><p>نی مقام صبر و نی راه گریز</p><p>نی امید توبه نی جای ستیز</p><p>من چو هاروت و چو ماروت از حزن</p><p>آه می‌کردم که ای خلاق من</p><p>از خطر هاروت و ماروت آشکار</p><p>چاه بابل را بکردند اختیار</p><p>تا عذاب آخرت اینجا کشند</p><p>گربزند و عاقل و ساحروشند</p><p>نیک کردند و بجای خویش بود</p><p>سهل‌تر باشد ز آتش رنج دود</p><p>حد ندارد وصف رنج آن جهان</p><p>سهل باشد رنج دنیا پیش آن</p><p>ای خنک آن کو جهادی می‌کند</p><p>بر بدن زجری و دادی می‌کند</p><p>تا ز رنج آن جهانی وا رهد</p><p>بر خود این رنج عبادت می‌نهد</p><p>من همی‌گفتم که یا رب آن عذاب</p><p>هم درین عالم بران بر من شتاب</p><p>تا در آن عالم فراغت باشدم</p><p>در چنین درخواست حلقه می‌زدم</p><p>این چنین رنجوریی پیدام شد</p><p>جان من از رنج بی آرام شد</p><p>مانده‌ام از ذکر و از اوراد خود</p><p>بی‌خبر گشتم ز خویش و نیک و بد</p><p>گر نمی‌دیدم کنون من روی تو</p><p>ای خجسته وی مبارک بوی تو</p><p>می‌شدم از بند من یکبارگی</p><p>کردیم شاهانه این غمخوارگی</p><p>گفت هی هی این دعا دیگر مکن</p><p>بر مکن تو خویش را از بیخ و بن</p><p>تو چه طاقت داری ای مور نژند</p><p>که نهد بر تو چنان کوه بلند</p><p>گفت توبه کردم ای سلطان که من</p><p>از سر جلدی نلافم هیچ فن</p><p>این جهان تیهست و تو موسی و ما</p><p>از گنه در تیه مانده مبتلا</p><p>قوم موسی راه می‌پیموده‌اند</p><p>آخر اندر گام اول بوده‌اند</p><p>سالها ره می‌رویم و در اخیر</p><p>همچنان در منزل اول اسیر</p><p>گر دل موسی ز ما راضی بدی</p><p>تیه را راه و کران پیدا شدی</p><p>ور بکل بیزار بودی او ز ما</p><p>کی رسیدی خوانمان هیچ از سما</p><p>کی ز سنگی چشمه‌ها جوشان شدی</p><p>در بیابان‌مان امان جان شدی</p><p>بل به جای خوان خود آتش آمدی</p><p>اندرین منزل لهب بر ما زدی</p><p>چون دو دل شد موسی اندر کار ما</p><p>گاه خصم ماست و گاهی یار ما</p><p>خشمش آتش می‌زند در رخت ما</p><p>حلم او رد می‌کند تیر بلا</p><p>کی بود که حلم گردد خشم نیز</p><p>نیست این نادر ز لطفت ای عزیز</p><p>مدح حاضر وحشتست از بهر این</p><p>نام موسی می‌برم قاصد چنین</p><p>ورنه موسی کی روا دارد که من</p><p>پیش تو یاد آورم از هیچ تن</p><p>عهد ما بشکست صد بار و هزار</p><p>عهد تو چون کوه ثابت بر قرار</p><p>عهد ما کاه و به هر بادی زبون</p><p>عهد تو کوه و ز صد که هم فزون</p><p>حق آن قوت که بر تلوین ما</p><p>رحمتی کن ای امیر لونها</p><p>خویش را دیدیم و رسوایی خویش</p><p>امتحان ما مکن ای شاه بیش</p><p>تا فضیحتهای دیگر را نهان</p><p>کرده باشی ای کریم مستعان</p><p>بی‌حدی تو در جمال و در کمال</p><p>در کژی ما بی‌حدیم و در ضلال</p><p>بی حدی خویش بگمار ای کریم</p><p>بر کژی بی حد مشتی لئیم</p><p>هین که از تقطیع ما یک تار ماند</p><p>مصر بودیم و یکی دیوار ماند</p><p>البقیه البقیه ای خدیو</p><p>تا نگردد شاد کلی جان دیو</p><p>بهر ما نی بهر آن لطف نخست</p><p>که تو کردی گمرهان را باز جست</p><p>چون نمودی قدرتت بنمای رحم</p><p>ای نهاده رحمها در لحم و شحم</p><p>این دعا گر خشم افزاید ترا</p><p>تو دعا تعلیم فرما مهترا</p><p>آنچنان کادم بیفتاد از بهشت</p><p>رجعتش دادی که رست از دیو زشت</p><p>دیو کی بود کو ز آدم بگذرد</p><p>بر چنین نطعی ازو بازی برد</p><p>در حقیقت نفع آدم شد همه</p><p>لعنت حاسد شده آن دمدمه</p><p>بازیی دید و دو صد بازی ندید</p><p>پس ستون خانهٔ خود را برید</p><p>آنشی زد شب بکشت دیگران</p><p>باد آتش را بکشت او بران</p><p>چشم‌بندی بود لعنت دیو را</p><p>تا زیان خصم دید آن ریو را</p><p>خود زیان جان او شد ریو او</p><p>گویی آدم بود دیو دیو او</p><p>لعنت این باشد که کژبینش کند</p><p>حاسد و خودبین و پر کینش کند</p><p>تا نداند که هر آنک کرد بد</p><p>عاقبت باز آید و بر وی زند</p><p>جمله فرزین‌بندها بیند بعکس</p><p>مات بر وی گردد و نقصان و وکس</p><p>زانک گر او هیچ بیند خویش را</p><p>مهلک و ناسور بیند ریش را</p><p>درد خیزد زین چنین دیدن درون</p><p>درد او را از حجاب آرد برون</p><p>تا نگیرد مادران را درد زه</p><p>طفل در زادن نیابد هیچ ره</p><p>این امانت در دل و دل حامله‌ست</p><p>این نصیحتها مثال قابله‌ست</p><p>قابله گوید که زن را درد نیست</p><p>درد باید درد کودک را رهیست</p><p>آنک او بی‌درد باشد ره‌زنست</p><p>زانک بی‌دردی انا الحق گفتنست</p><p>آن انا بی وقت گفتن لعنتست</p><p>آن انا در وقت گفتن رحمتست</p><p>آن انا منصور رحمت شد یقین</p><p>آن انا فرعون لعنت شد ببین</p><p>لاجرم هر مرغ بی‌هنگام را</p><p>سر بریدن واجبست اعلام را</p><p>سر بریدن چیست کشتن نفس را</p><p>در جهاد و ترک گفتن تفس را</p><p>آنچنانک نیش کزدم بر کنی</p><p>تا که یابد او ز کشتن ایمنی</p><p>بر کنی دندان پر زهری ز مار</p><p>تا رهد مار از بلای سنگسار</p><p>هیچ نکشد نفس را جز ظل پیر</p><p>دامن آن نفس‌کش را سخت گیر</p><p>چون بگیری سخت آن توفیق هوست</p><p>در تو هر قوت که آید جذب اوست</p><p>ما رمیت اذ رمیت راست دان</p><p>هر چه کارد جان بود از جان جان</p><p>دست گیرنده ویست و بردبار</p><p>دم بدم آن دم ازو اومید دار</p><p>نیست غم گر دیر بی او مانده‌ای</p><p>دیرگیر و سخت‌گیرش خوانده‌ای</p><p>دیر گیرد سخت گیرد رحمتش</p><p>یک دمت غایب ندارد حضرتش</p><p>ور تو خواهی شرح این وصل و ولا</p><p>از سر اندیشه می‌خوان والضحی</p><p>ور تو گویی هم بدیها از ویست</p><p>لیک آن نقصان فضل او کیست</p><p>آن بدی دادن کمال اوست هم</p><p>من مثالی گویمت ای محتشم</p><p>کرد نقاشی دو گونه نقشها</p><p>نقشهای صاف و نقشی بی صفا</p><p>نقش یوسف کرد و حور خوش‌سرشت</p><p>نقش عفریتان و ابلیسان زشت</p><p>هر دو گونه نقش استادی اوست</p><p>زشتی او نیست آن رادی اوست</p><p>زشت را در غایت زشتی کند</p><p>جمله زشتیها به گردش بر تند</p><p>تا کمال دانشش پیدا شود</p><p>منکر استادیش رسوا شود</p><p>ور نداند زشت کردن ناقص است</p><p>زین سبب خلاق گبر و مخلص است</p><p>پس ازین رو کفر و ایمان شاهدند</p><p>بر خداوندیش و هر دو ساجدند</p><p>لیک مؤمن دان که طوعا ساجدست</p><p>زانک جویای رضا و قاصدست</p><p>هست کرها گبر هم یزدان‌پرست</p><p>لیک قصد او مرادی دیگرست</p><p>قلعهٔ سلطان عمارت می‌کند</p><p>لیک دعوی امارت می‌کند</p><p>گشته یاغی تا که ملک او بود</p><p>عاقبت خود قلعه سلطانی شود</p><p>مؤمن آن قلعه برای پادشاه</p><p>می‌کند معمور نه از بهر جاه</p><p>زشت گوید ای شه زشت‌آفرین</p><p>قادری بر خوب و بر زشت مهین</p><p>خوب گوید ای شه حسن و بها</p><p>پاک گردانیدیم از عیبها</p><h2><a id="poem-8125" href="https://ganjoor.net/moulavi/masnavi/daftar2/sh61">بخش ۶۱ - وصیت کردن پیغامبر علیه السلام مر آن بیمار را و دعا آموزانیدنش</a></h2>
<p>گفت پیغامبر مر آن بیمار را</p><p>این بگو کای سهل‌کن دشوار را</p><p>آتنا فی دار دنیانا حسن</p><p>آتنا فی دار عقبانا حسن</p><p>راه را بر ما چو بستان کن لطیف</p><p>منزل ما خود تو باشی ای شریف</p><p>مؤمنان در حشر گویند ای ملک</p><p>نی که دوزخ بود راه مشترک</p><p>مؤمن و کافر برو یابد گذار</p><p>ما ندیدیم اندرین ره دود و نار</p><p>نک بهشت و بارگاه آمنی</p><p>پس کجا بود آن گذرگاه دنی</p><p>پس ملک گوید که آن روضهٔ خضر</p><p>که فلان جا دیده‌اید اندر گذر</p><p>دوزخ آن بود و سیاستگاه سخت</p><p>بر شما شد باغ و بستان و درخت</p><p>چون شما این نفس دوزخ‌خوی را</p><p>آتشی گبر فتنه‌جوی را</p><p>جهدها کردید و او شد پر صفا</p><p>نار را کشتید از بهر خدا</p><p>آتش شهوت که شعله می‌زدی</p><p>سبزهٔ تقوی شد و نور هدی</p><p>آتش خشم از شما هم حلم شد</p><p>ظلمت جهل از شما هم علم شد</p><p>آتش حرص از شما ایثار شد</p><p>و آن حسد چون خار بد گلزار شد</p><p>چون شما این جمله آتشهای خویش</p><p>بهر حق کشتید جمله پیش پیش</p><p>نفس ناری را چو باغی ساختید</p><p>اندرو تخم وفا انداختید</p><p>بلبلان ذکر و تسبیح اندرو</p><p>خوش سرایان در چمن بر طرف جو</p><p>داعی حق را اجابت کرده‌اید</p><p>در جحیم نفس آب آورده‌اید</p><p>دوزخ ما نیز در حق شما</p><p>سبزه گشت و گلشن و برگ و نوا</p><p>چیست احسان را مکافات ای پسر</p><p>لطف و احسان و ثواب معتبر</p><p>نی شما گفتید ما قربانییم</p><p>پیش اوصاف بقا ما فانییم</p><p>ما اگر قلاش و گر دیوانه‌ایم</p><p>مست آن ساقی و آن پیمانه‌ایم</p><p>بر خط و فرمان او سر می‌نهیم</p><p>جان شیرین را گروگان می‌دهیم</p><p>تا خیال دوست در اسرار ماست</p><p>چاکری و جانسپاری کار ماست</p><p>هر کجا شمع بلا افروختند</p><p>صد هزاران جان عاشق سوختند</p><p>عاشقانی کز درون خانه‌اند</p><p>شمع روی یار را پروانه‌اند</p><p>ای دل آنجا رو که با تو روشنند</p><p>وز بلاها مر ترا چون جوشنند</p><p>بر جنایاتت مواسا می‌کنند</p><p>در میان جان ترا جا می‌کنند</p><p>زان میان جان ترا جا می‌کنند</p><p>تا ترا پر باده چون جا می‌کنند</p><p>در میان جان ایشان خانه گیر</p><p>در فلک خانه کن ای بدر منیر</p><p>چون عطارد دفتر دل وا کنند</p><p>تا که بر تو سرها پیدا کنند</p><p>پیش خویشان باش چون آواره‌ای</p><p>بر مه کامل زن ار مه پاره‌ای</p><p>جزو را از کل خود پرهیز چیست</p><p>با مخالف این همه آمیز چیست</p><p>جنس را بین نوع گشته در روش</p><p>غیبها بین عین گشته در رهش</p><p>تا چو زن عشوه خری ای بی‌خرد</p><p>از دروغ و عشوه کی یابی مدد</p><p>چاپلوس و لفظ شیرین و فریب</p><p>می‌ستانی می‌نهی چون زن به جیب</p><p>مر ترا دشنام و سیلی شهان</p><p>بهتر آید از ثنای گمرهان</p><p>صفع شاهان خور مخور شهد خسان</p><p>تا کسی گردی ز اقبال کسان</p><p>زانک ازیشان خلعت و دولت رسد</p><p>در پناه روح جان گردد جسد</p><p>هر کجا بینی برهنه و بی‌نوا</p><p>دان که او بگریختست از اوستا</p><p>تا چنان گردد که می‌خواهد دلش</p><p>آن دل کور بد بی‌حاصلش</p><p>گر چنان گشتی که استا خواستی</p><p>خویش را و خویش را آراستی</p><p>هر که از استا گریزد در جهان</p><p>او ز دولت می‌گریزد این بدان</p><p>پیشه‌ای آموختی در کسب تن</p><p>چنگ اندر پیشهٔ دینی بزن</p><p>در جهان پوشیده گشتی و غنی</p><p>چون برون آیی ازینجا چون کنی</p><p>پیشه‌ای آموز کاندر آخرت</p><p>اندر آید دخل کسب مغفرت</p><p>آن جهان شهریست پر بازار و کسب</p><p>تا نپنداری که کسب اینجاست حسب</p><p>حق تعالی گفت کین کسب جهان</p><p>پیش آن کسبست لعب کودکان</p><p>همچو آن طفلی که بر طفلی تند</p><p>شکل صحبت‌کن مساسی می‌کند</p><p>کودکان سازند در بازی دکان</p><p>سود نبود جز که تعبیر زمان</p><p>شب شود در خانه آید گرسنه</p><p>کودکان رفته بمانده یک تنه</p><p>این جهان بازی‌گهست و مرگ شب</p><p>باز گردی کیسه خالی پر تعب</p><p>کسب دین عشقست و جذب اندرون</p><p>قابلیت نور حق را ای حرون</p><p>کسب فانی خواهدت این نفس خس</p><p>چند کسب خس کنی بگذار بس</p><p>نفس خس گر جویدت کسب شریف</p><p>حیله و مکری بود آن را ردیف</p>
</body></html>