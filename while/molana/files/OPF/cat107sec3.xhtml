<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر چهارم - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8448" href="https://ganjoor.net/moulavi/masnavi/daftar4/sh41">بخش ۴۱ - نشان خواستن عبدالمطلب از موضع محمد علیه‌السلام کی کجاش یابم و جواب آمدن از اندرون کعبه و نشان یافتن</a></h2>
<p>از درون کعبه آوازش رسید</p><p>گفت ای جوینده آن طفل رشید</p><p>در فلان وادیست زیر آن درخت</p><p>پس روان شد زود پیر نیکبخت</p><p>در رکاب او امیران قریش</p><p>زانک جدش بود ز اعیان قریش</p><p>تا به پشت آدم اسلافش همه</p><p>مهتران بزم و رزم و ملحمه</p><p>این نسب خود پوست او را بوده است</p><p>کز شهنشاهان مه پالوده است</p><p>مغز او خود از نسب دورست و پاک</p><p>نیست جنسش از سمک کس تا سماک</p><p>نور حق را کس نجوید زاد و بود</p><p>خلعت حق را چه حاجت تار و پود</p><p>کمترین خلعت که بدهد در ثواب</p><p>بر فزاید بر طراز آفتاب</p><h2><a id="poem-8449" href="https://ganjoor.net/moulavi/masnavi/daftar4/sh42">بخش ۴۲ - بقیهٔ قصهٔ دعوت رحمت بلقیس را</a></h2>
<p>خیز بلقیسا بیا و ملک بین</p><p>بر لب دریای یزدان در بچین</p><p>خواهرانت ساکن چرخ سنی</p><p>تو بمرداری چه سلطانی کنی</p><p>خواهرانت را ز بخششهای راد</p><p>هیچ می‌دانی که آن سلطان چه داد</p><p>تو ز شادی چون گرفتی طبل‌زن</p><p>که منم شاه و رئیس گولحن</p><h2><a id="poem-8450" href="https://ganjoor.net/moulavi/masnavi/daftar4/sh43">بخش ۴۳ - مثل قانع شدن آدمی به دنیا و حرص او در طلب دنیا و غفلت او از دولت روحانیان کی ابنای جنس وی‌اند و نعره‌زنان کی  یا لَیْتَ قَوْمي یَعْلَمونَ</a></h2>
<p>آن سگی در کو گدای کور دید</p><p>حمله می‌آورد و دلقش می‌درید</p><p>گفته‌ایم این را ولی باری دگر</p><p>شد مکرر بهر تاکید خبر</p><p>کور گفتش آخر آن یاران تو</p><p>بر کهند این دم شکاری صیدجو</p><p>قوم تو در کوه می‌گیرند گور</p><p>در میان کوی می‌گیری تو کور</p><p>ترک این تزویر گو شیخ نفور</p><p>آب شوری جمع کرده چند کور</p><p>کین مریدان من و من آب شور</p><p>می‌خورند از من همی گردند کور</p><p>آب خود شیرین کن از بحر لدن</p><p>آب بد را دام این کوران مکن</p><p>خیز شیران خدا بین گورگیر</p><p>تو چو سگ چونی بزرقی کورگیر</p><p>گور چه از صید غیر دوست دور</p><p>جمله شیر و شیرگیر و مست نور</p><p>در نظاره صید و صیادی شه</p><p>کرده ترک صید و مرده در وله</p><p>هم‌چو مرغ مرده‌شان بگرفته یار</p><p>تا کند او جنس ایشان را شکار</p><p>مرغ مرده مضطر اندر وصل و بین</p><p>خوانده‌ای القلب بین اصبعین</p><p>مرغ مرده‌ش را هر آنک شد شکار</p><p>چون ببیند شد شکار شهریار</p><p>هر که او زین مرغ مرده سر بتافت</p><p>دست آن صیاد را هرگز نیافت</p><p>گوید او منگر به مرداری من</p><p>عشق شه بین در نگهداری من</p><p>من نه مردارم مرا شه کشته است</p><p>صورت من شبه مرده گشته است</p><p>جنبشم زین پیش بود از بال و پر</p><p>جنبشم اکنون ز دست دادگر</p><p>جنبش فانیم بیرون شد ز پوست</p><p>جنبشم باقیست اکنون چون ازوست</p><p>هر که کژ جنبد به پیش جنبشم</p><p>گرچه سیمرغست زارش می‌کشم</p><p>هین مرا مرده مبین گر زنده‌ای</p><p>در کف شاهم نگر گر بنده‌ای</p><p>مرده زنده کرد عیسی از کرم</p><p>من به کف خالق عیسی درم</p><p>کی بمانم مرده در قبضهٔ خدا</p><p>بر کف عیسی مدار این هم روا</p><p>عیسی‌ام لیکن هر آنکو یافت جان</p><p>از دم من او بماند جاودان</p><p>شد ز عیسی زنده لیکن باز مرد</p><p>شاد آنکو جان بدین عیسی سپرد</p><p>من عصاام در کف موسی خویش</p><p>موسیم پنهان و من پیدا به پیش</p><p>بر مسلمانان پل دریا شوم</p><p>باز بر فرعون اژدها شوم</p><p>این عصا را ای پسر تنها مبین</p><p>که عصا بی‌کف حق نبود چنین</p><p>موج طوفان هم عصا بد کو ز درد</p><p>طنطنهٔ جادوپرستان را بخورد</p><p>گر عصاهای خدا را بشمرم</p><p>زرق این فرعونیان را بر درم</p><p>لیک زین شیرین گیای زهرمند</p><p>ترک کن تا چند روزی می‌چرند</p><p>گر نباشد جاه فرعون و سری</p><p>از کجا یابد جهنم پروری</p><p>فربهش کن آنگهش کش ای قصاب</p><p>زانک بی‌برگ‌اند در دوزخ کلاب</p><p>گر نبودی خصم و دشمن در جهان</p><p>پس بمردی خشم اندر مردمان</p><p>دوزخ آن خشمست خصمی بایدش</p><p>تا زید ور نی رحیمی بکشدش</p><p>پس بماندی لطف بی‌قهر و بدی</p><p>پس کمال پادشاهی کی بدی</p><p>ریش‌خندی کرده‌اند آن منکران</p><p>بر مثلها و بیان ذاکران</p><p>تو اگر خواهی بکن هم ریش‌خند</p><p>چند خواهی زیست ای مردار چند</p><p>شاد باشید ای محبان در نیاز</p><p>بر همین در که شود امروز باز</p><p>هر حویجی باشدش کردی دگر</p><p>در میان باغ از سیر و کبر</p><p>هر یکی با جنس خود در کرد خود</p><p>از برای پختگی نم می‌خورد</p><p>تو که کرد زعفرانی زعفران</p><p>باش و آمیزش مکن با دیگران</p><p>آب می‌خور زعفرانا تا رسی</p><p>زعفرانی اندر آن حلوا رسی</p><p>در مکن در کرد شلغم پوز خویش</p><p>که نگردد با تو او هم‌طبع و کیش</p><p>تو بکردی او بکردی مودعه</p><p>زانک ارض الله آمد واسعه</p><p>خاصه آن ارضی که از پهناوری</p><p>در سفر گم می‌شود دیو و پری</p><p>اندر آن بحر و بیابان و جبال</p><p>منقطع می‌گردد اوهام و خیال</p><p>این بیابان در بیابانهای او</p><p>هم‌چو اندر بحر پر یک تای مو</p><p>آب استاده که سیرستش نهان</p><p>تازه‌تر خوشتر ز جوهای روان</p><p>کو درون خویش چون جان و روان</p><p>سیر پنهان دارد و پای روان</p><p>مستمع خفتست کوته کن خطاب</p><p>ای خطیب این نقش کم کن تو بر آب</p><p>خیز بلقیسا که بازاریست تیز</p><p>زین خسیسان کسادافکن گریز</p><p>خیز بلقیسا کنون با اختیار</p><p>پیش از آنک مرگ آرد گیر و دار</p><p>بعد از آن گوشت کشد مرگ آنچنان</p><p>که چو دزد آیی به شحنه جان‌کنان</p><p>زین خران تا چند باشی نعل‌دزد</p><p>گر همی دزدی بیا و لعل دزد</p><p>خواهرانت یافته ملک خلود</p><p>تو گرفته ملکت کور و کبود</p><p>ای خنک آن را کزین ملکت بجست</p><p>که اجل این ملک را ویران‌گرست</p><p>خیز بلقیسا بیا باری ببین</p><p>ملکت شاهان و سلطانان دین</p><p>شسته در باطن میان گلستان</p><p>ظاهر آحادی میان دوستان</p><p>بوستان با او روان هر جا رود</p><p>لیک آن از خلق پنهان می‌شود</p><p>میوه‌ها لایه‌کنان کز من بچر</p><p>آب حیوان آمده کز من بخور</p><p>طوف می‌کن بر فلک بی‌پر و بال</p><p>هم‌چو خورشید و چو بدر و چون هلال</p><p>چون روان باشی روان و پای نی</p><p>می‌خوری صد لوت و لقمه‌خای نی</p><p>نی‌نهنگ غم زند بر کشتیت</p><p>نی پدید آید ز مردم زشتیت</p><p>هم تو شاه و هم تو لشکر هم تو تخت</p><p>هم تو نیکوبخت باشی هم تو بخت</p><p>گر تو نیکوبختی و سلطان زفت</p><p>بخت غیر تست روزی بخت رفت</p><p>تو بماندی چون گدایان بی‌نوا</p><p>دولت خود هم تو باش ای مجتبی</p><p>چون تو باشی بخت خود ای معنوی</p><p>پس تو که بختی ز خود کی گم شوی</p><p>تو ز خود کی گم شوی از خوش‌خصال</p><p>چونک عین تو ترا شد ملک و مال</p><h2><a id="poem-8451" href="https://ganjoor.net/moulavi/masnavi/daftar4/sh44">بخش ۴۴ - بقیهٔ عمارت کردن سلیمان علیه‌السلام مسجد اقصی را به تعلیم و وحی خدا جهت حکمتهایی کی او داند و معاونت ملایکه و دیو  و پری و آدمی آشکارا</a></h2>
<p>ای سلیمان مسجد اقصی بساز</p><p>لشکر بلقیس آمد در نماز</p><p>چونک او بنیاد آن مسجد نهاد</p><p>جن و انس آمد بدن در کار داد</p><p>یک گروه از عشق و قومی بی‌مراد</p><p>هم‌چنانک در ره طاعت عباد</p><p>خلق دیوانند و شهوت سلسله</p><p>می‌کشدشان سوی دکان و غله</p><p>هست این زنجیر از خوف و وله</p><p>تو مبین این خلق را بی‌سلسله</p><p>می‌کشاندشان سوی کسب و شکار</p><p>می‌کشاندشان سوی کان و بحار</p><p>می‌کشدشان سوی نیک و سوی بد</p><p>گفت حق فی جیدها حبل المسد</p><p>قد جعلنا الحبل فی اعناقهم</p><p>واتخذنا الحبل من اخلاقهم</p><p>لیس من مستقذر مستنقه</p><p>قط الا طایره فی عنقه</p><p>حرص تو در کار بد چون آتشست</p><p>اخگر از رنگ خوش آتش خوشست</p><p>آن سیاهی فحم در آتش نهان</p><p>چونک آتش شد سیاهی شد عیان</p><p>اخگر از حرص تو شد فحم سیاه</p><p>حرص چون شد ماند آن فحم تباه</p><p>آن زمان آن فحم اخگر می‌نمود</p><p>آن نه حسن کار نار حرص بود</p><p>حرص کارت را بیاراییده بود</p><p>حرص رفت و ماند کار تو کبود</p><p>غوله‌ای را که بر آرایید غول</p><p>پخته پندارد کسی که هست گول</p><p>آزمایش چون نماید جان او</p><p>کند گردد ز آزمون دندان او</p><p>از هوس آن دام دانه می‌نمود</p><p>عکس غول حرص و آن خود خام بود</p><p>حرص اندر کار دین و خیر جو</p><p>چون نماند حرص باشد نغزرو</p><p>خیرها نغزند نه از عکس غیر</p><p>تاب حرص ار رفت ماند تاب خیر</p><p>تاب حرص از کار دنیا چون برفت</p><p>فحم باشد مانده از اخگر بتفت</p><p>کودکان را حرص می‌آرد غرار</p><p>تا شوند از ذوق دل دامن‌سوار</p><p>چون ز کودک رفت آن حرص بدش</p><p>بر دگر اطفال خنده آیدش</p><p>که چه می‌کردم چه می‌دیدم درین</p><p>خل ز عکس حرص بنمود انگبین</p><p>آن بنای انبیا بی حرص بود</p><p>زان چنان پیوسته رونقها فزود</p><p>ای بسا مسجد بر آورده کرام</p><p>لیک نبود مسجد اقصاش نام</p><p>کعبه را که هر دمی عزی فزود</p><p>آن ز اخلاصات ابراهیم بود</p><p>فضل آن مسجد خاک و سنگ نیست</p><p>لیک در بناش حرص و جنگ نیست</p><p>نه کتبشان مثل کتب دیگران</p><p>نی مساجدشان نی کسب وخان و مان</p><p>نه ادبشان نه غضبشان نه نکال</p><p>نه نعاس و نه قیاس و نه مقال</p><p>هر یکیشان را یکی فری دگر</p><p>مرغ جانشان طایر از پری دگر</p><p>دل همی لرزد ز ذکر حالشان</p><p>قبلهٔ افعال ما افعالشان</p><p>مرغشان را بیضه‌ها زرین بدست</p><p>نیم‌شب جانشان سحرگه بین شدست</p><p>هر چه گویم من به جان نیکوی قوم</p><p>نقص گفتم گشته ناقص‌گوی قوم</p><p>مسجد اقصی بسازید ای کرام</p><p>که سلیمان باز آمد والسلام</p><p>ور ازین دیوان و پریان سر کشند</p><p>جمله را املاک در چنبر کشند</p><p>دیو یک دم کژ رود از مکر و زرق</p><p>تازیانه آیدش بر سر چو برق</p><p>چون سلیمان شو که تا دیوان تو</p><p>سنگ برند از پی ایوان تو</p><p>چون سلیمان باش بی‌وسواس و ریو</p><p>تا ترا فرمان برد جنی و دیو</p><p>خاتم تو این دلست و هوش دار</p><p>تا نگردد دیو را خاتم شکار</p><p>پس سلیمانی کند بر تو مدام</p><p>دیو با خاتم حذر کن والسلام</p><p>آن سلیمانی دلا منسوخ نیست</p><p>در سر و سرت سلیمانی کنیست</p><p>دیو هم وقتی سلیمانی کند</p><p>لیک هر جولاهه اطلس کی تند</p><p>دست جنباند چو دست او ولیک</p><p>در میان هر دوشان فرقیست نیک</p><h2><a id="poem-8452" href="https://ganjoor.net/moulavi/masnavi/daftar4/sh45">بخش ۴۵ - قصهٔ شاعر و صله دادن شاه و مضاعف کردن آن وزیر بوالحسن نام</a></h2>
<p>شاعری آورد شعری پیش شاه</p><p>بر امید خلعت و اکرام و جاه</p><p>شاه مکرم بود فرمودش هزار</p><p>از زر سرخ و کرامات و نثار</p><p>پس وزیرش گفت کین اندک بود</p><p>ده هزارش هدیه وا ده تا رود</p><p>از چنو شاعر نس از تو بحردست</p><p>ده هزاری که بگفتم اندکست</p><p>فقه گفت آن شاه را و فلسفه</p><p>تا برآمد عشر خرمن از کفه</p><p>ده هزارش داد و خلعت درخورش</p><p>خانهٔ شکر و ثنا گشت آن سرش</p><p>پس تفحص کرد کین سعی کی بود</p><p>شاه را اهلیت من کی نمود</p><p>پس بگفتندش فلان‌الدین وزیر</p><p>آن حسن نام و حسن خلق و ضمیر</p><p>در ثنای او یکی شعری دراز</p><p>بر نبشت و سوی خانه رفت باز</p><p>بی‌زبان و لب همان نعمای شاه</p><p>مدح شه می‌کرد و خلعتهای شاه</p><h2><a id="poem-8453" href="https://ganjoor.net/moulavi/masnavi/daftar4/sh46">بخش ۴۶ - باز آمدن آن شاعر بعد چند سال به امید همان صله و هزار دینار فرمودن بر قاعدهٔ خویش و گفتن وزیر نو هم حسن نام شاه را کی این سخت بسیارست و ما را خرجهاست و خزینه خالیست و من او را بده یک آن خشنود کنم</a></h2>
<p>بعد سالی چند بهر رزق و کشت</p><p>شاعر از فقر و عوز محتاج گشت</p><p>گفت وقت فقر و تنگی دو دست</p><p>جست و جوی آزموده بهترست</p><p>درگهی را که آزمودم در کرم</p><p>حاجت نو را بدان جانب برم</p><p>معنی الله گفت آن سیبویه</p><p>یولهون فی الحوائج هم لدیه</p><p>گفت الهنا فی حوائجنا الیک</p><p>والتمسناها وجدناها لدیک</p><p>صد هزاران عاقل اندر وقت درد</p><p>جمله نالان پیش آن دیان فرد</p><p>هیچ دیوانهٔ فلیوی این کند</p><p>بر بخیلی عاجزی کدیه تند</p><p>گر ندیدندی هزاران بار بیش</p><p>عاقلان کی جان کشیدندیش پیش</p><p>بلک جملهٔ ماهیان در موجها</p><p>جملهٔ پرندگان بر اوجها</p><p>پیل و گرگ و حیدر اشکار نیز</p><p>اژدهای زفت و مور و مار نیز</p><p>بلک خاک و باد و آب و هر شرار</p><p>مایه زو یابند هم دی هم بهار</p><p>هر دمش لابه کند این آسمان</p><p>که فرو مگذارم ای حق یک زمان</p><p>استن من عصمت و حفظ تو است</p><p>جمله مطوی یمین آن دو دست</p><p>وین زمین گوید که دارم بر قرار</p><p>ای که بر آبم تو کردستی سوار</p><p>جملگان کیسه ازو بر دوختند</p><p>دادن حاجت ازو آموختند</p><p>هر نبیی زو برآورده برات</p><p>استعینوا منه صبرا او صلات</p><p>هین ازو خواهید نه از غیر او</p><p>آب در یم جو مجو در خشک جو</p><p>ور بخواهی از دگر هم او دهد</p><p>بر کف میلش سخا هم او نهد</p><p>آنک معرض را ز زر قارون کند</p><p>رو بدو آری به طاعت چون کند</p><p>بار دیگر شاعر از سودای داد</p><p>روی سوی آن شه محسن نهاد</p><p>هدیهٔ شاعر چه باشد شعر نو</p><p>پیش محسن آرد و بنهد گرو</p><p>محسنان با صد عطا و جود و بر</p><p>زر نهاده شاعران را منتظر</p><p>پیششان شعری به از صدتنگ شعر</p><p>خاصه شاعر کو گهر آرد ز قعر</p><p>آدمی اول حریص نان بود</p><p>زانک قوت و نان ستون جان بود</p><p>سوی کسب و سوی غصب و صد حیل</p><p>جان نهاده بر کف از حرص و امل</p><p>چون بنادر گشت مستغنی ز نان</p><p>عاشق نامست و مدح شاعران</p><p>تا که اصل و فصل او را بر دهند</p><p>در بیان فضل او منبر نهند</p><p>تا که کر و فر و زر بخشی او</p><p>هم‌چو عنبر بو دهد در گفت و گو</p><p>خلق ما بر صورت خود کرد حق</p><p>وصف ما از وصف او گیرد سبق</p><p>چونک آن خلاق شکر و حمدجوست</p><p>آدمی را مدح‌جویی نیز خوست</p><p>خاصه مرد حق که در فضلست چست</p><p>پر شود زان باد چون خیک درست</p><p>ور نباشد اهل زان باد دروغ</p><p>خیک بدریدست کی گیرد فروغ</p><p>این مثل از خود نگفتم ای رفیق</p><p>سرسری مشنو چو اهلی و مفیق</p><p>این پیمبر گفت چون بشنید قدح</p><p>که چرا فربه شود احمد به مدح</p><p>رفت شاعر پیش آن شاه و ببرد</p><p>شعر اندر شکر احسان کان نمرد</p><p>محسنان مردند و احسانها بماند</p><p>ای خنک آن را که این مرکب براند</p><p>ظالمان مردند و ماند آن ظلمها</p><p>وای جانی کو کند مکر و دها</p><p>گفت پیغامبر خنک آن را که او</p><p>شد ز دنیا ماند ازو فعل نکو</p><p>مرد محسن لیک احسانش نمرد</p><p>نزد یزدان دین و احسان نیست خرد</p><p>وای آنکو مرد و عصیانش نمود</p><p>تا نپنداری به مرگ او جان ببرد</p><p>این رها کن زانک شاعر بر گذر</p><p>وام‌دارست و قوی محتاج زر</p><p>برد شاعر شعر سوی شهریار</p><p>بر امید بخشش و احسان پار</p><p>نازنین شعری پر از در درست</p><p>بر امید و بوی اکرام نخست</p><p>شاه هم بر خوی خود گفتش هزار</p><p>چون چنین بد عادت آن شهریار</p><p>لیک این بار آن وزیر پر ز جود</p><p>بر براق عز ز دنیا رفته بود</p><p>بر مقام او وزیر نو رئیس</p><p>گشته لیکن سخت بی‌رحم و خسیس</p><p>گفت ای شه خرجها داریم ما</p><p>شاعری را نبود این بخشش جزا</p><p>من به ربع عشر این ای مغتنم</p><p>مرد شاعر را خوش و راضی کنم</p><p>خلق گفتندش که او از پیش‌دست</p><p>ده هزاران زین دلاور برده است</p><p>بعد شکر کلک خایی چون کند</p><p>بعد سلطانی گدایی چون کند</p><p>گفت بفشارم ورا اندر فشار</p><p>تا شود زار و نزار از انتظار</p><p>آنگه ار خاکش دهم از راه من</p><p>در رباید هم‌چو گلبرگ از چمن</p><p>این به من بگذار که استادم درین</p><p>گر تقاضاگر بود هر آتشین</p><p>از ثریا گر بپرد تا ثری</p><p>نرم گردد چون ببیند او مرا</p><p>گفت سلطانش برو فرمان تراست</p><p>لیک شادش کن که نیکوگوی ماست</p><p>گفت او را و دو صد اومیدلیس</p><p>تو به من بگذار این بر من نویس</p><p>پس فکندش صاحب اندر انتظار</p><p>شد زمستان و دی و آمد بهار</p><p>شاعر اندر انتظارش پیر شد</p><p>پس زبون این غم و تدبیر شد</p><p>گفت اگر زر نه که دشنامم دهی</p><p>تا رهد جانم ترا باشم رهی</p><p>انتظارم کشت باری گو برو</p><p>تا رهد این جان مسکین از گرو</p><p>بعد از آنش داد ربع عشر آن</p><p>ماند شاعر اندر اندیشهٔ گران</p><p>کانچنان نقد و چنان بسیار بود</p><p>این که دیر اشکفت دستهٔ خار بود</p><p>پس بگفتندش که آن دستور راد</p><p>رفت از دنیا خدا مزدت دهاد</p><p>که مضاعف زو همی‌شد آن عطا</p><p>کم همی‌افتاد بخشش را خطا</p><p>این زمان او رفت و احسان را ببرد</p><p>او نمرد الحق بلی احسان بمرد</p><p>رفت از ما صاحب راد و رشید</p><p>صاحب سلاخ درویشان رسید</p><p>رو بگیر این را و زینجا شب گریز</p><p>تا نگیرد با تو این صاحب‌ستیز</p><p>ما به صد حیلت ازو این هدیه را</p><p>بستدیم ای بی‌خبر از جهد ما</p><p>رو بایشان کرد و گفت ای مشفقان</p><p>از کجا آمد بگویید این عوان</p><p>چیست نام این وزیر جامه‌کن</p><p>قوم گفتندش که نامش هم حسن</p><p>گفت یا رب نام آن و نام این</p><p>چون یکی آمد دریغ ای رب دین</p><p>آن حسن نامی که از یک کلک او</p><p>صد وزیر و صاحب آید جودخو</p><p>این حسن کز ریش زشت این حسن</p><p>می‌توان بافید ای جان صد رسن</p><p>بر چنین صاحب چو شه اصغا کند</p><p>شاه و ملکش را ابد رسوا کند</p><h2><a id="poem-8454" href="https://ganjoor.net/moulavi/masnavi/daftar4/sh47">بخش ۴۷ - مانستن بدرایی این وزیر دون در افساد مروت شاه به وزیر فرعون یعنی هامان در افساد قابلیت فرعون</a></h2>
<p>چند آن فرعون می‌شد نرم و رام</p><p>چون شنیدی او ز موسی آن کلام</p><p>آن کلامی که بدادی سنگ شیر</p><p>از خوشی آن کلام بی‌نظیر</p><p>چون بهامان که وزیرش بود او</p><p>مشورت کردی که کینش بود خو</p><p>پس بگفتی تا کنون بودی خدیو</p><p>بنده گردی ژنده‌پوشی را بریو</p><p>هم‌چو سنگ منجنیقی آمدی</p><p>آن سخن بر شیشه خانهٔ او زدی</p><p>هر چه صد روز آن کلیم خوش‌خطاب</p><p>ساختی در یک‌دم او کردی خراب</p><p>عقل تو دستور و مغلوب هواست</p><p>در وجودت ره‌زن راه خداست</p><p>ناصحی ربانیی پندت دهد</p><p>آن سخن را او به فن طرحی نهد</p><p>کین نه بر جایست هین از جا مشو</p><p>نیست چندان با خود آ شیدا مشو</p><p>وای آن شه که وزیرش این بود</p><p>جای هر دو دوزخ پر کین بود</p><p>شاد آن شاهی که او را دست‌گیر</p><p>باشد اندر کار چون آصف وزیر</p><p>شاه عادل چون قرین او شود</p><p>نام آن نور علی نور این بود</p><p>چون سلیمان شاه و چون آصف وزیر</p><p>نور بر نورست و عنبر بر عبیر</p><p>شاه فرعون و چو هامانش وزیر</p><p>هر دو را نبود ز بدبختی گزیر</p><p>پس بود ظلمات بعضی فوق بعض</p><p>نه خرد یار و نه دولت روز عرض</p><p>من ندیدم جز شقاوت در لئام</p><p>گر تو دیدستی رسان از من سلام</p><p>هم‌چو جان باشد شه و صاحب چو عقل</p><p>عقل فاسد روح را آرد بنقل</p><p>آن فرشتهٔ عقل چون هاروت شد</p><p>سحرآموز دو صد طاغوت شد</p><p>عقل جزوی را وزیر خود مگیر</p><p>عقل کل را ساز ای سلطان وزیر</p><p>مر هوا را تو وزیر خود مساز</p><p>که برآید جان پاکت از نماز</p><p>کین هوا پر حرص و حالی‌بین بود</p><p>عقل را اندیشه یوم دین بود</p><p>عقل را دو دیده در پایان کار</p><p>بهر آن گل می‌کشد او رنج خار</p><p>که نفرساید نریزد در خزان</p><p>باد هر خرطوم اخشم دور از آن</p><h2><a id="poem-8455" href="https://ganjoor.net/moulavi/masnavi/daftar4/sh48">بخش ۴۸ - نشستن دیو بر مقام سلیمان علیه‌السلام و تشبه کردن او به کارهای سلیمان  علیه‌السلام و فرق ظاهر میان هر دو سلیمان و دیو خویشتن را سلیمان بن داود نام کردن</a></h2>
<p>ورچه عقلت هست با عقل دگر</p><p>یار باش و مشورت کن ای پدر</p><p>با دو عقل از بس بلاها وا رهی</p><p>پای خود بر اوج گردونها نهی</p><p>دیو گر خود را سلیمان نام کرد</p><p>ملک برد و مملکت را رام کرد</p><p>صورت کار سلیمان دیده بود</p><p>صورت اندر سر دیوی می‌نمود</p><p>خلق گفتند این سلیمان بی‌صفاست</p><p>از سلیمان تا سلیمان فرقهاست</p><p>او چو بیداریست این هم‌چون وسن</p><p>هم‌چنانک آن حسن با این حسن</p><p>دیو می‌گفتی که حق بر شکل من</p><p>صورتی کردست خوش بر اهرمن</p><p>دیو را حق صورت من داده است</p><p>تا نیندازد شما را او بشست</p><p>گر پدید آید به دعوی زینهار</p><p>صورت او را مدارید اعتبار</p><p>دیوشان از مکر این می‌گفت لیک</p><p>می‌نمود این عکس در دلهای نیک</p><p>نیست بازی با ممیز خاصه او</p><p>که بود تمییز و عقلش غیب‌گو</p><p>هیچ سحر و هیچ تلبیس و دغل</p><p>می‌نبندد پرده بر اهل دول</p><p>پس همی گفتند با خود در جواب</p><p>بازگونه می‌روی ای کژ خطاب</p><p>بازگونه رفت خواهی همچنین</p><p>سوی دوزخ اسفل اندر سافلین</p><p>او اگر معزول گشتست و فقیر</p><p>هست در پیشانیش بدر منیر</p><p>تو اگر انگشتری را برده‌ای</p><p>دوزخی چون زمهریر افسرده‌ای</p><p>ما ببوش و عارض و طاق و طرنب</p><p>سر کجا که خود همی ننهیم سنب</p><p>ور به غفلت ما نهیم او را جبین</p><p>پنجهٔ مانع برآید از زمین</p><p>که منه آن سر مرین سر زیر را</p><p>هین مکن سجده مرین ادبار را</p><p>کردمی من شرح این بس جان‌فزا</p><p>گر نبودی غیرت و رشک خدا</p><p>هم قناعت کن تو بپذیر این قدر</p><p>تا بگویم شرح این وقتی دگر</p><p>نام خود کرده سلیمان نبی</p><p>روی‌پوشی می‌کند بر هر صبی</p><p>در گذر از صورت و از نام خیز</p><p>از لقب وز نام در معنی گریز</p><p>پس بپرس از حد او وز فعل او</p><p>در میان حد و فعل او را بجو</p><h2><a id="poem-8456" href="https://ganjoor.net/moulavi/masnavi/daftar4/sh49">بخش ۴۹ - درآمدن سلیمان علیه‌السلام هر روز در مسجد اقصی بعد از تمام شدن جهت عبادت و ارشاد عابدان و معتکفان و  رستن عقاقیر در مسجد</a></h2>
<p>هر صباحی چون سلیمان آمدی</p><p>خاضع اندر مسجد اقصی شدی</p><p>نوگیاهی رسته دیدی اندرو</p><p>پس بگفتی نام و نفع خود بگو</p><p>تو چه دارویی چیی نامت چیست</p><p>تو زیان کی و نفعت بر کیست</p><p>پس بگفتی هر گیاهی فعل و نام</p><p>که من آن را جانم و این را حمام</p><p>من مرین را زهرم و او را شکر</p><p>نام من اینست بر لوح از قدر</p><p>پس طبیبان از سلیمان زان گیا</p><p>عالم و دانا شدندی مقتدی</p><p>تا کتبهای طبیبی ساختند</p><p>جسم را از رنج می‌پرداختند</p><p>این نجوم و طب وحی انبیاست</p><p>عقل و حس را سوی بی‌سو ره کجاست</p><p>عقل جزوی عقل استخراج نیست</p><p>جز پذیرای فن و محتاج نیست</p><p>قابل تعلیم و فهمست این خرد</p><p>لیک صاحب وحی تعلیمش دهد</p><p>جمله حرفتها یقین از وحی بود</p><p>اول او لیک عقل آن را فزود</p><p>هیچ حرفت را ببین کین عقل ما</p><p>تاند او آموختن بی‌اوستا</p><p>گرچه اندر مکر موی‌اشکاف بد</p><p>هیچ پیشه رام بی‌استا نشد</p><p>دانش پیشه ازین عقل ار بدی</p><p>پیشهٔ بی‌اوستا حاصل شدی</p><h2><a id="poem-8457" href="https://ganjoor.net/moulavi/masnavi/daftar4/sh50">بخش ۵۰ - آموختن پیشه گورکنی قابیل از زاغ پیش از آنک در عالم علم گورکنی و گور بود</a></h2>
<p>کندن گوری که کمتر پیشه بود</p><p>کی ز فکر و حیله و اندیشه بود</p><p>گر بدی این فهم مر قابیل را</p><p>کی نهادی بر سر او هابیل را</p><p>که کجا غایب کنم این کشته را</p><p>این به خون و خاک در آغشته را</p><p>دید زاغی زاغ مرده در دهان</p><p>بر گرفته تیز می‌آمد چنان</p><p>از هوا زیر آمد و شد او به فن</p><p>از پی تعلیم او را گورکن</p><p>پس به چنگال از زمین انگیخت گرد</p><p>زود زاغ مرده را در گور کرد</p><p>دفن کردش پس بپوشیدش به خاک</p><p>زاغ از الهام حق بد علم‌ناک</p><p>گفت قابیل آه شه بر عقل من</p><p>که بود زاغی ز من افزون به فن</p><p>عقل کل را گفت مازاغ البصر</p><p>عقل جزوی می‌کند هر سو نظر</p><p>عقل مازاغ است نور خاصگان</p><p>عقل زاغ استاد گور مردگان</p><p>جان که او دنبالهٔ زاغان پرد</p><p>زاغ او را سوی گورستان برد</p><p>هین مدو اندر پی نفس چو زاغ</p><p>کو به گورستان برد نه سوی باغ</p><p>گر روی رو در پی عنقای دل</p><p>سوی قاف و مسجد اقصای دل</p><p>نوگیاهی هر دم ز سودای تو</p><p>می‌دمد در مسجد اقصای تو</p><p>تو سلیمان‌وار داد او بده</p><p>پی بر از وی پای رد بر وی منه</p><p>زانک حال این زمین با ثبات</p><p>باز گوید با تو انواع نبات</p><p>در زمین گر نیشکر ور خود نیست</p><p>ترجمان هر زمین نبت ویست</p><p>پس زمین دل که نبتش فکر بود</p><p>فکرها اسرار دل را وا نمود</p><p>گر سخن‌کش یابم اندر انجمن</p><p>صد هزاران گل برویم چون چمن</p><p>ور سخن‌کش یابم آن دم زن به مزد</p><p>می‌گریزد نکته‌ها از دل چو دزد</p><p>جنبش هر کس به سوی جاذبست</p><p>جذب صدق نه چو جذب کاذبست</p><p>می‌روی گه گمره و گه در رشد</p><p>رشته پیدا نه و آنکت می‌کشد</p><p>اشتر کوری مهار تو رهین</p><p>تو کشش می‌بین مهارت را مبین</p><p>گر شدی محسوس جذاب و مهار</p><p>پس نماندی این جهان دارالغرار</p><p>گبر دیدی کو پی سگ می‌رود</p><p>سخرهٔ دیو ستنبه می‌شود</p><p>در پی او کی شدی مانند حیز</p><p>پی خود را واکشیدی گبر نیز</p><p>گاو گر واقف ز قصابان بدی</p><p>کی پی ایشان بدان دکان شدی</p><p>یا بخوردی از کف ایشان سبوس</p><p>یا بدادی شیرشان از چاپلوس</p><p>ور بخوردی کی علف هضمش شدی</p><p>گر ز مقصود علف واقف بدی</p><p>پس ستون این جهان خود غفلتست</p><p>چیست دولت کین دوادو با لتست</p><p>اولش دو دو به آخر لت بخور</p><p>جز درین ویرانه نبود مرگ خر</p><p>تو به جد کاری که بگرفتی به دست</p><p>عیبش این دم بر تو پوشیده شدست</p><p>زان همی تانی بدادن تن به کار</p><p>که بپوشید از تو عیبش کردگار</p><p>همچنین هر فکر که گرمی در آن</p><p>عیب آن فکرت شدست از تو نهان</p><p>بر تو گر پیدا شدی زو عیب و شین</p><p>زو رمیدی جانت بعد المشرقین</p><p>حال که آخر زو پشیمان می‌شوی</p><p>گر بود این حال اول کی دوی</p><p>پس بپوشید اول آن بر جان ما</p><p>تا کنیم آن کار بر وفق قضا</p><p>چون قضا آورد حکم خود پدید</p><p>چشم وا شد تا پشیمانی رسید</p><p>این پشیمانی قضای دیگرست</p><p>این پشیمانی بهل حق را پرست</p><p>ور کنی عادت پشیمان خور شوی</p><p>زین پشیمانی پشیمان‌تر شوی</p><p>نیم عمرت در پریشانی رود</p><p>نیم دیگر در پشیمانی رود</p><p>ترک این فکر و پریشانی بگو</p><p>حال و یار و کار نیکوتر بجو</p><p>ور نداری کار نیکوتر به دست</p><p>پس پشیمانیت بر فوت چه است</p><p>گر همی دانی ره نیکو پرست</p><p>ور ندانی چون بدانی کین به دست</p><p>بد ندانی تا ندانی نیک را</p><p>ضد را از ضد توان دید ای فتی</p><p>چون ز ترک فکر این عاجز شدی</p><p>از گناه آنگاه هم عاجز بدی</p><p>چون بدی عاجز پشیمانی ز چیست</p><p>عاجزی را باز جو کز جذب کیست</p><p>عاجزی بی‌قادری اندر جهان</p><p>کس ندیدست و نباشد این بدان</p><p>همچنین هر آرزو که می‌بری</p><p>تو ز عیب آن حجابی اندری</p><p>ور نمودی علت آن آرزو</p><p>خود رمیدی جان تو زان جست و جو</p><p>گر نمودی عیب آن کار او ترا</p><p>کس نبردی کش کشان آن سو ترا</p><p>وان دگر کار کز آن هستی نفور</p><p>زان بود که عیبش آمد در ظهور</p><p>ای خدای رازدان خوش‌سخن</p><p>عیب کار بد ز ما پنهان مکن</p><p>عیب کار نیک را منما به ما</p><p>تا نگردیم از روش سرد و هبا</p><p>هم بر آن عادت سلیمان سنی</p><p>رفت در مسجد میان روشنی</p><p>قاعدهٔ هر روز را می‌جست شاه</p><p>که ببیند مسجد اندر نو گیاه</p><p>دل ببیند سر بدان چشم صفی</p><p>آن حشایش که شد از عامه خفی</p><h2><a id="poem-8458" href="https://ganjoor.net/moulavi/masnavi/daftar4/sh51">بخش ۵۱ - قصهٔ صوفی کی در میان گلستان سر به زانو مراقب بود یارانش گفتند سر برآور تفرج کن بر گلستان و ریاحین و مرغان و آثار رحمةالله تعالی</a></h2>
<p>صوفیی در باغ از بهر گشاد</p><p>صوفیانه روی بر زانو نهاد</p><p>پس فرو رفت او به خود اندر نغول</p><p>شد ملول از صورت خوابش فضول</p><p>که چه خسپی آخر اندر رز نگر</p><p>این درختان بین و آثار و خضر</p><p>امر حق بشنو که گفتست انظروا</p><p>سوی این آثار رحمت آر رو</p><p>گفت آثارش دلست ای بوالهوس</p><p>آن برون آثار آثارست و بس</p><p>باغها و سبزه‌ها در عین جان</p><p>بر برون عکسش چو در آب روان</p><p>آن خیال باغ باشد اندر آب</p><p>که کند از لطف آب آن اضطراب</p><p>باغها و میوه‌ها اندر دلست</p><p>عکس لطف آن برین آب و گلست</p><p>گر نبودی عکس آن سرو سرور</p><p>پس نخواندی ایزدش دار الغرور</p><p>این غرور آنست یعنی این خیال</p><p>هست از عکس دل و جان رجال</p><p>جمله مغروران برین عکس آمده</p><p>بر گمانی کین بود جنت‌کده</p><p>می‌گریزند از اصول باغها</p><p>بر خیالی می‌کنند آن لاغها</p><p>چونک خواب غفلت آیدشان به سر</p><p>راست بینند و چه سودست آن نظر</p><p>بس به گورستان غریو افتاد و آه</p><p>تا قیامت زین غلط وا حسرتاه</p><p>ای خنک آن را که پیش از مرگ مرد</p><p>یعنی او از اصل این رز بوی برد</p><h2><a id="poem-8459" href="https://ganjoor.net/moulavi/masnavi/daftar4/sh52">بخش ۵۲ - قصهٔ رستن خروب در گوشهٔ مسجد اقصی و غمگین شدن سلیمان علیه‌السلام از آن چون به سخن آمد با او و خاصیت و نام  خود بگفت</a></h2>
<p>پس سلیمان دید اندر گوشه‌ای</p><p>نوگیاهی رسته هم‌چون خوشه‌ای</p><p>دید بس نادر گیاهی سبز و تر</p><p>می‌ربود آن سبزیش نور از بصر</p><p>پس سلامش کرد در حال آن حشیش</p><p>او جوابش گفت و بشکفت از خوشیش</p><p>گفت نامت چیست برگو بی‌دهان</p><p>گفت خروبست ای شاه جهان</p><p>گفت اندر تو چه خاصیت بود</p><p>گفت من رستم مکان ویران شود</p><p>من که خروبم خراب منزلم</p><p>هادم بنیاد این آب و گلم</p><p>پس سلیمان آن زمان دانست زود</p><p>که اجل آمد سفر خواهد نمود</p><p>گفت تا من هستم این مسجد یقین</p><p>در خلل ناید ز آفات زمین</p><p>تا که من باشم وجود من بود</p><p>مسجداقصی مخلخل کی شود</p><p>پس که هدم مسجد ما بی‌گمان</p><p>نبود الا بعد مرگ ما بدان</p><p>مسجدست آن دل که جسمش ساجدست</p><p>یار بد خروب هر جا مسجدست</p><p>یار بد چون رست در تو مهر او</p><p>هین ازو بگریز و کم کن گفت وگو</p><p>برکن از بیخش که گر سر بر زند</p><p>مر ترا و مسجدت را بر کند</p><p>عاشقا خروب تو آمد کژی</p><p>هم‌چو طفلان سوی کژ چون می‌غژی</p><p>خویش مجرم دان و مجرم گو مترس</p><p>تا ندزدد از تو آن استاد درس</p><p>چون بگویی جاهلم تعلیم ده</p><p>این چنین انصاف از ناموس به</p><p>از پدر آموز ای روشن‌جبین</p><p>ربنا گفت و ظلمنا پیش ازین</p><p>نه بهانه کرد و نه تزویر ساخت</p><p>نه لوای مکر و حیلت بر فراخت</p><p>باز آن ابلیس بحث آغاز کرد</p><p>که بدم من سرخ رو کردیم زرد</p><p>رنگ رنگ تست صباغم توی</p><p>اصل جرم و آفت و داغم توی</p><p>هین بخوان رب بما اغویتنی</p><p>تا نگردی جبری و کژ کم تنی</p><p>بر درخت جبر تا کی بر جهی</p><p>اختیار خویش را یک‌سو نهی</p><p>هم‌چو آن ابلیس و ذریات او</p><p>با خدا در جنگ و اندر گفت و گو</p><p>چون بود اکراه با چندان خوشی</p><p>که تو در عصیان همی دامن کشی</p><p>آن‌چنان خوش کس رود در مکرهی</p><p>کس چنان رقصان دود در گم‌رهی</p><p>بیست مرده جنگ می‌کردی در آن</p><p>کت همی‌دادند پند آن دیگران</p><p>که صواب اینست و راه اینست و بس</p><p>کی زند طعنه مرا جز هیچ‌کس</p><p>کی چنین گوید کسی کو مکر هست</p><p>چون چنین جنگد کسی کو بی‌رهست</p><p>هر چه نفست خواست داری اختیار</p><p>هر چه عقلت خواست آری اضطرار</p><p>داند او کو نیک‌بخت و محرمست</p><p>زیرکی ز ابلیس و عشق از آدمست</p><p>زیرکی سباحی آمد در بحار</p><p>کم رهد غرقست او پایان کار</p><p>هل سباحت را رها کن کبر و کین</p><p>نیست جیحون نیست جو دریاست این</p><p>وانگهان دریای ژرف بی‌پناه</p><p>در رباید هفت دریا را چو کاه</p><p>عشق چون کشتی بود بهر خواص</p><p>کم بود آفت بود اغلب خلاص</p><p>زیرکی بفروش و حیرانی بخر</p><p>زیرکی ظنست و حیرانی نظر</p><p>عقل قربان کن به پیش مصطفی</p><p>حسبی الله گو که الله‌ام کفی</p><p>هم‌چو کنعان سر ز کشتی وا مکش</p><p>که غرورش داد نفس زیرکش</p><p>که برآیم بر سر کوه مشید</p><p>منت نوحم چرا باید کشید</p><p>چون رمی از منتش بر جان ما</p><p>چونک شکر و منتش گوید خدا</p><p>تو چه دانی ای غرارهٔ پر حسد</p><p>منت او را خدا هم می‌کشد</p><p>کاشکی او آشنا ناموختی</p><p>تا طمع در نوح و کشتی دوختی</p><p>کاش چون طفل از حیل جاهل بدی</p><p>تا چو طفلان چنگ در مادر زدی</p><p>یا به علم نقل کم بودی ملی</p><p>علم وحی دل ربودی از ولی</p><p>با چنین نوری چو پیش آری کتاب</p><p>جان وحی آسای تو آرد عتاب</p><p>چون تیمم با وجود آب دان</p><p>علم نقلی با دم قطب زمان</p><p>خویش ابله کن تبع می‌رو سپس</p><p>رستگی زین ابلهی یابی و بس</p><p>اکثر اهل الجنه البله ای پسر</p><p>بهر این گفتست سلطان البشر</p><p>زیرکی چون کبر و باد انگیز تست</p><p>ابلهی شو تا بماند دل درست</p><p>ابلهی نه کو به مسخرگی دوتوست</p><p>ابلهی کو واله و حیران هوست</p><p>ابلهان‌اند آن زنان دست بر</p><p>از کف ابله وز رخ یوسف نذر</p><p>عقل را قربان کن اندر عشق دوست</p><p>عقلها باری از آن سویست کوست</p><p>عقلها آن سو فرستاده عقول</p><p>مانده این سو که نه معشوقست گول</p><p>زین سر از حیرت گر این عقلت رود</p><p>هر سو مویت سر و عقلی شود</p><p>نیست آن سو رنج فکرت بر دماغ</p><p>که دماغ و عقل روید دشت و باغ</p><p>سوی دشت از دشت نکته بشنوی</p><p>سوی باغ آیی شود نخلت روی</p><p>اندرین ره ترک کن طاق و طرنب</p><p>تا قلاوزت نجنبد تو مجنب</p><p>هر که او بی سر بجنبد دم بود</p><p>جنبشش چون جنبش کزدم بود</p><p>کژرو و شب کور و زشت و زهرناک</p><p>پیشهٔ او خستن اجسام پاک</p><p>سر بکوب آن را که سرش این بود</p><p>خلق و خوی مستمرش این بود</p><p>خود صلاح اوست آن سر کوفتن</p><p>تا رهد جان‌ریزه‌اش زان شوم‌تن</p><p>واستان آن دست دیوانه سلاح</p><p>تا ز تو راضی شود عدل و صلاح</p><p>چون سلاحش هست و عقلش نه ببند</p><p>دست او را ورنه آرد صد گزند</p><h2><a id="poem-8460" href="https://ganjoor.net/moulavi/masnavi/daftar4/sh53">بخش ۵۳ - بیان آنک حصول علم و مال و جاه بدگوهران را فضیحت اوست و چون شمشیریست کی افتادست به دست راه‌زن</a></h2>
<p>بدگهر را علم و فن آموختن</p><p>دادن تیغی به دست راه‌زن</p><p>تیغ دادن در کف زنگی مست</p><p>به که آید علم ناکس را به دست</p><p>علم و مال و منصب و جاه و قران</p><p>فتنه آمد در کف بدگوهران</p><p>پس غزا زین فرض شد بر مؤمنان</p><p>تا ستانند از کف مجنون سنان</p><p>جان او مجنون تنش شمشیر او</p><p>واستان شمشیر را زان زشت‌خو</p><p>آنچ منصب می‌کند با جاهلان</p><p>از فضیحت کی کند صد ارسلان</p><p>عیب او مخفیست چون آلت بیافت</p><p>مارش از سوراخ بر صحرا شتافت</p><p>جمله صحرا مار و کزدم پر شود</p><p>چونک جاهل شاه حکم مر شود</p><p>مال و منصب ناکسی که آرد به دست</p><p>طالب رسوایی خویش او شدست</p><p>یا کند بخل و عطاها کم دهد</p><p>یا سخا آرد بنا موضع نهد</p><p>شاه را در خانهٔ بیذق نهد</p><p>این چنین باشد عطا که احمق دهد</p><p>حکم چون در دست گمراهی فتاد</p><p>جاه پندارید در چاهی فتاد</p><p>ره نمی‌داند قلاووزی کند</p><p>جان زشت او جهان‌سوزی کند</p><p>طفل راه فقر چون پیری گرفت</p><p>پی‌روان را غول ادباری گرفت</p><p>که بیا تا ماه بنمایم ترا</p><p>ماه را هرگز ندید آن بی‌صفا</p><p>چون نمایی چون ندیدستی به عمر</p><p>عکس مه در آب هم ای خام غمر</p><p>احمقان سرور شدستند و ز بیم</p><p>عاقلان سرها کشیده در گلیم</p><h2><a id="poem-8461" href="https://ganjoor.net/moulavi/masnavi/daftar4/sh54">بخش ۵۴ - تفسیر یا ایها المزمل</a></h2>
<p>خواند مزمل نبی را زین سبب</p><p>که برون آ از گلیم ای بوالهرب</p><p>سر مکش اندر گلیم و رو مپوش</p><p>که جهان جسمیست سرگردان تو هوش</p><p>هین مشو پنهان ز ننگ مدعی</p><p>که تو داری شمع وحی شعشعی</p><p>هین قم اللیل که شمعی ای همام</p><p>شمع اندر شب بود اندر قیام</p><p>بی‌فروغت روز روشن هم شبست</p><p>بی‌پناهت شیر اسیر ارنبست</p><p>باش کشتیبان درین بحر صفا</p><p>که تو نوح ثانیی ای مصطفی</p><p>ره شناسی می‌بباید با لباب</p><p>هر رهی را خاصه اندر راه آب</p><p>خیز بنگر کاروان ره‌زده</p><p>هر طرف غولیست کشتیبان شده</p><p>خضر وقتی غوث هر کشتی توی</p><p>هم‌چو روح‌الله مکن تنها روی</p><p>پیش این جمعی چو شمع آسمان</p><p>انقطاع و خلوت آری را بمان</p><p>وقت خلوت نیست اندر جمع آی</p><p>ای هدی چون کوه قاف و تو همای</p><p>بدر بر صدر فلک شد شب روان</p><p>سیر را نگذارد از بانگ سگان</p><p>طاعنان هم‌چون سگان بر بدر تو</p><p>بانگ می‌دارند سوی صدر تو</p><p>این سگان کرند از امر انصتوا</p><p>از سفه و عوع کنان بر بدر تو</p><p>هین بمگذار ای شفا رنجور را</p><p>تو ز خشم کر عصای کور را</p><p>نه تو گفتی قاید اعمی به راه</p><p>صد ثواب و اجر یابد از اله</p><p>هر که او چل گام کوری را کشد</p><p>گشت آمرزیده و یابد رشد</p><p>پس بکش تو زین جهان بی‌قرار</p><p>جوق کوران را قطار اندر قطار</p><p>کار هادی این بود تو هادیی</p><p>ماتم آخر زمان را شادیی</p><p>هین روان کن ای امام المتقین</p><p>این خیال‌اندیشگان را تا یقین</p><p>هر که در مکر تو دارد دل گرو</p><p>گردنش را من زنم تو شاد رو</p><p>بر سر کوریش کوریها نهم</p><p>او شکر پندارد و زهرش دهم</p><p>عقلها از نور من افروختند</p><p>مکرها از مکر من آموختند</p><p>چیست خود آلاجق آن ترکمان</p><p>پیش پای نره پیلان جهان</p><p>آن چراغ او به پیش صرصرم</p><p>خود چه باشد ای مهین پیغامبرم</p><p>خیز در دم تو بصور سهمناک</p><p>تا هزاران مرده بر روید ز خاک</p><p>چون تو اسرافیل وقتی راست‌خیز</p><p>رستخیزی ساز پیش از رستخیز</p><p>هر که گوید کو قیامت ای صنم</p><p>خویش بنما که قیامت نک منم</p><p>در نگر ای سایل محنت‌زده</p><p>زین قیامت صد جهان افزون شده</p><p>ور نباشد اهل این ذکر و قنوت</p><p>پس جواب الاحمق ای سلطان سکوت</p><p>ز آسمان حق سکوت آید جواب</p><p>چون بود جانا دعا نامستجاب</p><p>ای دریغا وقت خرمنگاه شد</p><p>لیک روز از بخت ما بیگاه شد</p><p>وقت تنگست و فراخی این کلام</p><p>تنگ می‌آید برو عمر دوام</p><p>نیزه‌بازی اندرین کوه‌های تنگ</p><p>نیزه‌بازان را همی آرد به تنگ</p><p>وقت تنگ و خاطر و فهم عوام</p><p>تنگ‌تر صد ره ز وقت است ای غلام</p><p>چون جواب احمق آمد خامشی</p><p>این درازی در سخن چون می‌کشی</p><p>از کمال رحمت و موج کرم</p><p>می‌دهد هر شوره را باران و نم</p><h2><a id="poem-8462" href="https://ganjoor.net/moulavi/masnavi/daftar4/sh55">بخش ۵۵ - در بیان آنک ترک الجواب جواب مقرر این سخن کی جواب الاحمق سکوت شرح این هر دو درین قصه است کی  گفته می‌آید</a></h2>
<p>بود شاهی بود او را بنده‌ای</p><p>مرده عقلی بود و شهوت‌زنده‌ای</p><p>خرده‌های خدمتش بگذاشتی</p><p>بد سگالیدی نکو پنداشتی</p><p>گفت شاهنشه جرااش کم کنید</p><p>ور بجنگد نامش از خط بر زنید</p><p>عقل او کم بود و حرص او فزون</p><p>چون جرا کم دید شد تند و حرون</p><p>عقل بودی گرد خود کردی طواف</p><p>تا بدیدی جرم خود گشتی معاف</p><p>چون خری پابسته تندد از خری</p><p>هر دو پایش بسته گردد بر سری</p><p>پس بگوید خر که یک بندم بست</p><p>خود مدان کان دو ز فعل آن خسست</p><h2><a id="poem-8463" href="https://ganjoor.net/moulavi/masnavi/daftar4/sh56">بخش ۵۶ - در تفسیر این حدیث مصطفی علیه‌السلام کی ان الله تعالی خلق الملائکة و رکب  فیهم العقل و خلق البهائم و رکب فیها الشهوة و خلق بنی آدم و رکب فیهم العقل و الشهوة فمن غلب عقله شهوته فهو اعلی من الملائکة و من غلب شهوته عقله فهو ادنی من البهائم</a></h2>
<p>در حدیث آمد که یزدان مجید</p><p>خلق عالم را سه گونه آفرید</p><p>یک گره را جمله عقل و علم و جود</p><p>آن فرشته‌ست او نداند جز سجود</p><p>نیست اندر عنصرش حرص و هوا</p><p>نور مطلق زنده از عشق خدا</p><p>یک گروه دیگر از دانش تهی</p><p>هم‌چو حیوان از علف در فربهی</p><p>او نبیند جز که اصطبل و علف</p><p>از شقاوت غافلست و از شرف</p><p>این سوم هست آدمی‌زاد و بشر</p><p>نیم او ز افرشته و نیمیش خر</p><p>نیم خر خود مایل سفلی بود</p><p>نیم دیگر مایل عقلی بود</p><p>آن دو قوم آسوده از جنگ و حراب</p><p>وین بشر با دو مخالف در عذاب</p><p>وین بشر هم ز امتحان قسمت شدند</p><p>آدمی شکلند و سه امت شدند</p><p>یک گره مستغرق مطلق شدست</p><p>هم‌چو عیسی با ملک ملحق شدست</p><p>نقش آدم لیک معنی جبرئیل</p><p>رسته از خشم و هوا و قال و قیل</p><p>از ریاضت رسته وز زهد و جهاد</p><p>گوییا از آدمی او خود نزاد</p><p>قسم دیگر با خران ملحق شدند</p><p>خشم محض و شهوت مطلق شدند</p><p>وصف جبریلی دریشان بود رفت</p><p>تنگ بود آن خانه و آن وصف زفت</p><p>مرده گردد شخص کو بی‌جان شود</p><p>خر شود چون جان او بی‌آن شود</p><p>زانک جانی کان ندارد هست پست</p><p>این سخن حقست و صوفی گفته است</p><p>او ز حیوانها فزون‌تر جان کند</p><p>در جهان باریک کاریها کند</p><p>مکر و تلبیسی که او داند تنید</p><p>آن ز حیوان دیگر ناید پدید</p><p>جامه‌های زرکشی را بافتن</p><p>درها از قعر دریا یافتن</p><p>خرده‌کاریهای علم هندسه</p><p>یا نجوم و علم طب و فلسفه</p><p>که تعلق با همین دنیاستش</p><p>ره به هفتم آسمان بر نیستش</p><p>این همه علم بنای آخرست</p><p>که عماد بود گاو و اشترست</p><p>بهر استبقای حیوان چند روز</p><p>نام آن کردند این گیجان رموز</p><p>علم راه حق و علم منزلش</p><p>صاحب دل داند آن را با دلش</p><p>پس درین ترکیب حیوان لطیف</p><p>آفرید و کرد با دانش الیف</p><p>نام کالانعام کرد آن قوم را</p><p>زانک نسبت کو بیقظه نوم را</p><p>روح حیوانی ندارد غیر نوم</p><p>حسهای منعکس دارند قوم</p><p>یقظه آمد نوم حیوانی نماند</p><p>انعکاس حس خود از لوح خواند</p><p>هم‌چو حس آنک خواب او را ربود</p><p>چون شد او بیدار عکسیت نمود</p><p>لاجرم اسفل بود از سافلین</p><p>ترک او کن لا احب الافلین</p><h2><a id="poem-8464" href="https://ganjoor.net/moulavi/masnavi/daftar4/sh57">بخش ۵۷ - در تفسیر این آیت کی و اما الذین فی قلوبهم مرض فزادتهم رجسا و قوله یضل به کثیرا و یهدی به کثیرا</a></h2>
<p>زانک استعداد تبدیل و نبرد</p><p>بودش از پستی و آن را فوت کرد</p><p>باز حیوان را چو استعداد نیست</p><p>عذر او اندر بهیمی روشنیست</p><p>زو چو استعداد شد کان رهبرست</p><p>هر غذایی کو خورد مغز خرست</p><p>گر بلادر خورد او افیون شود</p><p>سکته و بی‌عقلیش افزون شود</p><p>ماند یک قسم دگر اندر جهاد</p><p>نیم حیوان نیم حی با رشاد</p><p>روز و شب در جنگ و اندر کش‌مکش</p><p>کرده چالیش آخرش با اولش</p><h2><a id="poem-8465" href="https://ganjoor.net/moulavi/masnavi/daftar4/sh58">بخش ۵۸ - چالیش عقل با نفس هم چون تنازع  مجنون با ناقه میل مجنون  سوی حره میل ناقه واپس سوی کره  چنانک گفت مجنون هوا ناقتی خلفی و قدامی الهوی  و انی و ایاها لمختلفان</a></h2>
<p>هم‌چو مجنون‌اند و چون ناقه‌ش یقین</p><p>می‌کشد آن پیش و این واپس به کین</p><p>میل مجنون پیش آن لیلی روان</p><p>میل ناقه پس پی کره دوان</p><p>یک دم ار مجنون ز خود غافل بدی</p><p>ناقه گردیدی و واپس آمدی</p><p>عشق و سودا چونک پر بودش بدن</p><p>می‌نبودش چاره از بی‌خود شدن</p><p>آنک او باشد مراقب عقل بود</p><p>عقل را سودای لیلی در ربود</p><p>لیک ناقه بس مراقب بود و چست</p><p>چون بدیدی او مهار خویش سست</p><p>فهم کردی زو که غافل گشت و دنگ</p><p>رو سپس کردی به کره بی‌درنگ</p><p>چون به خود باز آمدی دیدی ز جا</p><p>کو سپس رفتست بس فرسنگها</p><p>در سه روزه ره بدین احوالها</p><p>ماند مجنون در تردد سالها</p><p>گفت ای ناقه چو هر دو عاشقیم</p><p>ما دو ضد پس همره نالایقیم</p><p>نیستت بر وفق من مهر و مهار</p><p>کرد باید از تو صحبت اختیار</p><p>این دو همره یکدگر را راه‌زن</p><p>گمره آن جان کو فرو ناید ز تن</p><p>جان ز هجر عرش اندر فاقه‌ای</p><p>تن ز عشق خاربن چون ناقه‌ای</p><p>جان گشاید سوی بالا بالها</p><p>در زده تن در زمین چنگالها</p><p>تا تو با من باشی ای مردهٔ وطن</p><p>پس ز لیلی دور ماند جان من</p><p>روزگارم رفت زین گون حالها</p><p>هم‌چو تیه و قوم موسی سالها</p><p>خطوتینی بود این ره تا وصال</p><p>مانده‌ام در ره ز شستت شصت سال</p><p>راه نزدیک و بماندم سخت دیر</p><p>سیر گشتم زین سواری سیرسیر</p><p>سرنگون خود را از اشتر در فکند</p><p>گفت سوزیدم ز غم تا چندچند</p><p>تنگ شد بر وی بیابان فراخ</p><p>خویشتن افکند اندر سنگلاخ</p><p>آنچنان افکند خود را سخت زیر</p><p>که مخلخل گشت جسم آن دلیر</p><p>چون چنان افکند خود را سوی پست</p><p>از قضا آن لحظه پایش هم شکست</p><p>پای را بر بست و گفتا گو شوم</p><p>در خم چوگانش غلطان می‌روم</p><p>زین کند نفرین حکیم خوش‌دهن</p><p>بر سواری کو فرو ناید ز تن</p><p>عشق مولی کی کم از لیلی بود</p><p>گوی گشتن بهر او اولی بود</p><p>گوی شو می‌گرد بر پهلوی صدق</p><p>غلط غلطان در خم چوگان عشق</p><p>کین سفر زین پس بود جذب خدا</p><p>وان سفر بر ناقه باشد سیر ما</p><p>این چنین سیریست مستثنی ز جنس</p><p>کان فزود از اجتهاد جن و انس</p><p>این چنین جذبیست نی هر جذب عام</p><p>که نهادش فضل احمد والسلام</p>
</body></html>