<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر پنجم - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8592" href="https://ganjoor.net/moulavi/masnavi/daftar5/sh46">بخش ۴۶ - مثال عالم هست نیست‌نما و عالم نیست هست‌نما</a></h2>
<p>نیست را بنمود هست و محتشم</p><p>هست را بنمود بر شکل عدم</p><p>بحر را پوشید و کف کرد آشکار</p><p>باد را پوشید و بنمودت غبار</p><p>چون منارهٔ خاک پیچان در هوا</p><p>خاک از خود چون برآید بر علا</p><p>خاک را بینی به بالا ای علیل</p><p>باد را نی جز به تعریف دلیل</p><p>کف همی‌بینی روانه هر طرف</p><p>کف بی‌دریا ندارد منصرف</p><p>کف به حس بینی و دریا از دلیل</p><p>فکر پنهان آشکارا قال و قیل</p><p>نفی را اثبات می‌پنداشتیم</p><p>دیدهٔ معدوم‌بینی داشتیم</p><p>دیده‌ای که اندر نعاسی شد پدید</p><p>کی تواند جز خیال و نیست دید</p><p>لاجرم سرگشته گشتیم از ضلال</p><p>چون حقیقت شد نهان پیدا خیال</p><p>این عدم را چون نشاند اندر نظر</p><p>چون نهان کرد آن حقیقت از بصر</p><p>آفرین ای اوستاد سحرباف</p><p>که نمودی معرضان را درد صاف</p><p>ساحران مهتاب پیمایند زود</p><p>پیش بازرگان و زر گیرند سود</p><p>سیم بربایند زین گون پیچ پیچ</p><p>سیم از کف رفته و کرباس هیچ</p><p>این جهان جادوست ما آن تاجریم</p><p>که ازو مهتاب پیموده خریم</p><p>گز کند کرباس پانصد گز شتاب</p><p>ساحرانه او ز نور ماهتاب</p><p>چون ستد او سیم عمرت ای رهی</p><p>سیم شد کرباس نی کیسه تهی</p><p>قل اعوذت خواند باید کای احد</p><p>هین ز نفاثات افغان وز عقد</p><p>می‌دمند اندر گره آن ساحرات</p><p>الغیاث المستغاث از برد و مات</p><p>لیک بر خوان از زبان فعل نیز</p><p>که زبان قول سستست ای عزیز</p><p>در زمانه مر ترا سه همره‌اند</p><p>آن یکی وافی و این دو غدرمند</p><p>آن یکی یاران و دیگر رخت و مال</p><p>وآن سوم وافیست و آن حسن الفعال</p><p>مال ناید با تو بیرون از قصور</p><p>یار آید لیک آید تا به گور</p><p>چون ترا روز اجل آید به پیش</p><p>یار گوید از زبان حال خویش</p><p>تا بدینجا بیش همره نیستم</p><p>بر سر گورت زمانی بیستم</p><p>فعل تو وافیست زو کن ملتحد</p><p>که در آید با تو در قعر لحد</p><h2><a id="poem-8593" href="https://ganjoor.net/moulavi/masnavi/daftar5/sh47">بخش ۴۷ - در تفسیر قول مصطفی علیه‌السلام لا بد من قرین یدفن معک و هو حی و  تدفن معه و انت میت ان کان کریما اکرمک و ان کان لیما اسلمک و ذلک القرین عملک فاصلحه ما استطعت صدق رسول‌الله</a></h2>
<p>پس پیمبر گفت بهر این طریق</p><p>باوفاتر از عمل نبود رفیق</p><p>گر بود نیکو ابد یارت شود</p><p>ور بود بد در لحد مارت شود</p><p>این عمل وین کسب در راه سداد</p><p>کی توان کرد ای پدر بی‌اوستاد</p><p>دون‌ترین کسبی که در عالم رود</p><p>هیچ بی‌ارشاد استادی بود</p><p>اولش علمست آنگاهی عمل</p><p>تا دهد بر بعد مهلت یا اجل</p><p>استعینوا فی‌الحرف یا ذا النهی</p><p>من کریم صالح من اهلها</p><p>اطلب الدر اخی وسط الصدف</p><p>واطلب الفن من ارباب الحرف</p><p>ان رایتم ناصحین انصفوا</p><p>بادروا التعلیم لا تستنکفوا</p><p>در دباغی گر خلق پوشید مرد</p><p>خواجگی خواجه را آن کم نکرد</p><p>وقت دم آهنگر ار پوشید دلق</p><p>احتشام او نشد کم پیش خلق</p><p>پس لباس کبر بیرون کن ز تن</p><p>ملبس ذل پوش در آموختن</p><p>علم آموزی طریقش قولی است</p><p>حرفت آموزی طریقش فعلی است</p><p>فقر خواهی آن به صحبت قایمست</p><p>نه زبانت کار می‌آید نه دست</p><p>دانش آن را ستاند جان ز جان</p><p>نه ز راه دفتر و نه از زبان</p><p>در دل سالک اگر هست آن رموز</p><p>رمزدانی نیست سالک را هنوز</p><p>تا دلش را شرح آن سازد ضیا</p><p>پس الم نشرح بفرماید خدا</p><p>که درون سینه شرحت داده‌ایم</p><p>شرح اندر سینه‌ات بنهاده‌ایم</p><p>تو هنوز از خارج آن را طالبی</p><p>محلبی از دیگران چون حالبی</p><p>چشمهٔ شیرست در تو بی‌کنار</p><p>تو چرا می‌شیر جویی از تغار</p><p>منفذی داری به بحر ای آبگیر</p><p>ننگ دار از آب جستن از غدیر</p><p>که الم نشرح نه شرحت هست باز</p><p>چون شدی تو شرح‌جو و کدیه‌ساز</p><p>در نگر در شرح دل در اندرون</p><p>تا نیاید طعنهٔ لا تبصرون</p><h2><a id="poem-8594" href="https://ganjoor.net/moulavi/masnavi/daftar5/sh48">بخش ۴۸ - تفسیر وَ هُوَ مَعَکُمْ</a></h2>
<p>یک سپد پر نان ترا بر فرق سر</p><p>تو همی خواهی لب نان در به در</p><p>در سر خود پیچ هل خیره‌سری</p><p>رو در دل زن چرا بر هر دری</p><p>تا بزانویی میان آب‌ِ جو</p><p>غافل از خود زین و آن تو آب‌جو</p><p>پیش آب و پس هم آب با مدد</p><p>چشمها را پیش سد و خلف سد</p><p>اسپ زیر ران و فارس اسپ‌جو</p><p>چیست این گفت اسپ لیکن اسپ کو</p><p>هی نه اسپست این به زیر تو پدید</p><p>گفت آری لیک خود اسپی که دید</p><p>مست آب و پیش روی اوست آن</p><p>اندر آب و بی‌خبر ز آب روان</p><p>چون گهر در بحر گوید بحر کو</p><p>وآن خیال چون صدف دیوار او</p><p>گفتن آن کو حجابش می‌شود</p><p>ابر تاب آفتابش می‌شود</p><p>بند چشم اوست هم چشم بدش</p><p>عین رفع سد او گشته سدش</p><p>بند گوش او شده هم هوش او</p><p>هوش با حق دار ای مدهوش او</p><h2><a id="poem-8595" href="https://ganjoor.net/moulavi/masnavi/daftar5/sh49">بخش ۴۹ - در تفسیر قول مصطفی علیه‌السلام من جعل الهموم هما واحدا کفاه الله سائر همومه و من تفرقت به الهموم لا یبالی الله فی ای واد اهلکه</a></h2>
<p>هوش را توزیع کردی بر جهات</p><p>می‌نیرزد تره‌ای آن ترهات</p><p>آب هش را می‌کشد هر بیخ خار</p><p>آب هوشت چون رسد سوی ثمار</p><p>هین بزن آن شاخ بد را خو کنش</p><p>آب ده این شاخ خوش را نو کنش</p><p>هر دو سبزند این زمان آخر نگر</p><p>کین شود باطل از آن روید ثمر</p><p>آب باغ این را حلال آن را حرام</p><p>فرق را آخر ببینی والسلام</p><p>عدل چه بود آب ده اشجار را</p><p>ظلم چه بود آب دادن خار را</p><p>عدل وضع نعمتی در موضعش</p><p>نه بهر بیخی که باشد آبکش</p><p>ظلم چه بود وضع در ناموضعی</p><p>که نباشد جز بلا را منبعی</p><p>نعمت حق را به جان و عقل ده</p><p>نه به طبع پر زحیر پر گره</p><p>بار کن بیگار غم را بر تنت</p><p>بر دل و جان کم نه آن جان کندنت</p><p>بر سر عیسی نهاده تنگ بار</p><p>خر سکیزه می‌زند در مرغزار</p><p>سرمه را در گوش کردن شرط نیست</p><p>کار دل را جستن از تن شرط نیست</p><p>گر دلی رو ناز کن خواری مکش</p><p>ور تنی شکر منوش و زهر چش</p><p>زهر تن را نافعست و قند بد</p><p>تن همان بهتر که باشد بی‌مدد</p><p>هیزم دوزخ تنست و کم کنش</p><p>ور بروید هیزمی رو بر کنش</p><p>ورنه حمال حطب باشی حطب</p><p>در دو عالم هم‌چو جفت بولهب</p><p>از حطب بشناس شاخ سدره را</p><p>گرچه هر دو سبز باشند ای فتی</p><p>اصل آن شاخست هفتم آسمان</p><p>اصل این شاخست از نار و دخان</p><p>هست مانندا به صورت پیش حس</p><p>که غلط‌بینست چشم و کیش حس</p><p>هست آن پیدا به پیش چشم دل</p><p>جهد کن سوی دل آ جهد المقل</p><p>ور نداری پا بجنبان خویش را</p><p>تا ببینی هر کم و هر بیش را</p><h2><a id="poem-8596" href="https://ganjoor.net/moulavi/masnavi/daftar5/sh50">بخش ۵۰ - در معنی این بیت «گر راه روی راه برت بگشایند   ور نیست شوی بهستیت بگرایند»</a></h2>
<p>گر زلیخا بست درها هر طرف</p><p>یافت یوسف هم ز جنبش منصرف</p><p>باز شد قفل و در و شد ره پدید</p><p>چون توکل کرد یوسف برجهید</p><p>گر چه رخنه نیست عالم را پدید</p><p>خیره یوسف‌وار می‌باید دوید</p><p>تا گشاید قفل و در پیدا شود</p><p>سوی بی‌جایی شما را جا شود</p><p>آمدی اندر جهان ای ممتحن</p><p>هیچ می‌بینی طریق آمدن</p><p>تو ز جایی آمدی وز موطنی</p><p>آمدن را راه دانی هیچ نی</p><p>گر ندانی تا نگویی راه نیست</p><p>زین ره بی‌راهه ما را رفتنیست</p><p>می‌روی در خواب شادان چپ و راست</p><p>هیچ دانی راه آن میدان کجاست</p><p>تو ببند آن چشم و خود تسلیم کن</p><p>خویش را بینی در آن شهر کهن</p><p>چشم چون بندی که صد چشم خمار</p><p>بند چشم تست این سو از غرار</p><p>چارچشمی تو ز عشق مشتری</p><p>بر امید مهتری و سروری</p><p>ور بخسپی مشتری بینی به خواب</p><p>چغد بد کی خواب بیند جز خراب</p><p>مشتری خواهی بهر دم پیچ پیچ</p><p>تو چه داری که فروشی هیچ هیچ</p><p>گر دلت را نان بدی یا چاشتی</p><p>از خریداران فراغت داشتی</p><h2><a id="poem-8597" href="https://ganjoor.net/moulavi/masnavi/daftar5/sh51">بخش ۵۱ - قصهٔ آن شخص کی دعوی پیغامبری می‌کرد گفتندش چه خورده‌ای کی گیج شده‌ای و یاوه می‌گویی گفت اگر چیزی یافتمی کی خوردمی نه گیج شدمی و نه یاوه گفتمی کی هر سخن نیک کی با غیر اهلش گویند یاوه گفته باشند اگر چه در آن یاوه گفتن مامورند</a></h2>
<p>آن یکی می‌گفت من پیغامبرم</p><p>از همه پیغامبران فاضلترم</p><p>گردنش بستند و بردندش به شاه</p><p>کین همی گوید رسولم از اله</p><p>خلق بر وی جمع چون مور و ملخ</p><p>که چه مکرست و چه تزویر و چه فخ</p><p>گر رسول آنست که آید از عدم</p><p>ما همه پیغامبریم و محتشم</p><p>ما از آنجا آمدیم اینجا غریب</p><p>تو چرا مخصوص باشی ای ادیب</p><p>نه شما چون طفل خفته آمدیت</p><p>بی‌خبر از راه وز منزل بدیت</p><p>از منازل خفته بگذشتید و مست</p><p>بی‌خبر از راه و از بالا و پست</p><p>ما به بیداری روان گشتیم و خوش</p><p>از ورای پنج و شش تا پنج و شش</p><p>دیده منزلها ز اصل و از اساس</p><p>چون قلاووز آن خبیر و ره‌شناس</p><p>شاه را گفتند اشکنجه‌ش بکن</p><p>تا نگوید جنس او هیچ این سخن</p><p>شاه دیدش بس نزار و بس ضعیف</p><p>که به یک سیلی بمیرد آن نحیف</p><p>کی توان او را فشردن یا زدن</p><p>که چو شیشه گشته است او را بدن</p><p>لیک با او گویم از راه خوشی</p><p>که چرا داری تو لاف سر کشی</p><p>که درشتی ناید اینجا هیچ کار</p><p>هم به نرمی سر کند از غار مار</p><p>مردمان را دور کرد از گرد وی</p><p>شه لطیفی بود و نرمی ورد وی</p><p>پس نشاندش باز پرسیدش ز جا</p><p>که کجا داری معاش و ملتجی</p><p>گفت ای شه هستم از دار السلام</p><p>آمده از ره درین دار الملام</p><p>نه مرا خانه‌ست و نه یک همنشین</p><p>خانه کی کردست ماهی در زمین</p><p>باز شه از روی لاغش گفت باز</p><p>که چه خوردی و چه داری چاشت‌ساز</p><p>اشتهی داری چه خوردی بامداد</p><p>که چنین سرمستی و پر لاف و باد</p><p>گفت اگر نانم بدی خشک و طری</p><p>کی کنیمی دعوی پیغامبری</p><p>دعوی پیغامبری با این گروه</p><p>هم‌چنان باشد که دل جستن ز کوه</p><p>کس ز کوه و سنگ عقل و دل نجست</p><p>فهم و ضبط نکتهٔ مشکل نجست</p><p>هر چه گویی باز گوید که همان</p><p>می‌کند افسوس چون مستهزیان</p><p>از کجا این قوم و پیغام از کجا</p><p>از جمادی جان کرا باشد رجا</p><p>گر تو پیغام زنی آری و زر</p><p>پیش تو بنهند جمله سیم و سر</p><p>که فلان جا شاهدی می‌خواندت</p><p>عاشق آمد بر تو او می‌داندت</p><p>ور تو پیغام خدا آری چو شهد</p><p>که بیا سوی خدا ای نیک‌عهد</p><p>از جهان مرگ سوی برگ رو</p><p>چون بقا ممکن بود فانی مشو</p><p>قصد خون تو کنند و قصد سر</p><p>نه از برای حمیت دین و هنر</p><h2><a id="poem-8598" href="https://ganjoor.net/moulavi/masnavi/daftar5/sh52">بخش ۵۲ - سبب عداوت عام و بیگانه زیستن ایشان به اولیاء خدا کی بحقشان می‌خوانند و با آب حیات ابدی</a></h2>
<p>بلک از چفسیدگی در خان و مان</p><p>تلخشان آید شنیدن این بیان</p><p>خرقه‌ای بر ریش خر چفسید سخت</p><p>چونک خواهی بر کنی زو لخت لخت</p><p>جفته اندازد یقین آن خر ز درد</p><p>حبذا آن کس کزو پرهیز کرد</p><p>خاصه پنجه ریش و هر جا خرقه‌ای</p><p>بر سرش چفسیده در نم غرقه‌ای</p><p>خان و مان چون خرقه و این حرص‌ریش</p><p>حرص هر که بیش باشد ریش بیش</p><p>خان و مان چغد ویرانست و بس</p><p>نشنود اوصاف بغداد و طبس</p><p>گر بیاید باز سلطانی ز راه</p><p>صد خبر آرد بدین چغدان ز شاه</p><p>شرح دارالملک و باغستان و جو</p><p>پس برو افسوس دارد صد عدو</p><p>که چه باز آورد افسانهٔ کهن</p><p>کز گزاف و لاف می‌بافد سخن</p><p>کهنه ایشانند و پوسیدهٔ ابد</p><p>ورنه آن دم کهنه را نو می‌کند</p><p>مردگان کهنه را جان می‌دهد</p><p>تاج عقل و نور ایمان می‌دهد</p><p>دل مدزد از دلربای روح‌بخش</p><p>که سوارت می‌کند بر پشت رخش</p><p>سر مدزد از سر فراز تاج‌ده</p><p>کو ز پای دل گشاید صد گره</p><p>با کی گویم در همه ده زنده کو</p><p>سوی آب زندگی پوینده کو</p><p>تو به یک خواری گریزانی ز عشق</p><p>تو به جز نامی چه می‌دانی ز عشق</p><p>عشق را صد ناز و استکبار هست</p><p>عشق با صد ناز می‌آید به دست</p><p>عشق چون وافیست وافی می‌خرد</p><p>در حریف بی‌وفا می‌ننگرد</p><p>چون درختست آدمی و بیخ عهد</p><p>بیخ را تیمار می‌باید به جهد</p><p>عهد فاسد بیخ پوسیده بود</p><p>وز ثمار و لطف ببریده بود</p><p>شاخ و برگ نخل گر چه سبز بود</p><p>با فساد بیخ سبزی نیست سود</p><p>ور ندارد برگ سبز و بیخ هست</p><p>عاقبت بیرون کند صد برگ دست</p><p>تو مشو غره به علمش عهد جو</p><p>علم چون قشرست و عهدش مغز او</p><h2><a id="poem-8599" href="https://ganjoor.net/moulavi/masnavi/daftar5/sh53">بخش ۵۳ - در بیان آنک مرد بدکار چون متمکن شود در بدکاری و اثر دولت نیکوکاران ببیند شیطان شود و مانع خیر گردد از حسد هم‌چون شیطان کی خرمن سوخته همه را خرمن سوخته خواهد أَرَأَیْتَ الَّذي یَنْهی عَبْداً إِذا صَلّی</a></h2>
<p>وافیان را چون ببینی کرده سود</p><p>تو چو شیطانی شوی آنجا حسود</p><p>هرکرا باشد مزاج و طبع سست</p><p>او نخواهد هیچ کس را تن‌درست</p><p>گر نخواهی رشک ابلیسی بیا</p><p>از در دعوی به درگاه وفا</p><p>چون وفاات نیست باری دم مزن</p><p>که سخن دعویست اغلب ما و من</p><p>این سخن در سینه دخل مغزهاست</p><p>در خموشی مغز جان را صد نماست</p><p>چون بیامد در زبان شد خرج مغز</p><p>خرج کم کن تا بماند مغز نغز</p><p>مرد کم گوینده را فکرست زفت</p><p>قشر گفتن چون فزون شد مغز رفت</p><p>پوست افزون بود لاغر بود مغز</p><p>پوست لاغر شد چو کامل گشت و نغز</p><p>بنگر این هر سه ز خامی رسته را</p><p>جوز را و لوز را و پسته را</p><p>هر که او عصیان کند شیطان شود</p><p>که حسود دولت نیکان شود</p><p>چونک در عهد خدا کردی وفا</p><p>از کرم عهدت نگه دارد خدا</p><p>از وفای حق تو بسته دیده‌ای</p><p>اذکروا اذکرکم نشنیده‌ای</p><p>گوش نه اوفوا به عهدی گوش‌دار</p><p>تا که اوفی عهدکم آید ز یار</p><p>عهد و قرض ما چه باشد ای حزین</p><p>هم‌چو دانهٔ خشک کشتن در زمین</p><p>نه زمین را زان فروغ و لمتری</p><p>نه خداوند زمین را توانگری</p><p>جز اشارت که ازین می‌بایدم</p><p>که تو دادی اصل این را از عدم</p><p>خوردم و دانه بیاوردم نشان</p><p>که ازین نعمت به سوی ما کشان</p><p>پس دعای خشک هل ای نیک‌بخت</p><p>که فشاند دانه می‌خواهد درخت</p><p>گر نداری دانه ایزد زان دعا</p><p>بخشدت نخلی که نعم ما سعی</p><p>هم‌چو مریم درد بودش دانه نی</p><p>سبز کرد آن نخل را صاحب‌فنی</p><p>زانک وافی بود آن خاتون راد</p><p>بی‌مرادش داد یزدان صد مراد</p><p>آن جماعت را که وافی بوده‌اند</p><p>بر همه اصنافشان افزوده‌اند</p><p>گشت دریاها مسخرشان و کوه</p><p>چار عنصر نیز بندهٔ آن گروه</p><p>این خود اکرامیست از بهر نشان</p><p>تا ببینند اهل انکار آن عیان</p><p>آن کرامتهای پنهانشان که آن</p><p>در نیاید در حواس و در بیان</p><p>کار آن دارد خود آن باشد ابد</p><p>دایما نه منقطع نه مسترد</p><h2><a id="poem-8600" href="https://ganjoor.net/moulavi/masnavi/daftar5/sh54">بخش ۵۴ - مناجات</a></h2>
<p>ای دهندهٔ قوت و تمکین و ثبات</p><p>خلق را زین بی‌ثباتی ده نجات</p><p>اندر آن کاری که ثابت بودنیست</p><p>قایمی ده نفس را که منثنیست</p><p>صبرشان بخش و کفهٔ میزان گران</p><p>وا رهانشان از فن صورتگران</p><p>وز حسودی بازشان خر ای کریم</p><p>تا نباشند از حسد دیو رجیم</p><p>در نعیم فانی مال و جسد</p><p>چون همی‌سوزند عامه از حسد</p><p>پادشاهان بین که لشکر می‌کشند</p><p>از حسد خویشان خود را می‌کشند</p><p>عاشقان لعبتان پر قذر</p><p>کرده قصد خون و جان همدگر</p><p>ویس و رامین خسرو و شیرین بخوان</p><p>که چه کردند از حسد آن ابلهان</p><p>که فنا شد عاشق و معشوق نیز</p><p>هم نه چیزند و هواشان هم نه چیز</p><p>پاک الهی که عدم بر هم زند</p><p>مر عدم را بر عدم عاشق کند</p><p>در دل نه‌دل حسدها سر کند</p><p>نیست را هست این چنین مضطر کند</p><p>این زنانی کز همه مشفق‌تراند</p><p>از حسد دو ضره خود را می‌خورند</p><p>تا که مردانی که خود سنگین‌دلند</p><p>از حسد تا در کدامین منزلند</p><p>گر نکردی شرع افسونی لطیف</p><p>بر دریدی هر کسی جسم حریف</p><p>شرع بهر دفع شر رایی زند</p><p>دیو را در شیشهٔ حجت کند</p><p>از گواه و از یمین و از نکول</p><p>تا به شیشه در رود دیو فضول</p><p>مثل میزانی که خشنودی دو ضد</p><p>جمع می‌آید یقین در هزل و جد</p><p>شرع چون کیله و ترازو دان یقین</p><p>که بدو خصمان رهند از جنگ و کین</p><p>گر ترازو نبود آن خصم از جدال</p><p>کی رهد از وهم حیف و احتیال</p><p>پس درین مردار زشت بی‌وفا</p><p>این همه رشکست و خصمست و جفا</p><p>پس در آن اقبال و دولت چون بود</p><p>چون شود جنی و انسی در حسد</p><p>آن شیاطین خود حسود کهنه‌اند</p><p>یک زمان از ره‌زنی خالی نه‌اند</p><p>وآن بنی آدم که عصیان کشته‌اند</p><p>از حسودی نیز شیطان گشته‌اند</p><p>از نبی برخوان که شیطانان انس</p><p>گشته‌اند از مسخ حق با دیو جنس</p><p>دیو چون عاجز شود در افتتان</p><p>استعانت جوید او زین انسیان</p><p>که شما یارید با ما یاریی</p><p>جانب مایید جانب داریی</p><p>گر کسی را ره زنند اندر جهان</p><p>هر دو گون شیطان بر آید شادمان</p><p>ور کسی جان برد و شد در دین بلند</p><p>نوحه می‌دارند آن دو رشک‌مند</p><p>هر دو می‌خایند دندان حسد</p><p>بر کسی که داد ادیب او را خرد</p><h2><a id="poem-8601" href="https://ganjoor.net/moulavi/masnavi/daftar5/sh55">بخش ۵۵ - پرسیدن آن پادشاه از آن مدعی نبوت کی آنک رسول راستین باشد و ثابت شود با او چه باشد کی کسی را بخشد یا به صحبت و خدمت او چه بخشش یابند غیر نصیحت به زبان کی می‌گوید</a></h2>
<p>شاه پرسیدش که باری وحی چیست</p><p>یا چه حاصل دارد آن کس کو نبیست</p><p>گفت خود آن چیست کش حاصل نشد</p><p>یا چه دولت ماند کو واصل نشد</p><p>گیرم این وحی نبی گنجور نیست</p><p>هم کم از وحی دل زنبور نیست</p><p>چونک او حی الرب الی النحل آمدست</p><p>خانهٔ وحیش پر از حلوا شدست</p><p>او به نور وحی حق عزوجل</p><p>کرد عالم را پر از شمع و عسل</p><p>این که کرمناست و بالا می‌رود</p><p>وحیش از زنبور کمتر کی بود</p><p>نه تو اعطیناک کوثر خوانده‌ای</p><p>پس چرا خشکی و تشنه مانده‌ای</p><p>یا مگر فرعونی و کوثر چو نیل</p><p>بر تو خون گشتست و ناخوش ای علیل</p><p>توبه کن بیزار شو از هر عدو</p><p>کو ندارد آب کوثر در کدو</p><p>هر کرا دیدی ز کوثر سرخ‌رو</p><p>او محمدخوست با او گیر خو</p><p>تا احب لله آیی در حساب</p><p>کز درخت احمدی با اوست سیب</p><p>هر کرا دیدی ز کوثر خشک لب</p><p>دشمنش می‌دار هم‌چون مرگ و تب</p><p>گر چه بابای توست و مام تو</p><p>کو حقیقت هست خون‌آشام تو</p><p>از خلیل حق بیاموز این سیر</p><p>که شد او بیزار اول از پدر</p><p>تا که ابغض لله آیی پیش حق</p><p>تا نگیرد بر تو رشک عشق دق</p><p>تا نخوانی لا و الا الله را</p><p>در نیابی منهج این راه را</p><h2><a id="poem-8602" href="https://ganjoor.net/moulavi/masnavi/daftar5/sh56">بخش ۵۶ - داستان آن عاشق کی با معشوق خود برمی‌شمرد خدمتها و وفاهای خود را و شبهای دراز تتجافی جنوبهم عن المضاجع را و بی‌نوایی و جگر تشنگی روزهای دراز را و می‌گفت کی من جزین خدمت نمی‌دانم اگر خدمت دیگر هست مرا ارشاد کن کی هر چه فرمایی منقادم اگر در آتش رفتن است چون خلیل علیه‌السلام  و اگر در دهان نهنگ دریا فتادنست چون یونس علیه‌السلام و اگر هفتاد بار کشته شدن است چون جرجیس علیه‌السلام  و اگر از گریه نابینا شدن است چون شعیب علیه‌السلام و وفا و جانبازی انبیا را علیهم‌السلام شمار نیست و جواب گفتن معشوق او را</a></h2>
<p>آن یکی عاشق به پیش یار خود</p><p>می‌شمرد از خدمت و از کار خود</p><p>کز برای تو چنین کردم چنان</p><p>تیرها خوردم درین رزم و سنان</p><p>مال رفت و زور رفت و نام رفت</p><p>بر من از عشقت بسی ناکام رفت</p><p>هیچ صبحم خفته یا خندان نیافت</p><p>هیچ شامم با سر و سامان نیافت</p><p>آنچ او نوشیده بود از تلخ و درد</p><p>او به تفصیلش یکایک می‌شمرد</p><p>نه از برای منتی بل می‌نمود</p><p>بر درستی محبت صد شهود</p><p>عاقلان را یک اشارت بس بود</p><p>عاشقان را تشنگی زان کی رود</p><p>می‌کند تکرار گفتن بی‌ملال</p><p>کی ز اشارت بس کند حوت از زلال</p><p>صد سخن می‌گفت زان درد کهن</p><p>در شکایت که نگفتم یک سخن</p><p>آتشی بودش نمی‌دانست چیست</p><p>لیک چون شمع از تف آن می‌گریست</p><p>گفت معشوق این همه کردی ولیک</p><p>گوش بگشا پهن و اندر یاب نیک</p><p>کانچ اصل اصل عشقست و ولاست</p><p>آن نکردی اینچ کردی فرعهاست</p><p>گفتش آن عاشق بگو که آن اصل چیست</p><p>گفت اصلش مردنست ونیستیست</p><p>تو همه کردی نمردی زنده‌ای</p><p>هین بمیر ار یار جان‌بازنده‌ای</p><p>هم در آن دم شد دراز و جان بداد</p><p>هم‌چو گل درباخت سر خندان و شاد</p><p>ماند آن خنده برو وقف ابد</p><p>هم‌چو جان و عقل عارف بی‌کبد</p><p>نور مه‌آلوده کی گردد ابد</p><p>گر زند آن نور بر هر نیک و بد</p><p>او ز جمله پاک وا گردد به ماه</p><p>هم‌چو نور عقل و جان سوی اله</p><p>وصف پاکی وقف بر نور مه‌است</p><p>تا بشش گر بر نجاسات ره‌است</p><p>زان نجاسات ره و آلودگی</p><p>نور را حاصل نگردد بدرگی</p><p>ارجعی بشنود نور آفتاب</p><p>سوی اصل خویش باز آمد شتاب</p><p>نه ز گلخنها برو ننگی بماند</p><p>نه ز گلشنها برو رنگی بماند</p><p>نور دیده و نوردیده بازگشت</p><p>ماند در سودای او صحرا و دشت</p><h2><a id="poem-8603" href="https://ganjoor.net/moulavi/masnavi/daftar5/sh57">بخش ۵۷ - یکی پرسید از عالمی عارفی کی اگر در نماز کسی بگرید به آواز و آه کند و نوحه کند نمازش باطل شود جواب گفت کی نام آن آب دیده است تا آن گرینده چه دیده است اگر شوق خدا دیده است و می‌گرید یا پشیمانی گناهی نمازش تباه نشود بلک کمال گیرد کی لا صلوة الا بحضور القلب و اگر او رنجوری تن یا فراق فرزند دیده است نمازش تباه شود کی اصل نماز ترک تن است و ترک فرزند ابراهیم‌وار کی فرزند را قربان می‌کرد از بهر تکمیل نماز و تن را به آتش نمرود می‌سپرد و امر آمد مصطفی را علیه‌السلام  بدین خصال کی فاتبع ملة ابراهیم لقد کانت لکم اسوة حسنة فی‌ابراهیم</a></h2>
<p>آن یکی پرسید از مفتی به راز</p><p>گر کسی گرید به نوحه در نماز</p><p>آن نماز او عجب باطل شود</p><p>یا نمازش جایز و کامل بود</p><p>گفت آب دیده نامش بهر چیست</p><p>بنگری تا که چه دید او و گریست</p><p>آب دیده تا چه دید او از نهان</p><p>تا بدان شد او ز چشمهٔ خود روان</p><p>آن جهان گر دیده است آن پُر نیاز</p><p>رونقی یابد ز نوحه آن نماز</p><p>ور ز رنج تن بد آن گریه و ز سوک</p><p>ریسمان بسکست و هم بشکست دوک</p><h2><a id="poem-8604" href="https://ganjoor.net/moulavi/masnavi/daftar5/sh58">بخش ۵۸ - مریدی در آمد به خدمت شیخ و ازین شیخ پیر سن نمی‌خواهم بلک پیرعقل و معرفت و اگر چه عیسیست علیه‌السلام در گهواره و یحیی است علیه‌السلام در مکتب کودکان مریدی شیخ را گریان دید او نیز موافقت کرد و گریست چون فارغ شد و به در آمد مریدی دیگر کی از حال شیخ واقف‌تر بود از سر غیرت در عقب او تیز بیرون آمد گفتش ای برادر من ترا گفته باشم الله الله تا نیندیشی و نگویی کی شیخ می‌گریست و من نیز می‌گریستم کی سی سال ریاضت بی‌ریا باید کرد و از عقبات و دریاهای پر نهنگ و کوههای بلند پر شیر و پلنگ می‌باید گذشت تا بدان گریهٔ شیخ رسی یا نرسی اگر رسی شکر زویت لی الارض گویی بسیار</a></h2>
<p>یک مریدی اندر آمد پیش پیر</p><p>پیر اندر گریه بود و در نفیر</p><p>شیخ را چون دید گریان آن مرید</p><p>گشت گریان آب از چشمش دوید</p><p>گوشور یک‌بار خندد کر دو بار</p><p>چونک لاغ املی کند یاری بیار</p><p>بار اول از ره تقلید و سوم</p><p>که همی‌بیند که می‌خندند قوم</p><p>کر بخندد هم‌چو ایشان آن زمان</p><p>بیخبر از حالت خندندگان</p><p>باز وا پرسد که خنده بر چه بود</p><p>پس دوم کرت بخندد چون شنود</p><p>پس مقلد نیز مانند کرست</p><p>اندر آن شادی که او را در سرست</p><p>پرتو شیخ آمد و منهل ز شیخ</p><p>فیض شادی نه از مریدان بل ز شیخ</p><p>چون سبد در آب و نوری بر زجاج</p><p>گر ز خود دانند آن باشد خداج</p><p>چون جدا گردد ز جو داند عنود</p><p>که اندرو آن آب خوش از جوی بود</p><p>آبگینه هم بداند از غروب</p><p>که آن لمع بود از مه تابان خوب</p><p>چونک چشمش را گشاید امر قم</p><p>پس بخندد چون سحر بار دوم</p><p>خنده‌ش آید هم بر آن خندهٔ خودش</p><p>که در آن تقلید بر می‌آمدش</p><p>گوید از چندین ره دور و دراز</p><p>کین حقیقت بود و این اسرار و راز</p><p>من در آن وادی چگونه خود ز دور</p><p>شادیی می‌کردم از عمیا و شور</p><p>من چه می‌بستم خیال و آن چه بود</p><p>درک سستم سست نقشی می‌نمود</p><p>طفل راه را فکرت مردان کجاست</p><p>کو خیال او و کو تحقیق راست</p><p>فکر طفلان دایه باشد یا که شیر</p><p>یا مویز و جوز یا گریه و نفیر</p><p>آن مقلد هست چون طفل علیل</p><p>گر چه دارد بحث باریک و دلیل</p><p>آن تعمق در دلیل و در شکال</p><p>از بصیرت می‌کند او را گسیل</p><p>مایه‌ای کو سرمهٔ سر ویست</p><p>برد و در اشکال گفتن کار بست</p><p>ای مقلد از بخارا باز گرد</p><p>رو به خواری تا شوی تو شیرمرد</p><p>تا بخارای دگر بینی درون</p><p>صفدران در محفلش لا یفقهون</p><p>پیک اگر چه در زمین چابک‌تگیست</p><p>چون به دریا رفت بسکسته رگیست</p><p>او حملناهم بود فی‌البر و بس</p><p>آنک محمولست در بحر اوست کس</p><p>بخشش بسیار دارد شه بدو</p><p>ای شده در وهم و تصویری گرو</p><p>آن مرید ساده از تقلید نیز</p><p>گریه‌ای می‌کرد وفق آن عزیز</p><p>او مقلدوار هم‌چون مرد کر</p><p>گریه می‌دید و ز موجب بی‌خبر</p><p>چون بسی بگریست خدمت کرد و رفت</p><p>از پیش آمد مرید خاص تفت</p><p>گفت ای گریان چو ابر بی‌خبر</p><p>بر وفاق گریهٔ شیخ نظر</p><p>الله الله الله ای وافی مرید</p><p>گر چه درتقلید هستی مستفید</p><p>تا نگویی دیدم آن شه می‌گریست</p><p>من چو او بگریستم که آن منکریست</p><p>گریهٔ پر جهل و پر تقلید و ظن</p><p>نیست هم‌چون گریهٔ آن متمن</p><p>تو قیاس گریه بر گریه مساز</p><p>هست زین گریه بدان راه دراز</p><p>هست آن از بعد سی‌ساله جهاد</p><p>عقل آنجا هیچ نتواند فتاد</p><p>هست زان سوی خرد صد مرحله</p><p>عقل را واقف مدان زان قافله</p><p>گریهٔ او نه از غمست و نه از فرح</p><p>روح داند گریهٔ عین الملح</p><p>گریهٔ او خندهٔ او آن سریست</p><p>زانچ وهم عقل باشد آن بریست</p><p>آب دیدهٔ او چو دیدهٔ او بود</p><p>دیدهٔ نادیده دیده کی شود</p><p>آنچ او بیند نتان کردن مساس</p><p>نه از قیاس عقل و نه از راه حواس</p><p>شب گریزد چونک نور آید ز دور</p><p>پس چه داند ظلمت شب حال نور</p><p>پشه بگریزد ز باد با دها</p><p>پس چه داند پشه ذوق بادها</p><p>چون قدیم آید حدث گردد عبث</p><p>پس کجا داند قدیمی را حدث</p><p>بر حدث چون زد قدم دنگش کند</p><p>چونک کردش نیست هم‌رنگش کند</p><p>گر بخواهی تو بیایی صد نظیر</p><p>لیک من پروا ندارم ای فقیر</p><p>این الم و حم این حروف</p><p>چون عصای موسی آمد در وقوف</p><p>حرفها ماند بدین حرف از برون</p><p>لیک باشد در صفات این زبون</p><p>هر که گیرد او عصایی ز امتحان</p><p>کی بود چون آن عصا وقت بیان</p><p>عیسویست این دم نه هر باد و دمی</p><p>که برآید از فرح یا از غمی</p><p>این الم است و حم ای پدر</p><p>آمدست از حضرت مولی البشر</p><p>هر الف لامی چه می‌ماند بدین</p><p>گر تو جان داری بدین چشمش مبین</p><p>گر چه ترکیبش حروفست ای همام</p><p>می‌بماند هم به ترکیب عوام</p><p>هست ترکیب محمد لحم و پوست</p><p>گرچه در ترکیب هر تن جنس اوست</p><p>گوشت دارد پوست دارد استخوان</p><p>هیچ این ترکیب را باشد همان</p><p>که اندر آن ترکیب آمد معجزات</p><p>که همه ترکیبها گشتند مات</p><p>هم‌چنان ترکیب حم کتاب</p><p>هست بس بالا و دیگرها نشیب</p><p>زانک زین ترکیب آید زندگی</p><p>هم‌چو نفخ صور در درماندگی</p><p>اژدها گردد شکافد بحر را</p><p>چون عصا حم از داد خدا</p><p>ظاهرش ماند به ظاهرها ولیک</p><p>قرص نان از قرص مه دورست نیک</p><p>گریهٔ او خندهٔ او نطق او</p><p>نیست از وی هست محض خلق هو</p><p>چونک ظاهرها گرفتند احمقان</p><p>وآن دقایق شد ازیشان بس نهان</p><p>لاجرم محجوب گشتند از غرض</p><p>که دقیقه فوت شد در معترض</p><h2><a id="poem-8605" href="https://ganjoor.net/moulavi/masnavi/daftar5/sh59">بخش ۵۹ - داستان آن کنیزک کی با خر خاتون شهوت می‌راند و او را چون بز و خرس آموخته بود شهوت راندن آدمیانه و کدویی در قضیب خر می‌کرد تا از اندازه نگذرد خاتون بر آن وقوف یافت لکن دقیقهٔ کدو را ندید کنیزک را به بهانه به راه کرد جای دور و با خر جمع شد بی‌کدو و  هلاک شد به فضیحت کنیزک بیگاه باز آمد و نوحه کرد که ای جانم و ای چشم روشنم کیر دیدی کدو ندیدی ذکر دیدی آن دگر ندیدی کل ناقص ملعون یعنی کل نظر و فهم ناقص ملعون و اگر نه ناقصان ظاهر  جسم مرحوم‌اند ملعون نه‌اند بر خوان لیس علی الاعمی حرج نفی حرج  کرد و نفی لعنت و نفی عتاب و غضب</a></h2>
<p>یک کنیزک یک خری بر خود فکند</p><p>از وفور شهوت و فرط گزند</p><p>آن خر نر را بگان خو کرده بود</p><p>خر جماع آدمی پی برده بود</p><p>یک کدویی بود حیلت‌سازه را</p><p>در نرش کردی پی اندازه را</p><p>در ذکر کردی کدو را آن عجوز</p><p>تا رود نیم ذکر وقت سپوز</p><p>گر همه کیر خر اندر وی رود</p><p>آن رحم و آن روده‌ها ویران شود</p><p>خر همی شد لاغر و خاتون او</p><p>مانده عاجز کز چه شد این خر چو مو</p><p>نعل‌بندان را نمود آن خر که چیست</p><p>علت او که نتیجه‌ش لاغریست</p><p>هیچ علت اندرو ظاهر نشد</p><p>هیچ کس از سر او مخبر نشد</p><p>در تفحص اندر افتاد او به جد</p><p>شد تفحص را دمادم مستعد</p><p>جد را باید که جان بنده بود</p><p>زانک جد جوینده یابنده بود</p><p>چون تفحص کرد از حال اشک</p><p>دید خفته زیر خر آن نرگسک</p><p>از شکاف در بدید آن حال را</p><p>بس عجب آمد از آن آن زال را</p><p>خر همی‌گاید کنیزک را چنان</p><p>که به عقل و رسم مردان با زنان</p><p>در حسد شد گفت چون این ممکنست</p><p>پس من اولیتر که خر ملک منست</p><p>خر مهذب گشته و آموخته</p><p>خوان نهادست و چراغ افروخته</p><p>کرد نادیده و در خانه بکوفت</p><p>کای کنیزک چند خواهی خانه روفت</p><p>از پی روپوش می‌گفت این سخن</p><p>کای کنیزک آمدم در باز کن</p><p>کرد خاموش و کنیزک را نگفت</p><p>راز را از بهر طمع خود نهفت</p><p>پس کنیزک جمله آلات فساد</p><p>کرد پنهان پیش شد در را گشاد</p><p>رو ترش کرد و دو دیده پر ز نم</p><p>لب فرو مالید یعنی صایمم</p><p>در کف او نرمه جاروبی که من</p><p>خانه را می‌روفتم بهر عطن</p><p>چونک باع جاروب در را وا گشاد</p><p>گفت خاتون زیر لب کای اوستاد</p><p>رو ترش کردی و جاروبی به کف</p><p>چیست آن خر برگسسته از علف</p><p>نیم کاره و خشمگین جنبان ذکر</p><p>ز انتظار تو دو چشمش سوی در</p><p>زیر لب گفت این نهان کرد از کنیز</p><p>داشتش آن دم چو بی‌جرمان عزیز</p><p>بعد از آن گفتش که چادر نه به سر</p><p>رو فلان خانه ز من پیغام بر</p><p>این چنین گو وین چنین کن وآنچنان</p><p>مختصر کردم من افسانهٔ زنان</p><p>آنچ مقصودست مغز آن بگیر</p><p>چون براهش کرد آن زال ستیر</p><p>بود از مستی شهوت شادمان</p><p>در فرو بست و همی‌گفت آن زمان</p><p>یافتم خلوت زنم از شکر بانگ</p><p>رسته‌ام از چار دانگ و از دو دانگ</p><p>از طرب گشته بزان زن هزار</p><p>در شرار شهوت خر بی‌قرار</p><p>چه بزان که آن شهوت او را بز گرفت</p><p>بز گرفتن گیج را نبود شگفت</p><p>میل شهوت کر کند دل را و کور</p><p>تا نماید خر چو یوسف نار نور</p><p>ای بسا سرمست نار و نارجو</p><p>خویشتن را نور مطلق داند او</p><p>جز مگر بندهٔ خدا یا جذب حق</p><p>با رهش آرد بگرداند ورق</p><p>تا بداند که آن خیال ناریه</p><p>در طریقت نیست الا عاریه</p><p>زشتها را خوب بنماید شره</p><p>نیست چون شهوت بتر ز آفتاب ره</p><p>صد هزاران نام خوش را کرد ننگ</p><p>صد هزاران زیرکان را کرد دنگ</p><p>چون خری را یوسف مصری نمود</p><p>یوسفی را چون نماید آن جهود</p><p>بر تو سرگین را فسونش شهد کرد</p><p>شهد را خود چون کند وقت نبرد</p><p>شهوت از خوردن بود کم کن ز خور</p><p>یا نکاحی کن گریزان شو ز شر</p><p>چون بخوردی می‌کشد سوی حرم</p><p>دخل را خرجی بباید لاجرم</p><p>پس نکاح آمد چو لاحول و لا</p><p>تا که دیوت نفکند اندر بلا</p><p>چون حریص خوردنی زن خواه زود</p><p>ورنه آمد گربه و دنبه ربود</p><p>بار سنگی بر خری که می‌جهد</p><p>زود بر نه پیش از آن کو بر نهد</p><p>فعل آتش را نمی‌دانی تو برد</p><p>گرد آتش با چنین دانش مگرد</p><p>علم دیگ و آتش ار نبود ترا</p><p>از شرر نه دیگ ماند نه ابا</p><p>آب حاضر باید و فرهنگ نیز</p><p>تا پزد آب دیگ سالم در ازیز</p><p>چون ندانی دانش آهنگری</p><p>ریش و مو سوزد چو آنجا بگذری</p><p>در فرو بست آن زن و خر را کشید</p><p>شادمانه لاجرم کیفر چشید</p><p>در میان خانه آوردش کشان</p><p>خفت اندر زیر آن نر خر ستان</p><p>هم بر آن کرسی که دید او از کنیز</p><p>تا رسد در کام خود آن قحبه نیز</p><p>پا بر آورد و خر اندر ویی سپوخت</p><p>آتشی از کیر خر در وی فروخت</p><p>خر مؤدب گشته در خاتون فشرد</p><p>تا بخایه در زمان خاتون بمرد</p><p>بر درید از زخم کیر خر جگر</p><p>روده‌ها بسکسته شد از همدگر</p><p>دم نزد در حال آن زن جان بداد</p><p>کرسی از یک‌سو زن از یک‌سو فتاد</p><p>صحن خانه پر ز خون شد زن نگون</p><p>مرد او و برد جان ریب المنون</p><p>مرگ بد با صد فضیحت ای پدر</p><p>تو شهیدی دیده‌ای از کیر خر</p><p>تو عذاب الخزی بشنو از نبی</p><p>در چنین ننگی مکن جان را فدی</p><p>دانک این نفس بهیمی نر خرست</p><p>زیر او بودن از آن ننگین‌ترست</p><p>در ره نفس ار بمیری در منی</p><p>تو حقیقت دان که مثل آن زنی</p><p>نفس ما را صورت خر بدهد او</p><p>زانک صورتها کند بر وفق خو</p><p>این بود اظهار سر در رستخیز</p><p>الله الله از تن چون خر گریز</p><p>کافران را بیم کرد ایزد ز نار</p><p>کافران گفتند نار اولی ز عار</p><p>گفت نی آن نار اصل عارهاست</p><p>هم‌چو این ناری که این زن را بکاست</p><p>لقمه اندازه نخورد از حرص خود</p><p>در گلو بگرفت لقمه مرگ بد</p><p>لقمه اندازه خور ای مرد حریص</p><p>گرچه باشد لقمه حلوا و خبیص</p><p>حق تعالی داد میزان را زبان</p><p>هین ز قرآن سورهٔ رحمن بخوان</p><p>هین ز حرص خویش میزان را مهل</p><p>آز و حرص آمد ترا خصم مضل</p><p>حرص جوید کل بر آید او ز کل</p><p>حرص مپرست ای فجل ابن الفجل</p><p>آن کنیزک می‌شد و می‌گفت آه</p><p>کردی ای خاتون تو استا را به راه</p><p>کار بی‌استاد خواهی ساختن</p><p>جاهلانه جان بخواهی باختن</p><p>ای ز من دزدیده علمی ناتمام</p><p>ننگ آمد که بپرسی حال دام</p><p>هم بچیدی دانه مرغ از خرمنش</p><p>هم نیفتادی رسن در گردنش</p><p>دانه کمتر خور مکن چندین رفو</p><p>چون کلوا خواندی بخوان لا تسرفوا</p><p>تا خوری دانه نیفتی تو به دام</p><p>این کند علم و قناعت والسلام</p><p>نعمت از دنیا خورد عاقل نه غم</p><p>جاهلان محروم مانده در ندم</p><p>چون در افتد در گلوشان حبل دام</p><p>دانه خوردن گشت بر جمله حرام</p><p>مرغ اندر دام دانه کی خورد</p><p>دانه چون زهرست در دام ار چرد</p><p>مرغ غافل می‌خورد دانه ز دام</p><p>هم‌چو اندر دام دنیا این عوام</p><p>باز مرغان خبیر هوشمند</p><p>کرده‌اند از دانه خود را خشک‌بند</p><p>که اندرون دام دانه زهرباست</p><p>کور آن مرغی که در فخ دانه خواست</p><p>صاحب دام ابلهان را سر برید</p><p>وآن ظریفان را به مجلسها کشید</p><p>که از آنها گوشت می‌آید به کار</p><p>وز ظریفان بانگ و نالهٔ زیر و زار</p><p>پس کنیزک آمد از اشکاف در</p><p>دید خاتون را به مرده زیر خر</p><p>گفت ای خاتون احمق این چه بود</p><p>گر ترا استاد خود نقشی نمود</p><p>ظاهرش دیدی سرش از تو نهان</p><p>اوستا ناگشته بگشادی دکان</p><p>کیر دیدی هم‌چو شهد و چون خبیص</p><p>آن کدو را چون ندیدی ای حریص</p><p>یا چون مستغرق شدی در عشق خر</p><p>آن کدو پنهان بماندت از نظر</p><p>ظاهر صنعت بدیدی زوستاد</p><p>اوستادی برگرفتی شاد شاد</p><p>ای بسا زراق گول بی‌وقوف</p><p>از ره مردان ندیده غیر صوف</p><p>ای بسا شوخان ز اندک احتراف</p><p>از شهان ناموخته جز گفت و لاف</p><p>هر یکی در کف عصا که موسی‌ام</p><p>می‌دمد بر ابلهان که عیسی‌ام</p><p>آه از آن روزی که صدق صادقان</p><p>باز خواهد از تو سنگ امتحان</p><p>آخر از استاد باقی را بپرس</p><p>یا حریصان جمله کورانند و خرس</p><p>جمله جستی باز ماندی از همه</p><p>صید گرگانند این ابله رمه</p><p>صورتی بنشینده گشتی ترجمان</p><p>بی‌خبر از گفت خود چون طوطیان</p><h2><a id="poem-8606" href="https://ganjoor.net/moulavi/masnavi/daftar5/sh60">بخش ۶۰ - تمثیل تلقین شیخ مریدان را و پیغامبر امت را کی ایشان طاقت تلقین حق ندارند و با حق‌الف ندارند چنانک طوطی با صورت آدمی الف ندارد کی ازو تلقین تواند گرفت حق تعالی شیخ را چون آیینه‌ای پیش مرید هم‌چو طوطی دارد و از پس آینه تلقین می‌کند لا تحرک به لسانک ان هو الا وحی یوحی اینست ابتدای مسلهٔ بی‌منتهی چنانک منقار جنبانیدن طوطی اندرون آینه کی خیالش می‌خوانی بی‌اختیار و تصرف اوست عکس خواندن طوطی برونی کی متعلمست نه عکس آن معلم کی پس آینه است و لیکن خواندن طوطی برونی تصرف آن معلم است پس این مثال آمد نه مثل</a></h2>
<p>طوطیی در آینه می‌بیند او</p><p>عکس خود را پیش او آورده رو</p><p>در پس آیینه آن استا نهان</p><p>حرف می‌گوید ادیب خوش‌زبان</p><p>طوطیک پنداشته کین گفت پست</p><p>گفتن طوطیست که اندر آینه‌ست</p><p>پس ز جنس خویش آموز سخن</p><p>بی‌خبر از مکر آن گرگ کهن</p><p>از پس آیینه می‌آموزدش</p><p>ورنه ناموزد جز از جنس خودش</p><p>گفت را آموخت زان مرد هنر</p><p>لیک از معنی و سرش بی‌خبر</p><p>از بشر بگرفت منطق یک به یک</p><p>از بشر جز این چه داند طوطیک</p><p>هم‌چنان در آینهٔ جسم ولی</p><p>خویش را بیند مردی ممتلی</p><p>از پس آیینه عقل کل را</p><p>کی ببیند وقت گفت و ماجرا</p><p>او گمان دارد که می‌گوید بشر</p><p>وان گر سرست و او زان بی‌خبر</p><p>حرف آموزد ولی سر قدیم</p><p>او نداند طوطی است او نی ندیم</p><p>هم صفیر مرغ آموزند خلق</p><p>کین سخن کار دهان افتاد و حلق</p><p>لیک از معنی مرغان بی‌خبر</p><p>جز سلیمان قرانی خوش‌نظر</p><p>حرف درویشان بسی آموختند</p><p>منبر و محفل بدان افروختند</p><p>یا به جز آن حرفشان روزی نبود</p><p>یا در آخر رحمت آمد ره نمود</p><h2><a id="poem-8607" href="https://ganjoor.net/moulavi/masnavi/daftar5/sh61">بخش ۶۱ - صاحب‌دلی دید سگ حامله در شکم آن سگ‌بچگان بانگ می‌کردند در تعجب ماند کی حکمت بانگ سگ پاسبانیست بانگ در اندرون شکم مادر پاسبانی نیست و نیز بانگ جهت یاری خواستن و شیر خواستن باشد و غیره و آنجا هیچ این فایده‌ها نیست چون به خویش آمد با حضرت مناجات کرد و ما یعلم تاویله الا الله جواب آمد کی آن صورت حال قومیست از حجاب بیرون نیامده و چشم دل باز ناشده دعوی بصیرت کنند و مقالات گویند از آن نی ایشان را قوتی و یاریی رسد و نه مستمعان را هدایتی  و رشدی</a></h2>
<p>آن یکی می‌دید خواب اندر چله</p><p>در رهی ماده سگی بد حامله</p><p>ناگهان آواز سگ‌بچگان شنید</p><p>سگ‌بچه اندر شکم بد ناپدید</p><p>بس عجب آمد ورا آن بانگها</p><p>سگ‌بچه اندر شکم چون زد ندا</p><p>سگ‌بچه اندر شکم ناله کنان</p><p>هیچ‌کس دیدست این اندر جهان</p><p>چون بجست از واقعه آمد به خویش</p><p>حیرت او دم به دم می‌گشت بیش</p><p>در چله کس نی که گردد عقده حل</p><p>جز که درگاه خدا عز و جل</p><p>گفت یا رب زین شکال و گفت و گو</p><p>در چله وا مانده‌ام از ذکر تو</p><p>پر من بگشای تا پران شوم</p><p>در حدیقهٔ ذکر و سیبستان شوم</p><p>آمدش آواز هاتف در زمان</p><p>که آن مثالی دان ز لاف جاهلان</p><p>کز حجاب و پرده بیرون نامده</p><p>چشم بسته بیهده گویان شده</p><p>بانگ سگ اندر شکم باشد زیان</p><p>نه شکارانگیز و نه شب پاسبان</p><p>گرگ نادیده که منع او بود</p><p>دزد نادیده که دفع او شود</p><p>از حریصی وز هوای سروری</p><p>در نظر کند و بلافیدن جری</p><p>از هوای مشتری و گرم‌دار</p><p>بی بصیرت پا نهاده در فشار</p><p>ماه نادیده نشانها می‌دهد</p><p>روستایی را بدان کژ می‌نهد</p><p>از برای مشتری در وصف ماه</p><p>صد نشان نادیده گوید بهر جاه</p><p>مشتری کو سود دارد خود یکیست</p><p>لیک ایشان را درو ریب و شکیست</p><p>از هوای مشتری بی‌شکوه</p><p>مشتری را باد دادند این گروه</p><p>مشتری ماست الله اشتری</p><p>از غم هر مشتری هین برتر آ</p><p>مشتریی جو که جویان توست</p><p>عالم آغاز و پایان توست</p><p>هین مکش هر مشتری را تو به دست</p><p>عشق‌بازی با دو معشوقه بدست</p><p>زو نیابی سود و مایه گر خرد</p><p>نبودش خود قیمت عقل و خرد</p><p>نیست او را خود بهای نیم نعل</p><p>تو برو عرضه کنی یاقوت و لعل</p><p>حرص کورت کرد و محرومت کند</p><p>دیو هم‌چون خویش مرجومت کند</p><p>هم‌چنانک اصحاب فیل و قوم لوط</p><p>کردشان مرجوم چون خود آن سخوط</p><p>مشتری را صابران در یافتند</p><p>چون سوی هر مشتری نشتافتند</p><p>آنک گردانید رو زان مشتری</p><p>بخت و اقبال و بقا شد زو بری</p><p>ماند حسرت بر حریصان تا ابد</p><p>هم‌چو حال اهل ضروان در حسد</p><h2><a id="poem-8608" href="https://ganjoor.net/moulavi/masnavi/daftar5/sh62">بخش ۶۲ - قصهٔ اهل ضروان و حسد ایشان بر درویشان کی پدر ما از سلیمی اغلب دخل باغ را به مسکینان می‌داد چون انگور بودی عشر دادی و چون مویز و دوشاب شدی عشر دادی و چون حلوا و پالوده کردی عشر دادی و از قصیل عشر دادی و چون در خرمن می‌کوفتی از کفهٔ آمیخته عشر دادی و چون گندم از کاه جدا شدی عشر دادی و چون آرد کردی عشر دادی و چون خمیر کردی عشر دادی و چون نان کردی عشر دادی لاجرم حق تعالی در آن باغ و کشت برکتی نهاده بود کی همه اصحاب باغها محتاج او بدندی هم به میوه و هم به سیم و او محتاج هیچ کس نی ازیشان فرزندانشان خرج عشر می‌دیدند منکر و آن برکت را نمی‌دیدند هم‌چون آن زن بدبخت که کدو را ندید و خر را دید</a></h2>
<p>بود مردی صالحی ربانیی</p><p>عقل کامل داشت و پایان دانیی</p><p>در ده ضروان به نزدیک یمن</p><p>شهره اندر صدقه و خلق حسن</p><p>کعبهٔ درویش بودی کوی او</p><p>آمدندی مستمندان سوی او</p><p>هم ز خوشه عشر دادی بی‌ریا</p><p>هم ز گندم چون شدی از که جدا</p><p>آرد گشتی عشر دادی هم از آن</p><p>نان شدی عشر دگر دادی ز نان</p><p>عشر هر دخلی فرو نگذاشتی</p><p>چارباره دادی زانچ کاشتی</p><p>بس وصیتها بگفتی هر زمان</p><p>جمع فرزندان خود را آن جوان</p><p>الله الله قسم مسکین بعد من</p><p>وا مگیریدش ز حرص خویشتن</p><p>تا بماند بر شما کشت و ثمار</p><p>در پناه طاعت حق پایدار</p><p>دخلها و میوه‌ها جمله ز غیب</p><p>حق فرستادست بی‌تخمین و ریب</p><p>در محل دخل اگر خرجی کنی</p><p>درگه سودست سودی بر زنی</p><p>ترک اغلب دخل را در کشت‌زار</p><p>باز کارد که ویست اصل ثمار</p><p>بیشتر کارد خورد زان اندکی</p><p>که ندارد در بروییدن شکی</p><p>زان بیفشاند به کشتن ترک دست</p><p>که آن غله‌ش هم زان زمین حاصل شدست</p><p>کفشگر هم آنچ افزاید ز نان</p><p>می‌خرد چرم و ادیم و سختیان</p><p>که اصول دخلم اینها بوده‌اند</p><p>هم ازینها می‌گشاید رزق بند</p><p>دخل از آنجا آمدستش لاجرم</p><p>هم در آنجا می‌کند داد و کرم</p><p>این زمین و سختیان پرده‌ست و بس</p><p>اصل روزی از خدا دان هر نفس</p><p>چون بکاری در زمین اصل کار</p><p>تا بروید هر یکی را صد هزار</p><p>گیرم اکنون تخم را گر کاشتی</p><p>در زمینی که سبب پنداشتی</p><p>چون دو سه سال آن نروید چون کنی</p><p>جز که در لابه و دعا کف در زنی</p><p>دست بر سر می‌زنی پیش اله</p><p>دست و سر بر دادن رزقش گواه</p><p>تا بدانی اصل اصل رزق اوست</p><p>تا همو را جوید آنک رزق‌جوست</p><p>رزق از وی جو مجو از زید و عمرو</p><p>مستی از وی جو مجو از بنگ و خمر</p><p>توانگری زو خواه نه از گنج و مال</p><p>نصرت از وی خواه نه از عم و خال</p><p>عاقبت زینها بخواهی ماندن</p><p>هین کرا خواهی در آن دم خواندن</p><p>این دم او را خوان و باقی را بمان</p><p>تا تو باشی وارث ملک جهان</p><p>چون یفر المرء آید من اخیه</p><p>یهرب المولود یوما من ابیه</p><p>زان شود هر دوست آن ساعت عدو</p><p>که بت تو بود و از ره مانع او</p><p>روی از نقاش رو می‌تافتی</p><p>چون ز نقشی انس دل می‌یافتی</p><p>این دم ار یارانت با تو ضد شوند</p><p>وز تو برگردند و در خصمی روند</p><p>هین بگو نک روز من پیروز شد</p><p>آنچ فردا خواست شد امروز شد</p><p>ضد من گشتند اهل این سرا</p><p>تا قیامت عین شد پیشین مرا</p><p>پیش از آنک روزگار خود برم</p><p>عمر با ایشان به پایان آورم</p><p>کالهٔ معیوب بخریده بدم</p><p>شکر کز عیبش بگه واقف شدم</p><p>پیش از آن کز دست سرمایه شدی</p><p>عاقبت معیوب بیرون آمدی</p><p>مال رفته عمر رفته ای نسیب</p><p>مال و جان داده پی کالهٔ معیب</p><p>رخت دادم زر قلبی بستدم</p><p>شاد شادان سوی خانه می‌شدم</p><p>شکر کین زر قلب پیدا شد کنون</p><p>پیش از آنک عمر بگذشتی فزون</p><p>قلب ماندی تا ابد در گردنم</p><p>حیف بودی عمر ضایع کردنم</p><p>چون بگه‌تر قلبی او رو نمود</p><p>پای خود زو وا کشم من زود زود</p><p>یار تو چون دشمنی پیدا کند</p><p>گر حقد و رشک او بیرون زند</p><p>تو از آن اعراض او افغان مکن</p><p>خویشتن را ابله و نادان مکن</p><p>بلک شکر حق کن و نان بخش کن</p><p>که نگشتی در جوال او کهن</p><p>از جوالش زود بیرون آمدی</p><p>تا بجویی یار صدق سرمدی</p><p>نازنین یاری که بعد از مرگ تو</p><p>رشتهٔ یاری او گردد سه تو</p><p>آن مگر سلطان بود شاه رفیع</p><p>یا بود مقبول سلطان و شفیع</p><p>رستی از قلاب و سالوس و دغل</p><p>غر او دیدی عیان پیش از اجل</p><p>این جفای خلق با تو در جهان</p><p>گر بدانی گنج زر آمد نهان</p><p>خلق را با تو چنین بدخو کنند</p><p>تا ترا ناچار رو آن سو کنند</p><p>این یقین دان که در آخر جمله‌شان</p><p>خصم گردند و عدو و سرکشان</p><p>تو بمانی با فغان اندر لحد</p><p>لا تذرنی فرد خواهان از احد</p><p>ای جفاات به ز عهد وافیان</p><p>هم ز داد تست شهد وافیان</p><p>بشنو از عقل خود ای انباردار</p><p>گندم خود را به ارض الله سپار</p><p>تا شود آمن ز دزد و از شپش</p><p>دیو را با دیوچه زوتر بکش</p><p>کو همی ترساندت هر دم ز فقر</p><p>هم‌چو کبکش صید کن ای نره صقر</p><p>باز سلطان عزیزی کامیار</p><p>ننگ باشد که کند کبکش شکار</p><p>بس وصیت کرد و تخم وعظ کاشت</p><p>چون زمین‌شان شوره بد سودی نداشت</p><p>گرچه ناصح را بود صد داعیه</p><p>پند را اذنی بباید واعیه</p><p>تو به صد تلطیف پندش می‌دهی</p><p>او ز پندت می‌کند پهلو تهی</p><p>یک کس نامستمع ز استیز و رد</p><p>صد کس گوینده را عاجز کند</p><p>ز انبیا ناصح‌تر و خوش لهجه‌تر</p><p>کی بود کی گرفت دمشان در حجر</p><p>زانچ کوه و سنگ درکار آمدند</p><p>می‌نشد بدبخت را بگشاده بند</p><p>آنچنان دلها که بدشان ما و من</p><p>نعتشان شدت بل اشد قسوة</p>
</body></html>