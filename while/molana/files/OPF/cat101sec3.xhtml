<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>ترجیعات - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5880" href="https://ganjoor.net/moulavi/shams/tarjeeat/sh26">بیست و ششم</a></h2>
<p>ای جان مرا از غم و اندیشه خریده</p><p>جان را بستم در گل و گلزار کشیده</p><p>دیده که جهان از نظرش دور فتاده‌ست</p><p>نادیده بیاورده دگرباره، بدیده</p><p>جان را سبکی داده و ببریده ز اشغال</p><p>تا دررسد اندر هوس خویش جریده</p><p>جولاهه کی باشد که دهی سطنت او را؟!</p><p>پا در چه اندیشه و سودا بتنیده</p><p>آن کس که ز باغت خرد انگور، فشارد</p><p>شیرین بودش لاجرم ای دوست عقیده</p><p>آن روز که هر باغ بسوزد ز خزانها</p><p>باشند درختان تو از میوه خمیده</p><p>جان را زند آ، باغ صلاهای تعالوا</p><p>جان در تن پرخون پر از ریم، خزیده</p><p>چون گنج برآزین حدث ای جان و جهان گیر</p><p>در گوش کن این پند من، ای گوشه گزیده</p><p>پیسه رسنست این شب و این روز، حذر کن</p><p>کز پیسه رسن ترسد هر مار گزیده</p><p>این گردن ما زین رسن پیسهٔ ایام</p><p>کی گردد چون گردن احرار، رهیده؟</p><p>از بولهب و جفتی او، چونک ببریم</p><p>بینیم ز خود (حبل مسد) را سکلیده</p><p>بی‌فصل خزان گلشن ارواح شکفته</p><p>بی‌کام و دهان هر فرس روح چریده</p><p>افسار گسسته فرس، و رفته به صحرا</p><p>مرعا و قرو دیده و ازهار دمیده</p><p>ترجیع کنم تا که سر رشته بیابند</p><p>مستان همه از بهر چنین گنج، خرابند</p><p>باد آمد و با بید همی گوید: « هی هی،</p><p>این جنبش و این شورش و این رقص تو تا کی؟ »</p><p>می‌گوید آن بید، بدان باد: « ز خود پرس</p><p>ای برده مرا از سرو، ای داده مرا می</p><p>اندر تن من یک رگ، هشیار نماندست</p><p>ای رفته می عشق تو اندر رگ و در پی</p><p>از مردم هشیار بجو قصه و تاریخ</p><p>کین سابقه کی آمد، وان خاتمه تا کی »</p><p>آن ترک سلامم کند و گوید: « کیسن »</p><p>گویم که: « خمش کن که نه کی دانم و نی بی »</p><p>آن معتزلی پرسد، معدوم نه شیء است ؟</p><p>بیخود بر من شیی بود، و با خود لاشی</p><p>لب بر لب دلدار چو خواهی که نهی تو</p><p>از خویش تهی باش، بیاموز ازان نی</p><p>اندیشه مرا برد سحرگاه به باغی</p><p>باغی که برون نیست ز دنیا، و نه در وی</p><p>پرسیدم کای باغ عجایب تو چه باغی؟</p><p>گفت: « آنک نترسم ز زمستان و نه از دی »</p><p>نزدیکم و دورم ز تو چون ماه و چو خورشید</p><p>وین دور نماند چو کند راه،خدا طی</p><p>گیرم که نبینی به نظر چشمهٔ خورشید</p><p>نی گرمیت از شمس بدافسردگی از فی؟</p><p>هین دور شو از سردی و بفزای ز گرمی</p><p>تا صیف شود بهمنت و رشد شود غنی</p><p>خورشید نماید خبر بی‌دم و بی‌حرف</p><p>بربند لب از ابجد و از هوز و حطی</p><p>ترجیع سوم را چو سرآغاز نهادیم</p><p>بس مرغ نهان را که پر و بال گشادیم</p><p>برجه که رسیدند رسولان بهاری</p><p>انگیخت شکاران تو آن شاه شکاری</p><p>از دشت عدم تا بوجودست بسی راه</p><p>آموخت عدم را شه، الاقی و سواری</p><p>در باغ زهر گور یکی مرده برآمد</p><p>بنگر به عزیزان که برستند ز خواری</p><p>در زلزلت الارض خدا گفت زمین را</p><p>امرزو کنم زنده هر آن مرده که داری</p><p>ابرش عوض آب همی روح فشاند</p><p>تو شرم نداری که بنالی ز نزاری؟ !</p><h2><a id="poem-5881" href="https://ganjoor.net/moulavi/shams/tarjeeat/sh27">بیست و هفتم</a></h2>
<p>ای درد دهنده‌ام دوا ده</p><p>تاریک مکن جهان، ضیا ده</p><p>درد تو دواست و دل ضریرست</p><p>آن چشم ضریر را صفا ده</p><p>نومید همی شود بهر غم</p><p>نومید شونده را رجا ده</p><p>هر دیده که بهر تو بگرید</p><p>کحلش کش و نور مصطفی ده</p><p>شکرش ده، وانگهیش نعمت</p><p>صبرش ده، وانگهش بلا ده</p><p>گر جان ز جهان وفا ندارد</p><p>از رحمت خویششان وفا ده</p><p>خوی تو خوش است، هم خوشی بخش</p><p>کار تو عطاست، هم عطا ده</p><p>آن نی که دم تو خورد روزی</p><p>بازش ز دم خوشت نواده</p><p>این قفل تو کردهٔ برین دل</p><p>بفرست کلید و دلگشا ده</p><p>کس طاقت خشم تو ندارد</p><p>این خشم ببر عوض رضا ده</p><p>غم منکر بس نکیر آمد</p><p>زومان بستان به آشنا ده</p><p>رحم آر برین فغان و تشنیع</p><p>ورنه کنمش قرین ترجیع</p><p>چون باخبری ز هر فغانی</p><p>زین حالت آتشین، امانی</p><p>مهمان من آمدست اندوه</p><p>خون ریز و درشت میهمانی</p><p>یک لقمه کند هزار جان را</p><p>کی داو، دهد به نیم جانی</p><p>هر سیلی او چو ذوالفقاری</p><p>هر نکتهٔ او یکی سنانی</p><p>زو تلخ شده دهان دریا</p><p>چون تلخ شد آنچنان دهانی؟!</p><p>دریاچه بود؟! که از نهیبش</p><p>پوشید کبود، آسمانی</p><p>ماییم سرشتهٔ نوازش</p><p>پروردهٔ نازنین جهانی</p><p>خو کرده به سلسبیل و تسنیم</p><p>با ساقی چون شکرستانی</p><p>با جمع شکر لبان رقاص</p><p>هر لحظه عروسیی و خوانی</p><p>این عیش و طرب دریغ باشد</p><p>کاشفته شود به امتحانی</p><p>حیفست که مجلس لطیفان</p><p>ناخوش شود از چنین گرانی</p><p>ترجیع سوم رسید یارا</p><p>هم بر سر عیش آر ما را</p><p>در چاه فتاد دل، برآرش</p><p>بیچاره و منتظر مدارش</p><p>ور وعده دهیش تا به فردا</p><p>امروز بسوزد این شرارش</p><p>بخشای برین اسیر هجران</p><p>بر جان ضعیف بی‌قرارش</p><p>هرچند که ظالمست و مجرم</p><p>مظلوم و شکسته دل شمارش</p><p>گشتست چو لاله غرقهٔ خون</p><p>گشتست چو زعفران عذارش</p><p>خواهد که به پیش تو بمیرد</p><p>اینست همیشه کسب و کارش</p><p>یاری دگری کجا پسندد</p><p>آن را که خدا به دست یارش؟</p><p>آن را که بخواندهٔ تو روزی</p><p>مسپار بدست روزگارش</p><p>هرچند به زیر کوه غم ماند</p><p>اندیشهٔ تست یار غارش</p><p>امسال چو ماه می‌گدازد</p><p>می‌آید یاد وصل پارش</p><p>راهی بگشا درین بیابان</p><p>ماهی بنما درین غبارش</p><p>گر شرح کنم تمام پیغام</p><p>می‌مانم از شراب و از جام</p><h2><a id="poem-5882" href="https://ganjoor.net/moulavi/shams/tarjeeat/sh28">بیست و هشتم</a></h2>
<p>ای آنک ما را از زمین بر چرخ اخضر می‌کشی</p><p>زوتر بکش، زوتر بکش، ای جان که خوش برمی‌کشی</p><p>امروز خوش برخاستم، با شور و با غوغاستم</p><p>امروز و بالاترم، کامروز خوشتر می‌کشی</p><p>امروز مر هر تشنه را، در حوض و جو می‌افکنی</p><p>ذاالنون و ابراهیم را در آب و آذر می‌کشی</p><p>امروز خلقی سوخته، در تو نظرها دوخته</p><p>تا خود کرا پیش از همه امروز دربر می‌کشی</p><p>ای اصل اصل دلبری، امروز چیز دیگری</p><p>از دل چه خوش دل می‌بری، وز سر چه خوش سر می‌کشی</p><p>ای آسمان، خوش خرگهی، وی خاک، زیبا درگهی</p><p>ای روز، گوهر می‌دهی، وی شب، تو عنبر می‌کشی</p><p>ای صبحدم، خوش می‌دمی، وی باد، نیکو همدمی</p><p>وی مهر، اختر می‌کشی، وی ماه، لشکر می‌کشی</p><p>ای گل، به بستان می‌روی، وی غنچه پنهان می‌روی</p><p>وی سرو از قعر زمین، خوش آب کوثر می‌کشی</p><p>ای روح، راح این تنی، وی شرع، مفتاح منی</p><p>وی عشق شنگ و ره زنی، وی عقل ، دفتر می‌کشی</p><p>ای باده، دفع غم توی، بر زخمها مرهم توی</p><p>وی ساقی شیرین لقا، دریا به ساغر می‌کشی</p><p>ای باد، پیکی هر سحر، کز یار می‌آری خبر</p><p>خوش ارمغانیهای آن زلف معنبر می‌کشی</p><p>ای خاک ره، در دل نهان داری هزاران گلستان</p><p>وی آب، بر سر می‌دوی، وز بحر گوهر می‌کشی</p><p>ای آتش لعلین قبا، از عشق داری شعلها</p><p>بگشاده لب چون اژدها، هر چیز را درمی‌کشی</p><p>ترجیع این باشد که تو ما را به بالا می‌کشی</p><p>آنجا که جان روید ازو، جان را بدانجا می‌کشی</p><p>عیسی جان را از ثری، فوق ثریا می‌کشی</p><p>بی‌فوق و تحتی هر دمش تا رب اعلی می‌کشی</p><p>مانند موسی چشمها از چشم پیدا می‌کنی</p><p>موسی دل را هر زمان بر طور سینا می‌کشی</p><p>این عقل بی‌آرام را، می‌بر که نیکو می‌بری</p><p>وین جان خون‌آشام را می‌کش که زیبا می‌کشی</p><p>تو جان جان ماستی، مغز همه جانهاستی</p><p>از عین جان برخاستی، ما را سوی ما می‌کشی</p><p>ماییم چون لا سرنگون وز لا تومان آری برون</p><p>تا صدر الا کشکشان، لا را بالا می‌کشی</p><p>از تست نفس بتکده، چون مسجد اقصی شده</p><p>وین عقل چون قندیل را بر سقف مینا می‌کشی</p><p>شاهان سفیهان را همه، بسته به زندان می‌کشند</p><p>تو از چه و زندانشان سوی تماشا می‌کشی</p><p>تن را که لاغر می‌کنی، پر مشک و عنبر می‌کنی</p><p>مر پشهٔ را پیش کش، شهپر عنقا می‌کشی</p><p>زاغ تن مردار را، در جیفه رغبت می‌دهی</p><p>طوطی جان پاک را، مست و شکرخا می‌کشی</p><p>نزدیک مریم بی‌سبب، هنگام آن درد و تعب</p><p>از شاخ خشک بی‌رطب هر لحظه خرما می‌کشی</p><p>یوسف میان خاک و خون در پستی چاهی زبون</p><p>از راه پنهان هردمش ای جان به بالا می‌کشی</p><p>یونس به بحر بی‌امان محبوس بطن ماهیی</p><p>او را چو گوهر سوی خود از قعر دریا می‌کشی</p><p>در پیش سرمستان دل، در مجلس پنهان دل</p><p>خوان ملایک می‌نهی، نزل مسیحا می‌کشی</p><p>ترجیع دیگر این بود، کامروز چون خوان می‌کشی</p><p>فردوس جان را از کرم در پیش مهمان می‌کشی</p><p>درد دل عشاق را، خوش سوی درمان می‌کشی</p><p>هر تشنهٔ مشتاق را، تا آب حیوان می‌کشی</p><p>خود کی کشی جز شاه را؟ یا خاطر آگاه را</p><p>هرکس که او انسان بود او را تو این سان می‌کشی</p><p>سلطان سلطانان توی، احسان بی‌پایان توی</p><p>در قحط این آخر زمان، نک خوان احسان می‌کشی</p><p>پیش دو سه دلق دنی، چندان تواضع می‌کنی</p><p>گویی کمینه بندهٔ، خوان پیش سلطان می‌کشی</p><p>زنبیلشان پر می‌کنی، پر لعل و پر در می‌کنی</p><p>چون بحر رحمت خس کشد زنبیل ایشان می‌کشی</p><p>الله یدعو آمده آزادی زندانیان</p><p>زندانیان غمگین شده، گویی به زندان می‌کشی</p><p>فرعون را احسان تو از نفس ثعبان می‌خرد</p><p>گرچه به ظاهر سوی او تهدید ثعبان می‌کشی</p><p>فرعون را گفته کرم: « بر تخت ملکت من برم</p><p>تو سر مکش تا من کشم چون تو پریشان می‌کشی »</p><p>فرعون گفت: این رابطه از تست و موسی واسطه</p><p>مانند موسی کش مرا، کو را تو پنهان می‌کشی</p><p>موسی ما ناخوانده، سوی شعیبی رانده</p><p>چون عاشقی درمانده، بر وی چه دندان می‌کشی؟!</p><p>موسی ما طاغی نشد، وز واسطه ننگش نبد</p><p>ده سال چوپانیش کرد، چون نام چوپان می‌کشی؟!</p><p>ای شمس تبریزی، ز تو این ناطقان جوشان شده</p><p>این کف به سر بر می‌رود، چون سر به کیوان می‌کشی</p><p>ترجیع دیگر این بود، ای جان که هردم می‌کشی</p><p>افزون شود رنج دلم، گر لحظهٔ کم می‌کشی</p><p>ای آنک ما را می‌کشی، بس بی‌محابا می‌کشی</p><p>تو آفتابی ما چو نم، ما را به بالا می‌کشی</p><p>چند استخوان مرده را، بار دگر جان می‌دهی</p><p>زندانیان غصه را، اندر تماشا می‌کشی</p><p>زین پیش جانها برفلک بودند هم جان ملک</p><p>جان هردو دستک می‌زند، کو را همانجا می‌کشی</p><p>ای مهر و ماه و روشنی، آرامگاه و ایمنی</p><p>ره زن، که خوش ره می‌زنی، می‌کش، که زیبا می‌کشی</p><p>ای آفتاب نیکوان، وی بخت و اقبال جوان</p><p>ما را بدان جوی روان، چون مشک سقا می‌کشی</p><p>چون دیدم آن سغراق نو، دستار و دل کردم گرو</p><p>اندیشه را گفتم: « بدو چون سوی سودا می‌کشی »</p><p>ای عقل هستم می‌کنی،وی عشق مستم می‌کنی</p><p>هرچند پستم می‌کنی، تا رب اعلا می‌کشی</p><p>ای عشق می‌کن حکم مر، ما را ز غیر خود ببر</p><p>ای سیل می‌غری، بغر، ما را به دریا می‌کشی</p><p>ای جان، بیا اقرار کن، وی تن، برو انکار کن</p><p>ای لا، مرا بردار کن، زیرا بالا می‌کشی</p><p>هرکس که نیک و بد کشد، آن را بسوی خود کشد</p><p>الا تو نادر دلکشی، ما را سوی ما می‌کشی</p><p>ای سر، تو از وی سرشدی، وی پا، ز وی رهبر شدی</p><p>از کبر چون سر می‌نهی؟ وز کاهلی پا می‌کشی؟!</p><p>ای سر، تو از وی سرشدی، وی پا، ز وی رهبر شدی</p><p>از کبر چون سر می‌نهی؟ وز کاهلی پا می‌کشی؟!</p><p>ای سر، بنه سر بر زمین، گر آسمان می‌بایدت</p><p>وی پای، کم رو در وحل، گر سوی صحرا می‌کشی</p><p>ای چشم منگر در بشر، وی گوش، مشنو خیر و شر</p><p>وی عقل مغز خر مخور، سوی مسیحا می‌کشی</p><p>والله که زیبا می‌کشی، حقا که نیکو می‌کشی</p><p>بی‌دست و خنجر می‌کشی، بیچون و بی‌سو می‌کشی</p><h2><a id="poem-5883" href="https://ganjoor.net/moulavi/shams/tarjeeat/sh29">بیست و نهم</a></h2>
<p>با شیر رو به شانگی آوردمان دیوانگی</p><p>افزودمان بیگانگی با هر بت یکدانگی</p><p>از بادهٔ شبهای تو و ز مستی لبهای تو</p><p>وز لطف غبغبهای تو آخر کجا فرزانگی؟!</p><p>ای رستم دستان نر باشی مخنثتر ز غر</p><p>با این لب همچون شکر گر ماندت مردانگی</p><p>آه از نغولیهای تو، آه از ملولیهای تو</p><p>آه از فضولیهای تو، یکسان شو از صد شانگی</p><p>با لعل همچون شکرش، وز تابش سیمین برش</p><p>صد سنگ بادا بر سرش گر در کند دو دانگی</p><p>جان را ز تو بیچارگی، بیچارگی یکبارگی</p><p>ویرانی و آوارگی، صد خانه و صد خانگی</p><p>ای صاف همچون جام جم، پیشت تمامیهاست کم</p><p>چون چنگ گشتم من به خم، اندر غم خوش بانگی</p><p>مخدوم شمس‌الدین شهم، هم آفتاب و هم مهم</p><p>بر خاک او سر می‌نهم، هم سر بود زان متهم</p><p>ای فتنهٔ انگیخته، صد جان به هم آمیخته</p><p>ای خون ترکان ریخته، با لولیان بگریخته</p><p>در سایهٔ آن لطف تو، آخر گشایم قلف تو</p><p>در سر نشسته الف تو، زان طرهٔ آویخته</p><p>از چشم بردی خوابها، زین غرقهٔ گردابها</p><p>زان طرهٔ پر تابها، مشکی به عنبر بیخته</p><p>ای رفته در خون رهی، تورشک خورشید و مهی</p><p>با این همه شاهنشهی، با خاکیان آمیخته</p><p>از برق آن رخسار تو، وز شعلهٔ انوار تو</p><p>وز حلم موسی‌وار تو، از بحر گرد انگیخته</p><p>ای شمع افلاک و زمین، ای مفخر روح‌الامین</p><p>عشقت نشسته در کمین، خون هزاران ریخته</p><p>جان در پی تو می‌دود وندر جهانت می‌جود</p><p>صد گنج آخر کی شود؟ در کاغذی درپیخته</p><p>مخدوم شمس‌الدین! مرا کشتی درین یک ماجرا</p><p>این عفو بسته شد چرا؟ ای خسرو هر دو سرا</p><p>ما جمله بیخوابان شده، در خوابگه رقصان شده</p><p>ای ماه بی‌نقصان شده و انجم ز مه رقصان شده</p><p>صفرام از سودای تو، از جسم جان‌افزای تو</p><p>از وعدهٔ جانهای تو، جانها بگه رقصان شده</p><p>زان روی همچون ماه تو، شاهان چشم در راه تو</p><p>در عین لشکرگاه تو، شاه وسپه رقصان شده</p><p>ای مفخر روحانیان، وی دیدهٔ ربانیان</p><p>سرها ز تو شادی‌کنان، بر سر کله رقصان شده</p><p>قومی شده رقصان دین، با صد هزاران آفرین</p><p>قومی دگر منکر چنین اندر سفه رقصان شده</p><p>تبریز و باقی جهان با هرک را عقلست و جان</p><p>از روی معنی ونهان، در عشق شه رقصان شده</p><p>میدان فراخست ای پسر، تو گوشه‌ای ما گوشه‌ای</p><p>همچون ملخ در کشت شه، تو خوشه‌ای ما خوشه‌ای</p><h2><a id="poem-5884" href="https://ganjoor.net/moulavi/shams/tarjeeat/sh30">سی‌ام</a></h2>
<p>عجب سروی، عجب ماهی، عجب یاقوت و مرجانی</p><p>عجب جسمی، عجب عقلی، عجب عشقی، عجب جانی</p><p>عجب لطف بهاری تو، عجب میر شکاری تو</p><p>دران غمزه چه داری تو؟ به زیر لب چه می‌خوانی؟</p><p>عجب حلوای قندی تو، امیر بی‌گزندی تو</p><p>عجب ماه بلندی تو، که گردون را بگردانی</p><p>عجبتر از عجایبها، خبیر از جمله غایبها</p><p>امان اندر نواییها، به تدبیر، و دوا دانی</p><p>ز حد بیرون به شیرینی، چو عقل کل بره بینی</p><p>ز بی‌خشمی و بی‌کینی، به غفران خدا مانی</p><p>زهی حسن خدایانه، چراغ و شمع هر خانه</p><p>زهی استاد فرزانه، زهی خورشید ربانی</p><p>زهی پربخش، این لنگان، زهی شادی دلتنگان</p><p>همه شاهان چو سرهنگان غلامند، و توسلطانی</p><p>به هر چیزی که آسیبی کنی، آن چیز جان گیرد</p><p>چنان گردد که از عشقش بخیزد صد پریشانی</p><p>یکی نیم جهان خندان، یکی نیم جهان گریان</p><p>ازیرا شهد پیوندی، ازیرا زهر هجرانی</p><p>دهان عشق می‌خندد، دو چشم عشق می‌گرید</p><p>که حلوا سخت شیرینست و حلواییش پنهانی</p><p>مروح کن دل و جان را، دل تنگ پریشان را</p><p>گلستان ساز زندان را، برین ارواح زندانی</p><p>بدین مفتاح کآوردم، گشاده گر نشد مخزن</p><p>کلیدی دیگرش سازم، به ترجیعش کنم روشن</p><p>توی پای علم جانا، به لشکرگاه زیبایی</p><p>که سلطان‌السلاطینی و خوبان جمله طغرایی</p><p>حلاوت را تو بنیادی، که خوان عشق بنهادی</p><p>کی سازد اینچنین حلوا جز آن استاد حلوایی؟!</p><p>جهان را گر بسوزانی، فلک را گر بریزانی</p><p>جهان راضیست و می‌داند که صد لونش بیارایی</p><p>شکفتست این زمان گردون بریحانهای گوناگون</p><p>زمین کف در حنی دارد، بدان شادی که می‌آیی</p><p>بیا، پهلوی من بنشین، که خندیم از طرب پیشین</p><p>که کان لذت و شادی، گرفت انوار بخشایی</p><p>به اقبال چنین گلشن، بیاید نقد خندیدن</p><p>تو خندان‌روتری یا من؟ کی باشم من؟ تو مولایی</p><p>توی گلشن منم بلبل، تو حاصل بنده لایحصل</p><p>بیا کافتاد صد غلغل، به پستی و به بالایی</p><p>توی کامل منم ناقص، توی خالص منم مخلص</p><p>توی سور و منم راقص، من اسفل تو معلایی</p><p>چو تو آیی، بنامیزد، دوی از پیش برخیزد</p><p>تصرفها فرو ریزد به مستی و به شیدایی</p><p>تو ما باشی مها ما تو، ندانم که منم یا تو</p><p>شکر هم تو، شکر خا تو، بخا، که خوش همی خایی</p><p>وفادارست میعادت، توقف نیست در دادت</p><p>عطا و بخشش شادت، نه نسیه‌ست و نه فردایی</p><p>به ترجیع سوم یارا، مشرف کن دل ما را</p><p>بگردان جام صهبا را، یکی کن جمله دلها را</p><p>سلام علیک ای دهقان، در آن انبان چها داری؟</p><p>چنین تنها چه می‌گردی؟ درین صحرا چه می‌کاری؟</p><p>زهی سلطان زیبا خد، که هرکه روی تو بیند</p><p>اگر کوه احد باشد، بپرد از سبکساری</p><p>مرا گویی: « چه می‌گویی؟ » حدیث لطف و خوش خویی</p><p>دل مهمان خود جویی، سر مستان خود خاری</p><p>ایا ساقی قدوسی، گهی آیی به جاسوسی</p><p>گهی رنجور را پرسی، گهی انگور افشاری</p><p>گهی دامن براندازی، که بر تردامنان سازی</p><p>گهی زینها بپردازی، کی داند در چه بازاری؟</p><p>سلام علیک هر ساعت، بر آن قد و بر آن قامت</p><p>بر آن دیدار چون ماهت، بر آن یغمای هشیاری</p><p>سلام علیک مشتاقان! بر آن سلطان، بر آن خاقان</p><p>سلام علیک بی‌پایان، بر آن کرسی جباری</p><p>چه شاهست آن، چه شاهست آن؟ که شادی سپاهست آن</p><p>چه ماهست آن؟ چه ماهست آن؟ برین ایوان زنگاری</p><p>تو مهمانان نو را بین، برو دیگی بنه زرین</p><p>بپز گر پروری داری، وگر خرگوش کهساری</p><p>وگر نبود این و آن، برو خود را بکن قربان</p><p>وگر قربان نگردی تو، یقین می‌دان که مرداری</p><p>خمش باش و فسون کم خوان، نداری لذت مستان</p><p>چرایی بی‌نمک ای جان، نه همسایهٔ نمکساری؟</p><p>رسیدم در بیابانی، کزو رویند هستیها</p><p>فرو بارد جزین مستی از آن اطراف مستیها</p><h2><a id="poem-5885" href="https://ganjoor.net/moulavi/shams/tarjeeat/sh31">سی و یکم</a></h2>
<p>اگر سوزد درون تو چو عود خام، ای ساقی</p><p>بیابی بوی عودی را که بوی او بود باقی</p><p>یکی ساعت بسوزانی، شوی از نار نورانی</p><p>بگیری خلق ربانی، به رسم خوب اخلاقی</p><p>چو آتش در درونت زد، دو دیدهٔ حس بردوزد</p><p>رخت چون گل برافروزد ز آتشهای مشتاقی</p><p>توی چون سوخت، هو باشد، چو غیرش سوخت او باشد</p><p>به هر سویی ازو باشد دو صد خورشید اشراقی</p><p>تو زاهد می‌زنی طعنی، که نزدیکم به حق یعنی</p><p>بسی مکی که در معنی بود او دور و آفاقی</p><p>ز صاف خمر بی‌دردی، ترا بو کو؟ اگر خوردی</p><p>یکی درکش اگر مردی، شراب جان را واقی</p><p>شدی ای جفت طاق او، شدی از می رواق او</p><p>همی بوسی تو ساق او، چو خلخالی بر آن ساقی</p><p>ببستی چشم از آب و گل، بدیدی حاصل حاصل</p><p>از آن پخته شدی ای دل، که اندر نار اشواقی</p><p>برین معنی نمی‌افتی، چو در هر سایه می‌خفتی</p><p>بهست خویشتن جفتی، وز آن طاق ازل طاقی</p><p>تو ای جان رسته از بندی، مقیم آن لب قندی</p><p>قبای حسن برکندی، که آزاد از بغلطاقی</p><p>پدر عقلست اگر پوری وگرنه چغد رنجوری</p><p>چرا تو زین پدر دوری؟ گه از شوخی گه از عاقی</p><p>گهی پر خشم و پرتابی، به دعوی حاجب البابی</p><p>گهی خود را همی یابی، ز عجز افتاده در قاقی</p><p>یکی شاهی به معنی صد، که جان و دل ز من بستد</p><p>که جزوی مر مرا نبود طبیب و دارو و راقی</p><p>به پیش شاه انس و جان، صفای گوهر و مرجان</p><p>تو جان چون بازی ای بی‌جان که اندر خوف املاقی؟</p><p>توی آن شه که خون ریزی، که شمس الدین تبریزی</p><p>به سوق حسن بستیزی، کساد جمله اسواقی</p><p>عطای سر دهم کرده، قدحها دم به دم کرده</p><p>همه هستی عدم کرده، دو چشم از خود به هم کرده</p><p>الا ای شاه یغمایی، شدم پرشور و شیدایی</p><p>مرا یکتاییی فرما، دوتا گشتم ز یکتایی</p><p>دو تایم پیش هر احول، یکن این مشکل من حل</p><p>توی آخر تو اول، توی دریای بینایی</p><p>زهی دریا، زهی گوهر، زهی سر و زهی سرور</p><p>زهی نور و زهی انور در آن اقلیم بی‌جایی</p><p>چنان نوری که من دیدم، چنان سری که بشنیدم</p><p>اگر از خویش ببریدم، عجب باشد؟! چه فرمایی؟</p><p>که گردیدیش افلاطون، بدان عقل و بدان قانون</p><p>شدی بتر ز من مجنون، شدی بی‌عقل و سودایی</p><p>چو مرمر بوده‌ام من خود، مگر کر بوده‌ام من خود</p><p>چه اندر بوده‌ام من خود؟! ز بدخویی و بدرایی</p><p>ولیک آن ماه‌رو دارد، هزاران مشک بو دارد</p><p>چگونه پای او دارد، یکی سودای صفرایی؟!</p><p>دریغا جان ندادستم، چو آن پر برگشادستم</p><p>که تا این دم فتادستم، ازان اقبال و بالایی</p><p>شبی دیدم به خواب اندر، که می‌فرمود آن مهتر</p><p>کزان میهای جان‌پرور، تو هم با ما و بی‌مایی</p><p>هزاران مکر سازد او، هزاران نقش بازد او</p><p>اگر با تو بسازد او، تو پنداری که همتایی</p><p>نپنداری ولی مستی، ازان تو بی‌دل و دستی</p><p>ز می بد هرچه کردستی، که با می هیچ برنایی</p><p>چو از عقلت همی کاهد، چو بی‌خویشت همی دارد</p><p>همی عذر تو می‌خواهد، چو تو غرقاب میهایی</p><p>بدیدم شعلهٔ تابان، چه شعله؟ نور بی‌پایان</p><p>بگفتم: « گوهری ای جان، چه گوهر؟ بلک دریایی</p><p>مهی، یا بحر، یا گوهر، گلی، یا مهر، یا عبهر</p><p>ملی یا بادهٔ احمر، به خوبی و به زیبایی</p><p>توی ای شمس دین حق، شه تبریزیان مطلق</p><p>فرستادت جمال حق برای علم آرایی</p><p>گروهی خویش گم کرده، به ساقی امر قم کرده</p><p>شکمها همچو خم کرده، قدحها سر به دم کرده</p><p>ز بادهٔ ساغر فانی حذر کن، ورنه درمانی</p><p>وگرچه صد چو خاقانی، به تیغ قهر یزدانی</p><p>ز قیرستان ظلمانی، ایا ای نور ربانی</p><p>که از حضرت تو برهانی، مگر ما را تو برهانی</p><p>ایا ساقی عزم تو، بدان توقیع جزم تو</p><p>نشان ما را به بزم تو، که آنجا دور گردانی</p><p>نه ماهی و تو آبی؟ نه من شیرم تو مهتابی؟</p><p>نه من مسکین تو وهابی؟ نه من اینم؟ نه تو آنی؟</p><p>نه من ظلمت؟ نه تو نوری؟ نه من ماتم؟ نه تو سوری</p><p>نه من ویران تو معموری؟ نه من جسمم؟ نه تو جانی</p><p>قدحها را پیاپی کن، براق غصها پی کن</p><p>خردها را تو لاشی کن، ز ساغرهای روحانی</p><p>بیارا بزم دولت را، که بر مالیم سبلت را</p><p>نواز، آن چنگ عشرت را به نغمتهای الحانی</p><p>در آن مجلس که خوبانند، ز شادی پای کوبانند</p><p>ز بیخویشی نمی‌دانند، که اول چیست، یا ثانی</p><p>زهی سودای بی‌خویشی، که هیچ از خویش نندیشی</p><p>که پس گشتی تو یا پیشی، که خشتک یا گریبانی</p><p>ز بیخویشی از آن سوتر، همی تابد یکی گوهر</p><p>یکی مه‌روی سیمین‌بر، مر او را فر سلطانی</p><p>دو صد مفتی در آن عقلش، همی غلطد در آن نقلش</p><p>ز بستان یکی بقلش، زهی بستان و بستانی</p><p>همی بیند یکایک را، چنان همچون یقین شک را</p><p>زده از خشم آهک را، به چشم گوهر کانی</p><p>حلالش باد نازیدن، زهی دید و زهی دیدن</p><p>نتان از خویش ببریدن، و او خویش است می‌دانی</p><p>کیست آن شاه شمس‌الدین، ز تبریز نکو آیین</p><p>زهی هم شاه و هم شاهین، درین تصویر انسانی</p><h2><a id="poem-5886" href="https://ganjoor.net/moulavi/shams/tarjeeat/sh32">سی‌و دوم</a></h2>
<p>شاهنشه مایی تو و به گلبرگ مایی</p><p>هرجا که گریزی، بر ما باز بیایی</p><p>گر شخص تو اینجاست من از راه ضمیری</p><p>می‌بینمت ای عشوه ده ما که کجایی</p><p>آنجا که برستست درخت تو وطن‌ساز</p><p>زیرا ز صولست ترا روح‌فزایی</p><p>برپایهٔ تخت شه شاهان به سجود آی</p><p>تا باز رهد جان تو از ننگ گدایی</p><p>ویرانه به جغدان بگذار و سفری کن</p><p>بازآ بکه قاف تجلی، که همایی</p><p>اینها همه بگذشت بیا، ای شه خوبان</p><p>کاستون حیاتی تو، و قندیل سرایی</p><p>خوانی بنهادند و دری بازگشادند</p><p>مستانه درآ زود، چه موقوف صلایی؟!</p><p>گر جملهع جهان شمع و می و نوش بگیرد</p><p>سودای دگر دارد مخمور خدایی</p><p>اندر قفس ار دانه و آبست فراوان</p><p>کو طنطنه و دبدبهٔ مرغ هوایی؟</p><p>این هم بگذشت، ای که ز تو هیچ گذر نیست</p><p>سغراق وفا گیر، که سلطان وفایی</p><p>آن ساغر شاهانهٔ مردانه بگردان</p><p>تا گردد جانها خوش و جانباز و بقایی</p><p>نه باده دلشور و نه افشردهٔ انگور</p><p>از دست خدا آمد، وز خنب عطایی</p><p>ای چشم من و چشم دو عالم به تو روشن</p><p>دادی به یکی ساغرم از مرگ رهایی</p><p>ای مست شده و آمده، که زاهد وقتم</p><p>ای رنگ رخ و چشم خوشت داده گوایی</p><p>جان شاد بدانست که یکتاست درین عشق</p><p>هرچند گرو گردد دستار و دو تایی</p><p>خندید جهان از نظر و رحمت عامش</p><p>بس کن، که به ترجیع بگوییم تمامش</p><p>ای مست شده از نظرت اسم و مسما</p><p>وی طوطی جان‌گشته ز لبهات شکرخا</p><p>ما را چه ازین قصه که گاو آمد و خر رفت</p><p>هین وقت لطیفست، از آن عربده بازآ</p><p>ای شاه تو شاهی کن و آراسته کن بزم</p><p>ای جان و ولی نعمت هر وامق و عذرا</p><p>هم دایه جانهایی و هم جوی می و شیر</p><p>هم جنت فردوسی و هم سدرهٔ خضرا</p><p>جز این بنگوییم، وگر نیز بگوییم</p><p>گویند خسیسان که: « محالست و علالا »</p><p>خواهی که بگوییم، بده جام صبوحی</p><p>تا چرخ برقص آید و صد زهرهٔ زهرا</p><p>هرجا ترشی باشد اندر غم دنیا</p><p>می‌غرد و می‌پرد از انجای دل ما</p><p>برخیز و بخیلانه در خانه فروبند</p><p>کانجا که توی خانه شود گلشن و صحرا</p><p>این مه ز کجا آمد و این روی چه رویست؟</p><p>این نور خدایست تبارک و تعالا</p><p>هم قادر و هم فاخر و هم اول و آخر</p><p>اول غم و سودا و بخرید بیضا</p><p>آن دل که نلرزیدت و آن چشم که نگریست</p><p>یارب، خبرش ده تو ازین عیش و تماشا</p><p>تا شید برآرد به سر کوه برآید</p><p>فریاد برآرد که تمنیت تمنا</p><p>نگذاردش آن عشق که سر نیز بخارد</p><p>شاباش زهی سلسلهٔ جذب و تقاضا</p><p>در شهر چو من گول مگر عشق ندیدست؟</p><p>هر لحظه مرا گیرد این عشق ز بالا</p><p>هر داد و گرفتی که ز بالاست لطیفست</p><p>گر صادق و جدست و گر عشوه و تیبا</p><p>هر عشوه که دربان دهدت دفع و بهانه‌ست</p><p>گوید: « که برو » هیچ مرو، شاه بخانه‌ست</p><p>بر دلبر ما هیچ کسی را مفزایید</p><p>مانندهٔ او نیست کسی، ژاژ مخایید</p><p>ور زانک شما را خلل و عیب نمودست</p><p>آن آینه پاک آمد، معیوب شمایید</p><p>بسته‌ست مگر روزن این خانهٔ دنیا</p><p>خورشید برآمد، هله، بر بام برآیید</p><p>روزن چو گشاده نبود خانه چو گورست</p><p>تیشه جهت چیست چو روزن نگشایید؟</p><p>آگاه چو نبویت ز آغاز و ز آخر</p><p>چون گوی بغلتید که خوش بی‌سر و پایید</p><p>تسلیم شده در خم چوگان الهی</p><p>گر در طرب و شادی و، گر رهن بلایید</p><p>در خنب جهان همچو عصیرید گرفتار</p><p>چون نیک بجوشید، ازین خنب برآیید</p><p>ای حاجتهایی که عطاخواه شدستید</p><p>آخر بخود آیید، شما عین عطایید</p><p>در عشق لقایید شب و روز و خبر نیست</p><p>ادراک شما را، که شما نور لقایید</p><p>جویی عجب و تو ز همه چیز عجبتر</p><p>آن بوالعجبانید که شاهید و گدایید</p><h2><a id="poem-5887" href="https://ganjoor.net/moulavi/shams/tarjeeat/sh33">سی‌و سوم</a></h2>
<p>رها کن ناز، تا تنها نمانی</p><p>مکن استیزه، تا عذرا نمانی</p><p>مکن گرگی، مرنجان همرهان را</p><p>که تا چون گرگ در صحرا نمانی</p><p>دو چشم خویشتن در غیب دردوز</p><p>که تا آنجا روی، اینجا نمانی</p><p>منه لب بر لب هر بوسه جویی</p><p>که تا ز آن دلبر زیبا نمانی</p><p>ز دام عشوه پر خود نگه‌دار</p><p>که تا از اوج و از بالا نمانی</p><p>مشو مولای هر ناشسته رویی</p><p>که تا از عشق، مولانا نمانی</p><p>مکن رخ همچو زر از غصهٔ سیم</p><p>که تا زین سیم، ز آن سیما نمانی</p><p>چو تو ملک ابد جویی به همت</p><p>ازین نان و ازین شربا نمانی</p><p>رها کن عربده، خو کن حلیمی</p><p>که تا از بزم شاه ما نمانی</p><p>همی کش سرمهٔ تعظیم در چشم</p><p>پیاپی، تا که نابینا نمانی</p><p>چو ذره باش پویان سوی خورشید</p><p>که تا چون خاک، زیر پا نمانی</p><p>چو استاره به بالا شب‌روی کن</p><p>که تا ز آن ماه بی‌همتا نمانی</p><p>مزن هر کوزه را در خنب صفوت</p><p>که تا از عروةالوثقی نمانی</p><p>ز بعد این غزل ترجیع باید</p><p>شراب گل مکرر خوشتر آید</p><p>چو در عهد و وفا دلدار مایی</p><p>چو خوانیمت، چرا دل‌وار نایی؟</p><p>چو الحمدت همی خوانیم پیوست</p><p>کچون الحمد دفع رنجهایی</p><p>درآ در سینها کآرام جانی</p><p>درآ در دیدها که توتیایی</p><p>فرو کن سر ز روزنهای دلها</p><p>که چاره نیست هیچ از روشنایی</p><p>چو عقلی بی‌تو دیوانه شود مرد</p><p>چو جانی، کس نمی‌داند کجایی</p><p>چو خمری، در سر مستان درافتی</p><p>برآیند از حیا و پارسایی</p><p>نباشد حسن بی‌تصدیع عشاق</p><p>که نبود عیدها بی‌روستایی</p><p>اگر چیزی نمی‌دانم به عالم</p><p>همی دانم که تو بس جان‌فزایی</p><p>چه جولانها کنند جانها چو ذرات</p><p>که تو خورشید از مشرق برآیی</p><p>به جانبازی گشاده‌دار، دو دست</p><p>که حاتم را تو استاد سخایی</p><p>مکش پای از گلیم خویش افزون</p><p>که تا داناتر آیی از کسایی</p><p>عدو را مار و ما را یار می‌باش</p><p>که موسی صفا را تو عصایی</p><p>تمسک کن به اسباب سماوات</p><p>که در تنویر قندیل سمایی</p><p>به ترجیع سوم مرصاد بستیم</p><p>که بر بوی رجوع یار مستیم</p><p>ایا خوبی، که در جانها مقیمی</p><p>به وقت بی‌کسی جان را ندیمی</p><p>ز تو باغ حقایق برشکفتست</p><p>نباتش را هم آبی، هم نسیمی</p><p>چو خوبان فانی و معزول گردند</p><p>تو در خوبی و زیبایی مقیمی</p><p>به وقت قحط بفرستی تو خوانی</p><p>خذوا رزقا کریما من کریم</p><p>سهیلی دیگری در چرخ معنی</p><p>یزکی کل روح کالادیم</p><p>درآری نیمشب، روشن شرابی</p><p>بگردانی، که اشرب یا حمیمی</p><p>زهی ساقی، زهی جام، و زهی می</p><p>نعیم قی نعیم فی نعیم</p><p>هزاران صورت زیبا و دلبر</p><p>یولدهم شرابک من عقیم</p><p>حباب آن شراب و صفوت او</p><p>شفاء فی شفاء للسقیم</p><p>تصاعد سکره فی ام رأس</p><p>ازال اللوم فی طبع اللئیم</p><p>شود صحرای بی‌پایان اخضر</p><p>فواد ضیقه کقلب میم</p><p>فطوبی للندامی والسکارا</p><p>اذا ماهم حسوها حسوهیم</p><p>ز یسقون رحیقا نوش می‌کن</p><p>وخل ذاالتحدث یا کلیمی</p><p>کسی که آفتاب آمد غلامش</p><p>همی آید به مشتاقان سلامش</p><h2><a id="poem-5888" href="https://ganjoor.net/moulavi/shams/tarjeeat/sh34">سی‌وچهارم</a></h2>
<p>جهان اندر گشاده شد جهانی</p><p>که وصف او نیاید در زبانی</p><p>حیاتش را نباشد خوف مرگی</p><p>بهارش را نگرداند خزانی</p><p>در و دیوار او افسانه گویان</p><p>کاوخ و سنگ او اشعار خوانی</p><p>چو جغذ آنجا رود، طاوس گردد</p><p>چو گرگ آنجا رود، گردد شبانی</p><p>به رفتن چون بود، تبدیل حالی</p><p>نه نقلی از مکانی تا مکانی</p><p>بخارستان پا بر جای بنگر</p><p>ز نقل حال گردد گلستانی</p><p>ببین آن صخره پا بر جای مانده</p><p>چه سیران کرد، تا شد لعل کانی</p><p>بشوی از آب معنی دست صورت</p><p>که طباخان بگسردند خوانی</p><p>ملایک بین بزاییده ز دیوان</p><p>نزاید اینچنینی، آنچنانی</p><p>بسی دیدم درختی رسته از خاک</p><p>کی دید از خاک رسته آسمانی؟!</p><p>چو یخرج حی من میت عیان شد</p><p>جماد مرده شد صاحب عیانی</p><p>ز قطرهٔ آب دیدم که بزاید</p><p>قبای ، رستمی، یا پهلوانی</p><p>ندیدم من که از باد خیالی</p><p>برون آید بهشتی یا جنانی</p><p>ز ترجیع این غزل را ترجمان کن</p><p>به نوعی دیگرش شرح و بیان کن</p><p>ایا دری که صد رو می‌نمایی</p><p>هزاران در ز هرسو می‌گشایی</p><p>ولیک از عزت و اشراف و غیرت</p><p>خفا اندر خفا اندر خفایی</p><h2><a id="poem-5889" href="https://ganjoor.net/moulavi/shams/tarjeeat/sh35">سی‌پنجم</a></h2>
<p>زهی دریا زهی بحر حیاتی</p><p>زهی حسن و جمال و فر ذاتی</p><p>ز تو جانم براتی خواست از رنج</p><p>یکی شمعی فرستادش، براتی</p><p>ز تندی عشق او آهن چو مومست</p><p>زهی عشق حرون تند عاتی</p><p>ولیکن سر عشقش شکرستان</p><p>ز نخلستان ز جوهای فراتی</p><p>شکر لب، مه رخان جام بر کف</p><p>تو می‌گو هر کرا خواهی که: « هاتی »</p><p>ز هر لعل لبی بوست رسیده</p><p>تو درویشی و آن لعلش زکاتی</p><p>در آن شطرنج اگر بردی تو، شاهی</p><p>ولی کو بخت پنهان؟! چونک ماتی</p><p>خداوند شمس دین دریای جان‌بخش</p><p>تو شورستان درین دولت، مواتی</p><p>زهی شاهی، لطیفی، بی‌نظیری</p><p>که مجموعست ازو جان شتاتی</p><p>اگر تبریز دارد حبهٔ زو</p><p>چه نقصان گر شود از گنجها، تی</p><p>هزاران زاهد زهد صلاحی</p><p>ز تو خونش مباح و او مباحی</p><p>زهی کعبه که تو جان‌بخش حاجی</p><p>زهی اقبال هر محتاج راجی</p><p>هر آن سر کو فرو ناید به کیوان</p><p>ز روی فخر، بر فرقش تو تاجی</p><p>نهاده سر به تسلیم و به طاعت</p><p>به پیشت از دل و جان هر لجاجی</p><p>زهی نور جهان جان، که نورت</p><p>نه از خورشید و ماهست و سراجی</p><p>همه جانها باقطاع مثالت</p><p>که بعضی عشری، و بعضی خراجی</p><p>خداوند! شمس دینا! این مدیحت</p><p>بجای جاه و فرت هست هاجی</p><p>ایا تبریز، بستان باج جانها</p><p>که فرمان ده توی بر جان و باجی</p><p>مزاج دل اگر چون برف گردد</p><p>ز آتشهای تو گردد نتاجی</p><p>هرآن جان و دلی کان زنده باشد</p><p>ز مهر تستشان دایم تناجی</p><p>در آن بازار کز تو هست بویی</p><p>زهی مر یوسفان را بی‌رواجی</p><p>به چرخ چارمت عیسیست داعی</p><p>به پیش دولتت چاوش ساعی</p><p>ز شاه ماست ملک با مرادی</p><p>که او ختمست احسان را، و بادی</p><p>گر احسان را زبان باشد بگردد</p><p>به مدح و شکر او سیصد عبادی</p><p>بدان سوی جهان گر گوش داری</p><p>چه چاوشان جانندش منادی!</p><p>دهان آفرینش باز مانده</p><p>ازان روزی که دیدستش ز شادی</p><p>همی گوید به عالم او به سوگند</p><p>که: « تا زادی، چنین روزی نزادی »</p><p>یکی چندی نهان شو تا نگردد</p><p>همه بازار مه‌رویان کسادی</p><p>بدیدم عشق خوانی را فتاده</p><p>به خاک و خون بگفتم: « چون فتادی؟ »</p><p>که تو خون‌ریز جمله عاشقانی</p><p>تو نیزک دل چنین بر باد دادی؟! »</p><p>بگفتا: « دیده‌ام چیزی که صد ماه</p><p>ازو سوزند در نار ودادی »</p><p>خداوند شمس دین! آخر چه نوری؟</p><p>فرشته یا پری، یا تش نژادی</p><p>به تبریز آ دلا، از لحر عشقش</p><p>چو بندهٔ عیب ناک اندر مزادی</p><h2><a id="poem-5890" href="https://ganjoor.net/moulavi/shams/tarjeeat/sh36">سی و ششم</a></h2>
<p>فتاد این دل به عشق پادشاهی</p><p>دو عالم را ز لطف او پناهی</p><p>اگر لطفش نماید رخ به آتش</p><p>ز آتشها برون روید گیاهی</p><p>چو بردابرد حسنش دید جانم</p><p>برفت آن های و هویم، ماند آهی</p><p>اگر حسنش بتابد بر سر خاک</p><p>ز هر خاکی برآید قرص ماهی</p><p>قیامتهای آن چشم سیاهش</p><p>بپوشانید جانم را سیاهی</p><p>ز تلخ هجر او، شکر چو زهری</p><p>ز خون خونین شده هر خاک راهی</p><p>زمین تا آسمان آتش گرفتی</p><p>اگر نی مژده دادی گاه‌گاهی</p><p>دو صد یوسف نماید از خیالش</p><p>که هریک را ذقن‌بر، طرفه چاهی</p><p>بهر چاهی ازان چهها درافتم</p><p>چو یوسف ز آن چه افتم من به چاهی</p><p>ایا مخدوم شمس‌الدین تبریز</p><p>ازین جانهای پرآتش مپرهیز</p><p>چو چنگ عشق او بر ساخت سازی</p><p>به گوش جان عاشق گفت رازی</p><p>بزد در بیشهٔ جان، عشقش آتش</p><p>بسوزانید هرجا بد مجازی</p><p>نمازی گردد آن جانی که دارد</p><p>به پیش قبلهٔ حسنش نمازی</p><p>ز فر جان عشق‌انگیز شاهی</p><p>نهد بر اطلس بختش طرازی</p><p>هر آن زاغی که چید از خرمن او</p><p>یکی دانه، دمی وا گشت بازی</p><p>زرایرهای روحی می‌سرایند</p><p>ز عشق روی او پردهٔ حجازی</p><p>چه می‌ترسی ز مردن؟! رو تو بستان</p><p>ز عشقش عمر بی‌مرگی، درازی</p><p>چه عمری، عمر شیرینی، لطیفی</p><p>لطیفی، مست عشقی، پاک‌بازی</p><p>ولیکن ناز، او را زیبد ای جان</p><p>مکن زنهار با نازش، تو نازی</p><p>خداوند شمس دین، زان جام پیشین</p><p>بریزا در دهان جان ریشین</p><h2><a id="poem-5891" href="https://ganjoor.net/moulavi/shams/tarjeeat/sh37">سی ‌و هفتم</a></h2>
<p>ای بانگ و صلای آن جهانی</p><p>ای آمده تا مرا بخوانی</p><p>ما منتظر دم تو بودیم</p><p>شادآ، که رسول لامکانی</p><p>هین، قصهٔ آن بهار برگو</p><p>چون طوطی آن شکرستانی</p><p>افسرده شدیم و زرد گشتیم</p><p>از زمزمهٔ دم خزانی</p><p>ما را برهان ز مکر این پیر</p><p>ما را برسان بدان جوانی</p><p>زهر آمد آن شکر، که او داد</p><p>سردی و فسردگی نشانی</p><p>پا زهر بیار و چارهٔ کن</p><p>کز دست شدیم ما، تو دانی</p><p>زین زهر گیاهمان برون بر</p><p>هم موسی عهد و هم شبانی</p><p>پیش تو امانت شعیبم</p><p>ما را بچران به مهربانی</p><p>تا ساحل بحر و روضه ما را</p><p>در پیش کنی و خوش برانی</p><p>تا فربه و با نشاط گردیم</p><p>از سنبل و سوسن معانی</p><p>پنهان گشتند این رسولان</p><p>از ننگ و تکبر ملولان</p><p>ای چشم و چراغ هردو دیده</p><p>ما را بقروی جان کشیده</p><p>ما را ز قرو میار بیرون</p><p>ناخورده تمام، و ناچریده</p><p>لاغر چو هلال ماند طفلی</p><p>سه ماه ز شیر وا بریده</p><p>بگذار به لطف طفل جان را</p><p>اندر بر دایه در خزیده</p><p>چون نالهٔ ما به گوشت آمد</p><p>آن را مشمار ناشنیده</p><p>در لب، سر شاخ سخت گیرد</p><p>هر سیب که هست نارسیده</p><p>از بیم، که تا نیفتد از شاخ</p><p>ماند بی‌ذوق و پژمریده</p><p>جان نیست ازان جماد کمتر</p><p>با دایهٔ عقل برگزیده</p><p>سه بوسه ز تو وظیفه دارم</p><p>ای بر رخ من سحر گزیده</p><p>تا صلح کنیم بر دو، امروز</p><p>زیرا که ملولی و رمیده</p><p>خامش، که کریم دلبرست او</p><p>اخلاق و خصال او حمیده</p><p>هین، خواب مرو که دزد و لولی</p><p>دزدید کلاهت از فضولی</p><p>این نفس تو شد گنه فزایی</p><p>کرمی بد و گشت اژدهایی</p><p>شب مرداری، حرام خواری</p><p>روز اخوت و دزد و ژاژخایی</p><p>رو داد بخواه از امیری</p><p>صاحب علمی، صواب رایی</p><p>نبود بلد از خلیفه خالی</p><p>مخلوق کیست، بی‌خدایی؟!</p><p>رنجور بود جهان به تشویش</p><p>بی‌عدل و سیاست و لوایی</p><p>بیماری و علت جهان را</p><p>شمشیر بود پسین دوایی</p><p>هنگام جهاد اکبر آمد</p><p>خیز ای صوفی، بکن غزایی</p><p>از جوع ببر گلوی شهوت</p><p>شوریده مشو به شوربایی</p><p>تن باشد و جان، سخای درویش</p><p>اینست اصول هر سخایی</p><p>بگداز به آتشش، که آتش</p><p>مر خامان راست کیمیایی</p><p>خاموش که نار نور گردد</p><p>ساقی شود آتش و سقایی</p><p>صد خدمت و صد سلام از ما</p><p>بر عقل کم خموش گویا</p><h2><a id="poem-5892" href="https://ganjoor.net/moulavi/shams/tarjeeat/sh38">سی و هشتم</a></h2>
<p>هر روز بگه ز در درآیی</p><p>بر دست شراب آشنایی</p><p>بر ما خوانی سلام سوزان</p><p>یا رب، چه لطیف و خوش، بلایی!</p><p>ما را ببری ز سر به عشوه</p><p>دیوانه کنی، و های هایی</p><p>ما را چه عدم، چه هست، چون تو</p><p>در نیست، وجود می‌نمایی</p><p>دی کرده هزار گونه توبه</p><p>بگرفته طریق پارسایی</p><p>چون بیند توبه روی خوبت</p><p>داند که عدوی تو بهایی</p><p>بگریزد توبه و دل او را</p><p>فریادکنان، بیا، کجایی؟</p><p>گوید که: « رسید مرگ توبه</p><p>از توبه دگر مجو کیایی</p><p>توبه اگر اژدهای نر بود</p><p>ای عشق، زمرد خدایی</p><p>ترجیع نهم به گوش قوال</p><p>تو گوش رباب را همی مال</p><p>ای بسته ز توبه بیست ترکش</p><p>بستان قدحی رحیق و درکش</p><p>زیرا که فضای بی‌امانست</p><p>آن زلف معنبر مشوش</p><p>ای شاهد وقت، وقت شه رخ</p><p>سودت نیکند رخ مکرمش</p><p>بینی کردن چه سود دارد؟</p><p>با آن که دهان زنی چو گربش</p><p>سجده کن و سر مکش چو ابلیس</p><p>پیش رخ این نگار مه‌وش</p><p>از شش جهت است یار بیرون</p><p>پرنور شده ز روش هر شش</p><p>دلدار امروز سخت مستست</p><p>پرفتنه و غصه و مخمش</p><p>جان دارد صدهزار حیرت</p><p>از حسن منقش منقش</p><p>از عشق زمین پر از شقایق</p><p>در عشق فلک چنین منعش</p><p>خاموش و شراب عشق کم‌نوش</p><p>ایمن شو از ارتعاش و مرعش</p><p>چون لعل لبت نمود تلقین</p><p>بر دل ننهیم بند لعلین</p><p>تا ساقی ما توی بیاری</p><p>کفرست و حرام، هوشیاری</p><p>ای عقل، اگرچه بس عزیزی</p><p>در مست نظر مکن به خواری</p><p>گر آن، داری، نکو نظر کن</p><p>کان کو دارد، تو آن نداری</p><p>گر پای ترا بتی بگیرد</p><p>یکدم نهلد که سر به خاری</p><p>دیوانه شوی که تو ز سودا</p><p>در ریگ سیاه، تخم کاری</p><p>در مرگ حیات دید عارف</p><p>چون رست ز دیدهای ناری</p><p>نورآمد و نار را فرو کشت</p><p>دی را بکشد دم بهاری</p><p>در چشم تو شب اگرچه تیره‌ست</p><p>در دیدهٔ او کند نهاری</p><p>می‌گوید عشق با دو چشمش</p><p>« مستی و خوشی و پرخماری »</p><p>بس کردم، تا که عشق بی‌من</p><p>تنها بکند سخن گزاری</p><p>امروز دلست آرزومند</p><p>چون طره اوست بند بربند</p><h2><a id="poem-5893" href="https://ganjoor.net/moulavi/shams/tarjeeat/sh39">سی و نهم</a></h2>
<p>مستیان در عربده، رفتند و رفتم گوشه‌ای</p><p>با دو یار رازدان و هم‌ره و هم توشه‌ای</p><p>اندران گوشه بدیدم آفتابی کز تفش</p><p>جان و دل چون قازغان شد جوش اندر جوشه‌ای</p><p>پست و بالای نهاد من هوای او گرفت</p><p>چون ملخ در کشت افتد بر سر هر خوشه‌ای</p><p>من خود از فتنه و بلا بگریختم در گوش‌ها</p><p>خود من از دیگ بلا برداشته سر پوشه‌ای</p><p>عشق شمس‌الدین خداوندم یکی غوغایی‌ست</p><p>گرچه ز اول ساکنک آمد چنان خاموشه‌ای</p><p>وصل همچون جبرئیل و هجر چون خناس شد</p><p>وحی جبریل امین سوزندهٔ وسواس شد</p><p>کی توان کردن نصیحت عاشق اوباش را؟!</p><p>کی توان پوشیدن این عیش پدید و فاش را</p><p>جام مستوری که خام عشق او اندر کشید</p><p>در قلاشی می‌بسوزد عالم قلاش را</p><p>هرکه بیند روی او، او گشت آلتون تاش او</p><p>لیک شاهان را نباشد چه بود آلتون‌تاش را؟!</p><p>این چه خورشیدیست آخر کز برای عشق او</p><p>می‌بسوزد همچو هیزم جان و دل خفاش را</p><p>نزد آن خورشید شمس‌الدین تبریزی برید</p><p>از دل من زاری و افغان و این غوغاش را</p><p>عشق شمس‌الدین چو خمر و جان من چون کاس شد</p><p>از خداوندیش چون آن نور جان ایناس شد</p><p>مرغ جان از جمله و باز فراقت کاغ کرد</p><p>بر نوازش گاه تو یعنی دل من داغ کرد</p><p>یک شراب تلخ داد از جام خود هجران بدل</p><p>جمله شادی تا به شیر مادر استفراغ کرد</p><p>کو زمانی که وصالت برگذشت از روی لطف</p><p>سوی خارستان جانم جملگی را باغ کرد</p><p>نور شمس‌الدین خداوندم عدم را هست کرد</p><p>چه عجب گر شورهٔ را او به باغ و راغ کرد</p><p>در غمی بودم که جانم قصد رفتن کرده بود</p><p>زنده کردش این خیالت کو بخوانش لاغ کرد</p><p>جان من چون درکشید آن جام خاص خاص را</p><p>در زمان برهم زند هم زهد و هم اخلاص را</p><h2><a id="poem-5894" href="https://ganjoor.net/moulavi/shams/tarjeeat/sh40">چهلم</a></h2>
<p>هله نوش کن شرابی، شده آتشی به تیزی</p><p>سوی من بیا و بستان بدو دست، تا نریزی</p><p>قدح و می گزیده، ز کف خدا رسیده</p><p>چو خوری، چنان بیفتی که به حشر بر نخیزی</p><p>و اگر کشی تو گردن، ز می و شراب خوردن</p><p>دهمت به قهر خوردن، تو ز من کجا گریزی؟!</p><p>بربود جام مهرش، چو تو صد هزار سرکش</p><p>بستان قدح، نظر کن، که تو با کی می‌ستیزی</p><p>شه خوش‌عذار را بین، که گرفت باده بخشی</p><p>سر زلف یار را بین، که گرفت مشک بیزی</p><p>چو ز خود برفت ساقی، بدهد قدح گزافی</p><p>چو ز خود برفت مطرب، بزند ره حجازی</p><p>ز می خدای یابی تف و آتش جوانی</p><p>هنر و وفا نیابی ز حرارت غریزی</p><p>بستان قدح، نظر کن به صفا و گوهر او</p><p>نه ز شیره است این می به خدا، و نی مویزی</p><p>بدرون صبر آمد فرج، و ره گشایش</p><p>بدرون خواری آمد شرف و کش و عزیزی</p><p>بهلم سخن‌فزایی، بهلم حدیث‌خایی</p><p>تو بگو که خوش ادایی، عجبی، غریب چیزی</p><p>ترجیع کن بسازش، چو عروس نو، جهازی</p><p>که عروس می‌بنالد بر تو ز بی‌جهیزی</p><p>عدم و وجود را حق به عطا همی‌نوازد</p><p>پدرت اگر ندارد ملکت جهاز سازد</p><p>هله ای غریب نادر، تو درین دیار چونی؟</p><p>هله ای ندیم دولت، تو درین خمار چونی؟</p><p>ز فراق، شهریاری، تو چگونه می‌گذاری</p><p>هله ای گل سعادت، به میان خار چونی؟</p><p>به تو آفتاب گوید که: « درآتشیم بی‌تو »</p><p>به تو باغ و راغ گوید که: « تو ای بهار چونی؟ »</p><p>چو توی حیات جانها، ز چه بند صورتستی؟</p><p>چو توی قرار دلها، هله، بی‌قرار چونی؟</p><p>توی جان هر عروسی، توی سور هردو عالم</p><p>خردم بماند خیره، که تو سوگوار چونی؟</p><p>نه تو یوسفی به عالم؟ بشنو یکی سالم</p><p>که میان چاه و زندان، تو باختیار چونی؟</p><p>هله آسمان عزت، تو چرا کبود پوشی؟</p><p>هله آفتاب رفعت، تو درین دوار چونی؟</p><p>پدرت ز جنت آمد، ز بلای گندمی دو</p><p>چو هوای جنتستت، تو هریسه خوار چونی؟</p><p>به میان کاسه‌لیسان، تو چو دیک چند جوشی؟</p><p>به میان این حریفان، تو درین قمار چونی؟</p><p>تو بسی سخن بگفتی، خلل سخن نهفتی</p><p>محک خدای دیدی، تو در اضطرار چونی؟</p><p>ز چه رو خموش کردی، تو اگر ز اهل دردی</p><p>بنظر چو ره‌نوردی، تو در انتظار چونی؟</p><p>رخت از ضمیر و فکرت به یقین اثر بیابد</p><p>چو درون کوزه چیزی بود از برون تلابد</p><p>به جناب غیب یاری، به سفر دوید باری</p><p>ز فخ زمانه مرغی سره، برپرید، باری</p><p>هله ای نکو نهادا، که روانت شاد بادا</p><p>که به ظاهر آن شکوفه ز چمن برید، باری</p><p>هله، چشم پرنم، تو، زخدای باد روشن</p><p>که ز چشم ما سرشک غم تو چکید، باری</p><p>چرد آهوی ضمیرت ز ریاض قدس بالا</p><p>که ز گرگ مرگ صیدت بشد و رمید باری</p><p>سوی آسمان غیبی، تو چگونهٔ و چونی؟</p><p>که بر آسمان ز یاران اسفا رسید، باری</p><p>برهانش ای سعادت، ز فراق و رنج وحشت</p><p>که ز دام تنگ صورت، بشد و رهید، باری</p><p>ز جهان برفت باید، چه جوانی، و چه پیری</p><p>خوش و عاشق و مکرم، سبک و شهید، باری</p><p>به صلای تو دویدم، ز دیار خود بریدم</p><p>به وثاق تو رسیدم، بده آن کلید، باری</p><p>اگر آفتاب عمرم، بمغاربی فروشد</p><p>بجز آن سحر ز فضلت، سحری دمید، باری</p><p>وگر آن ستاره ناگه، بفسرد از نحوست</p><p>من از آفتاب غیبی شده‌ام سعید، باری</p><p>و اگر سزای دنیا نبدم، به عمر کوته</p><p>کرم و کرامتت را دل من سزید، باری</p><p>هله ساقی از فراقت شب و روز در خمارم</p><p>تو بیا که من ز مستی سر جام خود ندارم</p>
</body></html>