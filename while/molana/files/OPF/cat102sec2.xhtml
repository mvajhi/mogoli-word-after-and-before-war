<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>رباعیات - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-29709" href="https://ganjoor.net/moulavi/shams/robaeesh/sh251">رباعی شمارهٔ ۲۵۱</a></h2>
<p>پس بر به جهانی که چو خون در رگ ماست</p><p>خون چون خسبد خاصه که خون در رگ ماست</p><p>غم نیست که آثار جنون در رگ ما است</p><p>زیرا که فسونگر و فسون در رگ ماست</p><h2><a id="poem-29710" href="https://ganjoor.net/moulavi/shams/robaeesh/sh252">رباعی شمارهٔ ۲۵۲</a></h2>
<p>بیچاره‌تر از عاشق بیصبر کجاست</p><p>کاین عشق گرفتاری بی‌هیچ دواست</p><p>درمان غم عشق نه صبر و نه ریاست</p><p>در عشق حقیقی نه وفا و نه جفاست</p><h2><a id="poem-29711" href="https://ganjoor.net/moulavi/shams/robaeesh/sh253">رباعی شمارهٔ ۲۵۳</a></h2>
<p>بی‌دیده اگر راه روی عین خطاست</p><p>بر دیده اگر تکیه زدی تیر بلاست</p><p>در صومعه و مدرسه از راه مجاز</p><p>آنرا که نه جا است تو چه دانی که کجاست</p><h2><a id="poem-29712" href="https://ganjoor.net/moulavi/shams/robaeesh/sh254">رباعی شمارهٔ ۲۵۴</a></h2>
<p>بیرون ز تن و جان و روان درویش است</p><p>برتر ز زمین و آسمان درویش است</p><p>مقصود خدا نبود بس خلق جهان</p><p>مقصود خدا از این جهان درویش است</p><h2><a id="poem-29713" href="https://ganjoor.net/moulavi/shams/robaeesh/sh255">رباعی شمارهٔ ۲۵۵</a></h2>
<p>بیرون ز جهان کفر و ایمان جائیست</p><p>کانجا نه مقام هر تر و رعنائیست</p><p>جان باید داد و دل بشکرانهٔ جان</p><p>آنرا که تمنای چنین مأوائیست</p><h2><a id="poem-29714" href="https://ganjoor.net/moulavi/shams/robaeesh/sh256">رباعی شمارهٔ ۲۵۶</a></h2>
<p>بیرون ز جهان و جان یکی دایهٔ ماست</p><p>دانستن او نه درخور پایهٔ ماست</p><p>در معرفتش همین قدر دانم</p><p>ما سایه اوئیم و جهان سایه ماست</p><h2><a id="poem-29715" href="https://ganjoor.net/moulavi/shams/robaeesh/sh257">رباعی شمارهٔ ۲۵۷</a></h2>
<p>بی‌یار نماند هرکه با یار بساخت</p><p>مفلس نشد آنکه با خریدار بساخت</p><p>مه نور از آن گرفت کز شب نرمید</p><p>گل بوی از آن یافت که با خار بساخت</p><h2><a id="poem-29716" href="https://ganjoor.net/moulavi/shams/robaeesh/sh258">رباعی شمارهٔ ۲۵۸</a></h2>
<p>تا این فلک آینه‌گون بر کار است</p><p>اندریم عشق موج خون در کار است</p><p>روزی آید برون و روزی ناید</p><p>اما شب و روز اندرون در کار است</p><h2><a id="poem-29717" href="https://ganjoor.net/moulavi/shams/robaeesh/sh259">رباعی شمارهٔ ۲۵۹</a></h2>
<p>تا با تو ز هستی تو هستی باقیست</p><p>ایمن منشین که بت‌پرستی باقیست</p><p>گیرم بت پندار شکستی آخر</p><p>آن بت که ز پندار برستی باقیست</p><h2><a id="poem-29718" href="https://ganjoor.net/moulavi/shams/robaeesh/sh260">رباعی شمارهٔ ۲۶۰</a></h2>
<p>تا چهرهٔ آفتاب جان رخشانست</p><p>صوفی به مثال ذره‌ها رقصانست</p><p>گویند که این وسوسهٔ شیطانست</p><p>شیطان لطیف است و حیات جانست</p><h2><a id="poem-29719" href="https://ganjoor.net/moulavi/shams/robaeesh/sh261">رباعی شمارهٔ ۲۶۱</a></h2>
<p>تا حاصل دردم سبب درمان گشت</p><p>پستیم بلندی شد و کفر ایمان گشت</p><p>جان و دل و تن حجاب ره بود کنون</p><p>تن دل شد و دل جان شد و جان جانان گشت</p><h2><a id="poem-29720" href="https://ganjoor.net/moulavi/shams/robaeesh/sh262">رباعی شمارهٔ ۲۶۲</a></h2>
<p>تا در دل من صورت آن رشک پریست</p><p>دلشاد چو من در همهٔ عالم کیست</p><p>والله که به جز شاد نمی‌دانم زیست</p><p>غم می‌شنوم ولی نمی‌دانم چیست</p><h2><a id="poem-29721" href="https://ganjoor.net/moulavi/shams/robaeesh/sh263">رباعی شمارهٔ ۲۶۳</a></h2>
<p>تا تن نبری دور زمانم کشته است</p><p>آن چشمهٔ آب حیوانم کشته است</p><p>او نیست عجب که دشمن جانش کشت</p><p>من بوالعجبم که جان جانم کشته است</p><h2><a id="poem-29722" href="https://ganjoor.net/moulavi/shams/robaeesh/sh264">رباعی شمارهٔ ۲۶۴</a></h2>
<p>تا ظن نبری که این زمین بیهوشست</p><p>بیدار دو چشم بسته چون خرگوشست</p><p>چون دیک هزار کف بسر می‌آرد</p><p>تا خلق ندانند که او در جوشست</p><h2><a id="poem-29723" href="https://ganjoor.net/moulavi/shams/robaeesh/sh265">رباعی شمارهٔ ۲۶۵</a></h2>
<p>تا عرش ز سودای رخش ولوله‌هاست</p><p>در سینه ز بازار رخش غلغله‌هاست</p><p>از بادهٔ او بر کف جان بلبله‌هاست</p><p>در گردن دل ز زلف او سلسله‌هاست</p><h2><a id="poem-29724" href="https://ganjoor.net/moulavi/shams/robaeesh/sh266">رباعی شمارهٔ ۲۶۶</a></h2>
<p>تا من بزیم پیشه و کارم اینست</p><p>صیاد نیم صید و شکارم اینست</p><p>روزم اینست و روزگارم اینست</p><p>آرام و قرار و غمگسارم اینست</p><h2><a id="poem-29725" href="https://ganjoor.net/moulavi/shams/robaeesh/sh267">رباعی شمارهٔ ۲۶۷</a></h2>
<p>تا مهر نگار باوفایم بگرفت</p><p>من بودم و او چو کیمیایم بگرفت</p><p>او را به هزار دست جویان گشتم</p><p>او دست دراز کرد و پایم بگرفت</p><h2><a id="poem-29726" href="https://ganjoor.net/moulavi/shams/robaeesh/sh268">رباعی شمارهٔ ۲۶۸</a></h2>
<p>تنها نه همین خنده و سیماش خوشست</p><p>خشم و سقط و طعنه و صفراش خوشست</p><p>سر خواستهٔ گر بدهم یا ندهم</p><p>سر را محلی نیست تقاضاش خوشست</p><h2><a id="poem-29727" href="https://ganjoor.net/moulavi/shams/robaeesh/sh269">رباعی شمارهٔ ۲۶۹</a></h2>
<p>توبه چکنم که توبه‌ام سایهٔ تست</p><p>بار سر توبه جمله سرمایهٔ توست</p><p>بدتر گنهی بپیش تو توبه بود</p><p>کو آن توبه که لایق پایهٔ تست</p><h2><a id="poem-29728" href="https://ganjoor.net/moulavi/shams/robaeesh/sh270">رباعی شمارهٔ ۲۷۰</a></h2>
<p>توبه کردم که تا جانم برجاست</p><p>من کج نروم نگردم از سیرت راست</p><p>چندانکه نظر همی کنم از چپ و راست</p><p>جمله چپ و راست و راست و چپ دلبر ماست</p><h2><a id="poem-29729" href="https://ganjoor.net/moulavi/shams/robaeesh/sh271">رباعی شمارهٔ ۲۷۱</a></h2>
<p>توبه که دل خویش چو آهن کرده است</p><p>در کشتن بنده چشم روشن کرده است</p><p>چون زلف تو هرچند شکن در شکنست</p><p>با توبه همان کند که با من کرده است</p><h2><a id="poem-29730" href="https://ganjoor.net/moulavi/shams/robaeesh/sh272">رباعی شمارهٔ ۲۷۲</a></h2>
<p>تو سیر شدی من نشدم درمان چیست</p><p>بنما عوض خود عوض جانان چیست</p><p>گفتی که به صبر آخر ایمان داری</p><p>ای بندهٔ ایمان به جز او ایمان چیست</p><h2><a id="poem-29731" href="https://ganjoor.net/moulavi/shams/robaeesh/sh273">رباعی شمارهٔ ۲۷۳</a></h2>
<p>تو کان جهانی و جهان نیم جو است</p><p>تو اصل جهانی و جهان از تو نو است</p><p>گر مشعله جهانی و شمع بگیرد عالم</p><p>بی‌آهن و سنگ آن به بادی گرو است</p><h2><a id="poem-29732" href="https://ganjoor.net/moulavi/shams/robaeesh/sh274">رباعی شمارهٔ ۲۷۴</a></h2>
<p>تهدید عدو چه بشنود عاشق راست</p><p>میراند خر تیز بدان سو که خداست</p><p>نتوان به گمان دشمن از دوست برید</p><p>نتوان به خیالی ز حقیقت برخاست</p><h2><a id="poem-29733" href="https://ganjoor.net/moulavi/shams/robaeesh/sh275">رباعی شمارهٔ ۲۷۵</a></h2>
<p>جانا غم تو ز هرچه گویی بتر است</p><p>رنج دل و تاب تن و سوز جگر است</p><p>از هرچه خورند کم شود جز غم تو</p><p>تا بیشترش همی خورم بیشتر است</p><h2><a id="poem-29734" href="https://ganjoor.net/moulavi/shams/robaeesh/sh276">رباعی شمارهٔ ۲۷۶</a></h2>
<p>جانم بر آن جان جهان رو کرده است</p><p>هم قبله و هم کعبه بدانسو کرده است</p><p>ما را ملک‌العرش چنین خو کرده است</p><p>کار او دارد که او چنین رو کرده است</p><h2><a id="poem-29735" href="https://ganjoor.net/moulavi/shams/robaeesh/sh277">رباعی شمارهٔ ۲۷۷</a></h2>
<p>جان و سر آن یار که او پرده‌در است</p><p>این حلقهٔ در بزن که در پرده‌در است</p><p>گر پرده‌در است یار و گر پرده‌در است</p><p>این پرده نه پرده است که این پرده‌در است</p><h2><a id="poem-29736" href="https://ganjoor.net/moulavi/shams/robaeesh/sh278">رباعی شمارهٔ ۲۷۸</a></h2>
<p>جانی که به راه عشق تو در خطر است</p><p>بس دیده ز جاهلی بر او نوحه‌گر است</p><p>حاصل چشمی که بیندش نشناسد</p><p>کو را بر رخ هزار صاحب خبر است</p><h2><a id="poem-29737" href="https://ganjoor.net/moulavi/shams/robaeesh/sh279">رباعی شمارهٔ ۲۷۹</a></h2>
<p>جانی که حریف بود بیگانه شده است</p><p>عقلی که طبیب بود دیوانه شده است</p><p>شاهان همه گنجها بویرانه نهند</p><p>ویرانهٔ ما ز گنج ویرانه شده است</p><h2><a id="poem-29738" href="https://ganjoor.net/moulavi/shams/robaeesh/sh280">رباعی شمارهٔ ۲۸۰</a></h2>
<p>جانی که شراب عشق ز آن سو خورده است</p><p>وز شیره و باغ آن نکورو خورده‌است</p><p>آن باغ گلوی جان بگیرد گوید</p><p>خونش ریزم که خون ما او خورده است</p><h2><a id="poem-29739" href="https://ganjoor.net/moulavi/shams/robaeesh/sh281">رباعی شمارهٔ ۲۸۱</a></h2>
<p>جانی و جهانی و جهان با تو خوش است</p><p>ور زخم زنی زخم سنان با تو خوش است</p><p>خود معدن کیمیاست خاک از کف تو</p><p>هرچند که ناخوشست آن با تو خوش است</p><h2><a id="poem-29740" href="https://ganjoor.net/moulavi/shams/robaeesh/sh282">رباعی شمارهٔ ۲۸۲</a></h2>
<p>حسنت که همه جهان فسونش بگرفت</p><p>درد حسد حسود چونش بگرفت</p><p>سرخی رخت ز گرمی و خشکی نیست</p><p>از بس عاشق که کشت خونش بگرفت</p><h2><a id="poem-29741" href="https://ganjoor.net/moulavi/shams/robaeesh/sh283">رباعی شمارهٔ ۲۸۳</a></h2>
<p>چشم تو ز روزگار خونریزتر است</p><p>تیر مژهٔ تو از سنان تیزتر است</p><p>رازی که بگفته‌ای بگوشم واگوی</p><p>زانروی که گوش من گرانخیزتر است</p><h2><a id="poem-29742" href="https://ganjoor.net/moulavi/shams/robaeesh/sh284">رباعی شمارهٔ ۲۸۴</a></h2>
<p>چشمی دارم همه پر از صورت دوست</p><p>با دیده مرا خوشست چون دوست در اوست</p><p>از دیده دوست فرق کردن نه نکوست</p><p>یا دوست به جای دیده یا دیده خود اوست</p><h2><a id="poem-29743" href="https://ganjoor.net/moulavi/shams/robaeesh/sh285">رباعی شمارهٔ ۲۸۵</a></h2>
<p>چنگی صنمی که ساز چنگش بنواست</p><p>بر چنگ ترانه‌ای همی زد شبها است</p><p>کیم بر تو غزلسرایان روزی</p><p>وان قول مخالفش نمی‌آید راست</p><h2><a id="poem-29744" href="https://ganjoor.net/moulavi/shams/robaeesh/sh286">رباعی شمارهٔ ۲۸۶</a></h2>
<p>چون دانستم که عشق پیوست منست</p><p>وان زلف هزار شاخ در دست منست</p><p>هرچند که دی مست قدح میبودم</p><p>امروز چنانم که قدح مست منست</p><h2><a id="poem-29745" href="https://ganjoor.net/moulavi/shams/robaeesh/sh287">رباعی شمارهٔ ۲۸۷</a></h2>
<p>خون دلبر من میان دلداران نیست</p><p>او را چون جهان هلاکت و پایان نیست</p><p>گر خیره‌سری زنخ زند گو میزن</p><p>معشوق ازین لطیفتر امکان نیست</p><h2><a id="poem-29746" href="https://ganjoor.net/moulavi/shams/robaeesh/sh288">رباعی شمارهٔ ۲۸۸</a></h2>
<p>چون دید مرا مست بهم برزد دست</p><p>گفتا که شکست توبه بازآمد مست</p><p>چون شیشه گریست توبهٔ ما پیوست</p><p>دشوار توان کردن و آسان بشکست</p><h2><a id="poem-29747" href="https://ganjoor.net/moulavi/shams/robaeesh/sh289">رباعی شمارهٔ ۲۸۹</a></h2>
<p>چونی که ترش مگر شکربارت نیست</p><p>یا هست شکر ولی خریدارت نیست</p><p>یا کار نمیدانی و سرگشته شدی</p><p>یا میدانی ز کاسدی کارت نیست</p><h2><a id="poem-29748" href="https://ganjoor.net/moulavi/shams/robaeesh/sh290">رباعی شمارهٔ ۲۹۰</a></h2>
<p>چیزیست که در تو بیتو جویان ویست</p><p>در خاک تو دریست که از کان ویست</p><p>مانندهٔ گوی اسب چوگان ویست</p><p>آن دارد و آن دارد و آن آن ویست</p><h2><a id="poem-29749" href="https://ganjoor.net/moulavi/shams/robaeesh/sh291">رباعی شمارهٔ ۲۹۱</a></h2>
<p>حاشا که به عالم از تو خوشتر یاریست</p><p>یا خوبتر از دیدن رویت کاریست</p><p>اندر دو جهان دلبر و یارم تو بسی</p><p>هم پرتو تست هر کجا دلداریست</p><h2><a id="poem-29750" href="https://ganjoor.net/moulavi/shams/robaeesh/sh292">رباعی شمارهٔ ۲۹۲</a></h2>
<p>حاشا که دلم ز شب‌نشینی سیر است</p><p>یا ساقی ما بی‌مدد و ادبیر است</p><p>از خواب چو سایه عقل‌ها سر زیر است</p><p>فردا ز پگه بیا که امشب دیر است</p><h2><a id="poem-29751" href="https://ganjoor.net/moulavi/shams/robaeesh/sh293">رباعی شمارهٔ ۲۹۳</a></h2>
<p>خاک قدمت سعادت جان من است</p><p>خاک از قدمت همه گل و یاسمن است</p><p>سر تا قدمت خاک ز تو میرویند</p><p>زان خاک قدم چه روی برداشتن است</p><h2><a id="poem-29752" href="https://ganjoor.net/moulavi/shams/robaeesh/sh294">رباعی شمارهٔ ۲۹۴</a></h2>
<p>خواهی که ترا کشف شود هستی دوست</p><p>بر رو به درون مغز و برخیز ز پوست</p><p>ذاتیست که گرد او حجب تو بر توست</p><p>او غرقهٔ خود هردو جهان غرقه در اوست</p><h2><a id="poem-29753" href="https://ganjoor.net/moulavi/shams/robaeesh/sh295">رباعی شمارهٔ ۲۹۵</a></h2>
<p>خویی به جهان خوبتر از خوی تو نیست</p><p>دل نیست که او معتکف کوی تو نیست</p><p>موی سر چیست جمله سرهای جهان</p><p>چون مینگرم فدای یک موی تو نیست</p><h2><a id="poem-29754" href="https://ganjoor.net/moulavi/shams/robaeesh/sh296">رباعی شمارهٔ ۲۹۶</a></h2>
<p>خورشید رخت ز آسمان بیرونست</p><p>چون حسن تو کز شرح و بیان بیرونست</p><p>عشق تو در درون جان من جا دارد</p><p>وین طرفه که از جان و جهان بیرونست</p><h2><a id="poem-29755" href="https://ganjoor.net/moulavi/shams/robaeesh/sh297">رباعی شمارهٔ ۲۹۷</a></h2>
<p>خورشید و ستارگان و بدرما اوست</p><p>بستان و سرای و صحن و صدر ما اوست</p><p>هم قبله و هم روزه و صبر ما اوست</p><p>عید رمضان و شب قدر ما اوست</p><h2><a id="poem-29756" href="https://ganjoor.net/moulavi/shams/robaeesh/sh298">رباعی شمارهٔ ۲۹۸</a></h2>
<p>خیزید که آن یار سعادت برخاست</p><p>خیزید که از عشق غرامت برخاست</p><p>خیزید که آن لطیف قامت برخاست</p><p>خیزید که امروز قیامت برخاست</p><h2><a id="poem-29757" href="https://ganjoor.net/moulavi/shams/robaeesh/sh299">رباعی شمارهٔ ۲۹۹</a></h2>
<p>دایم ز ولایت علی خواهم گفت</p><p>چون روح قدس نادعلی خواهم گفت</p><p>تا روح شود غمی که بر جان منست</p><p>کل هم و غم سینجلی خواهم گفت</p><h2><a id="poem-29758" href="https://ganjoor.net/moulavi/shams/robaeesh/sh300">رباعی شمارهٔ ۳۰۰</a></h2>
<p>در باغ من ار سرو و اگر گلزار است</p><p>عکس قد و رخسارهٔ آندلدار است</p><p>بالله به نامی که ترا اقرار است</p><p>امروز مرا اگر رگی هشیار است</p><h2><a id="poem-29759" href="https://ganjoor.net/moulavi/shams/robaeesh/sh301">رباعی شمارهٔ ۳۰۱</a></h2>
<p>در بتکده تا خیال معشوهٔ ما است</p><p>رفتن به طواف کعبه در عین خطا است</p><p>گر کعبه از او بوی ندارد کنش است</p><p>با بوی وصال او کنش کعبهٔ ما است</p><h2><a id="poem-29760" href="https://ganjoor.net/moulavi/shams/robaeesh/sh302">رباعی شمارهٔ ۳۰۲</a></h2>
<p>در خواب مهی دوش روانم دیده است</p><p>با روی و لبی که روشنی دیده است</p><p>یا بر گل ترکان شکر جوشیده است</p><p>یا بر شکرستان گل تر روئیده است</p><h2><a id="poem-29761" href="https://ganjoor.net/moulavi/shams/robaeesh/sh303">رباعی شمارهٔ ۳۰۳</a></h2>
<p>در دایرهٔ وجود موجود علیست</p><p>اندر دو جهان مقصد و مقصود علیست</p><p>گر خانهٔ اعتقاد ویران نشدی</p><p>من فاش بگفتمی که معبود علیست</p><h2><a id="poem-29762" href="https://ganjoor.net/moulavi/shams/robaeesh/sh304">رباعی شمارهٔ ۳۰۴</a></h2>
<p>در دیدهٔ صورت ار ترا دامی هست</p><p>زان دم بگذر اگر ترا گامی هست</p><p>در هجده هزار عالم آنرا که دلیست</p><p>داند که نه جنبش و نه آرامی هست</p><h2><a id="poem-29763" href="https://ganjoor.net/moulavi/shams/robaeesh/sh305">رباعی شمارهٔ ۳۰۵</a></h2>
<p>در راه طلب عاقل و دیوانه یکیست</p><p>در شیوهٔ عشق خویش و بیگانه یکیست</p><p>آن را که شراب وصل جانان دادند</p><p>در مذهب او کعبه و بتخانه یکیست</p><h2><a id="poem-29764" href="https://ganjoor.net/moulavi/shams/robaeesh/sh306">رباعی شمارهٔ ۳۰۶</a></h2>
<p>در صورت تست آنچه معنا همه اوست</p><p>در معنی تست آنچه دعوا همه اوست</p><p>در کون و فساد چون عجب بنهادند</p><p>نوری که صلاح دین و دنیا همه اوست</p><h2><a id="poem-29765" href="https://ganjoor.net/moulavi/shams/robaeesh/sh307">رباعی شمارهٔ ۳۰۷</a></h2>
<p>در ظاهر و باطن آنچه خیر است و شر است</p><p>از حکم حقست و از قضا و قدر است</p><p>من جهد همی کنم قضا میگوید</p><p>بیرون ز کفایت تو کار دگر است</p><h2><a id="poem-29766" href="https://ganjoor.net/moulavi/shams/robaeesh/sh308">رباعی شمارهٔ ۳۰۸</a></h2>
<p>در عشق اگرچه که قدم بر قدم است</p><p>آنست قدم که آنقدم از قدم است</p><p>در خانهٔ نیست هست بینی بسیار</p><p>می‌مال دو چشم را که اکثر عدم است</p><h2><a id="poem-29767" href="https://ganjoor.net/moulavi/shams/robaeesh/sh309">رباعی شمارهٔ ۳۰۹</a></h2>
<p>در عشق تو هر حیله که کردم هیچست</p><p>هر خون جگر که بیتو خوردم هیچست</p><p>از درد تو هیچ روی درمانم نیست</p><p>درمان که کند مرا که دردم هیچست</p><h2><a id="poem-29768" href="https://ganjoor.net/moulavi/shams/robaeesh/sh310">رباعی شمارهٔ ۳۱۰</a></h2>
<p>در عشق که جز می بقا خوردن نیست</p><p>جز جان دادن دلیل جانبردن نیست</p><p>گفتم که ترا شناسم آنگه میرم</p><p>گفتا که شناسای مرا مردن نیست</p><h2><a id="poem-29769" href="https://ganjoor.net/moulavi/shams/robaeesh/sh311">رباعی شمارهٔ ۳۱۱</a></h2>
<p>در عهد و وفا چنانکه دلدار منست</p><p>خون باریدن بروز و شب کار منست</p><p>او یار دگر کرده و فارغ شسته</p><p>من شسته چو ابلهان که او یار منست</p><h2><a id="poem-29770" href="https://ganjoor.net/moulavi/shams/robaeesh/sh312">رباعی شمارهٔ ۳۱۲</a></h2>
<p>در کوی غم تو صبر بیفرمانست</p><p>در دیده ز اشک تو بر او حرمانست</p><p>دل راز تو دردهای بیدرمانست</p><p>با این همه راضیم سخن در جانست</p><h2><a id="poem-29771" href="https://ganjoor.net/moulavi/shams/robaeesh/sh313">رباعی شمارهٔ ۳۱۳</a></h2>
<p>در مجلس عشاق قراری دگر است</p><p>وین بادهٔ عشق را خماری دگر است</p><p>آن علم که در مدرسه حاصل کردند</p><p>کار دگر است و عشق کاری دگر است</p><h2><a id="poem-29772" href="https://ganjoor.net/moulavi/shams/robaeesh/sh314">رباعی شمارهٔ ۳۱۴</a></h2>
<p>در مرگ حیات اهل داد و دین است</p><p>وز مرگ روان پاک را تمکین است</p><p>آن مرگ لقاست نی جفا و کین است</p><p>نامرده همی میرد و مرگش این است</p><h2><a id="poem-29773" href="https://ganjoor.net/moulavi/shams/robaeesh/sh315">رباعی شمارهٔ ۳۱۵</a></h2>
<p>در من غم شبکور چرا پیچیده است</p><p>کوراست مگر و یا که کورم دیده است</p><p>من بر فلکم در آب و گل عکس منست</p><p>از آب کسی ستاره کی دزدیده است</p><h2><a id="poem-29774" href="https://ganjoor.net/moulavi/shams/robaeesh/sh316">رباعی شمارهٔ ۳۱۶</a></h2>
<p>درنه قدم ار چه راه بی‌پایانست</p><p>کز دور نظاره کار نامردانست</p><p>این راه زندگی دل حاصل کن</p><p>کاین زندگی تن صفت حیوانست</p><h2><a id="poem-29775" href="https://ganjoor.net/moulavi/shams/robaeesh/sh317">رباعی شمارهٔ ۳۱۷</a></h2>
<p>درنه قدمی که چشمه حیوانست</p><p>میگرد چو چرخ تا مهت گرانست</p><p>جانیست ترا بگرد حضرت گردان</p><p>این جان گردان ز گردش آن جانست</p><h2><a id="poem-29776" href="https://ganjoor.net/moulavi/shams/robaeesh/sh318">رباعی شمارهٔ ۳۱۸</a></h2>
<p>در وصل جمالش گل خندان منست</p><p>در هجر خیالش دل و ایمان منست</p><p>دل با من ومن با دل ازو درجنگیم</p><p>هریک گوئیم که آن صنم آن منست</p><h2><a id="poem-29777" href="https://ganjoor.net/moulavi/shams/robaeesh/sh319">رباعی شمارهٔ ۳۱۹</a></h2>
<p>درویشی و عاشقی به هم سلطانیست</p><p>گنجست غم عشق ولی پنهانیست</p><p>ویران کردم بدست خود خانهٔ دل</p><p>چون دانستم که گنج در ویرانیست</p><h2><a id="poem-29778" href="https://ganjoor.net/moulavi/shams/robaeesh/sh320">رباعی شمارهٔ ۳۲۰</a></h2>
<p>دستت دو و پایت دو و چشمت دو رواست</p><p>اما دل و معشوق دو باشند خطاست</p><p>معشوق بهانه است و معبود خداست</p><p>هرکس که دو پنداشت جهود و ترساست</p><h2><a id="poem-29779" href="https://ganjoor.net/moulavi/shams/robaeesh/sh321">رباعی شمارهٔ ۳۲۱</a></h2>
<p>دلتنگم و دیدار تو درمان منست</p><p>بیرنگ رخت زمانه زندان منست</p><p>بر هیچ دلی مباد و بر هیچ تنی</p><p>آنچ از غم هجران تو بر جان منست</p><h2><a id="poem-29780" href="https://ganjoor.net/moulavi/shams/robaeesh/sh322">رباعی شمارهٔ ۳۲۲</a></h2>
<p>دلدار اگر مرا بدراند پوست</p><p>افغان نکنم نگویم این درد از اوست</p><p>ما را همه دشمنند و تنها او دوست</p><p>از دوست بدشمنان بنالم نه نکوست</p><h2><a id="poem-29781" href="https://ganjoor.net/moulavi/shams/robaeesh/sh323">رباعی شمارهٔ ۳۲۳</a></h2>
<p>دلدار ز پرده‌ای کز آن سوسو نیست</p><p>می‌گفت بد من ارچه آتش خو نیست</p><p>چون دید مرا زود سخن گردانید</p><p>کو آن منست این سخن با او نیست</p><h2><a id="poem-29782" href="https://ganjoor.net/moulavi/shams/robaeesh/sh324">رباعی شمارهٔ ۳۲۴</a></h2>
<p>دلدار ظریف است و گناهنش اینست</p><p>زیبا و لطیف است و گناهش اینست</p><p>آخر بچه عیب می‌گریزند از او</p><p>از عیب عفیف است و گناهش اینست</p><h2><a id="poem-29783" href="https://ganjoor.net/moulavi/shams/robaeesh/sh325">رباعی شمارهٔ ۳۲۵</a></h2>
<p>دلدارم گفت کان فلان زنده ز چیست</p><p>جانش چو منم عجب که بیجان چون زیست</p><p>گریان گشتم گفت که اینطرفه‌تر است</p><p>بی‌من که دو دیدهٔ ویم چون بگریست</p><h2><a id="poem-29784" href="https://ganjoor.net/moulavi/shams/robaeesh/sh326">رباعی شمارهٔ ۳۲۶</a></h2>
<p>دل در بر من زنده برای غم تست</p><p>بیگانهٔ خلق و آشنای غم تست</p><p>لطفی است که می‌کند غمت با دل من</p><p>ورنه دل تنگ من چه جای غم تست</p><h2><a id="poem-29785" href="https://ganjoor.net/moulavi/shams/robaeesh/sh327">رباعی شمارهٔ ۳۲۷</a></h2>
<p>دل در بر هر که هست از دلبر ماست</p><p>هرجا جهد این برق از آن گوهر ماست</p><p>هر زر که در او مهر الست است و بلی</p><p>در هر کانی که هست آن زر زر ماست</p><h2><a id="poem-29786" href="https://ganjoor.net/moulavi/shams/robaeesh/sh328">رباعی شمارهٔ ۳۲۸</a></h2>
<p>دل رفت بر کسیکه بیماش خوش است</p><p>غم خوش نبود ولیک غمهاش خوش است</p><p>جان میطلبد نمیدهم روزی چند</p><p>جانرا محلی نیست تقاضاش خوش است</p><h2><a id="poem-29787" href="https://ganjoor.net/moulavi/shams/robaeesh/sh329">رباعی شمارهٔ ۳۲۹</a></h2>
<p>دل رفت و سر راه دل استان بگرفت</p><p>وز عشق دو زلف او بدندان بگرفت</p><p>پرسید کی تو چون دهان بگشادم</p><p>جست از دهنم راه بیابان بگرفت</p><h2><a id="poem-29788" href="https://ganjoor.net/moulavi/shams/robaeesh/sh330">رباعی شمارهٔ ۳۳۰</a></h2>
<p>دل یاد تو کرد چون به عشرت بنشست</p><p>جام از ساقی ربود و انداخت شکست</p><p>شوریده برون جست نه هشیار و نه مست</p><p>آوازه درافتاد که دیوانه شده است</p><h2><a id="poem-29789" href="https://ganjoor.net/moulavi/shams/robaeesh/sh331">رباعی شمارهٔ ۳۳۱</a></h2>
<p>دل یاد تو کرد چون طرب می انگیخت</p><p>والله که نخورد آنقدح را و بریخت</p><p>دل قالب مرده دید خود را بی‌تو</p><p>اینست سزای آنکه از جان بگریخت</p><h2><a id="poem-29790" href="https://ganjoor.net/moulavi/shams/robaeesh/sh332">رباعی شمارهٔ ۳۳۲</a></h2>
<p>دور است ز تو نظر بهانه اینست</p><p>کاین دیدهٔ ما هنوز صورت بین است</p><p>اهلیت روی تو ندارد لیکن</p><p>چون برکند از تو دل که جان شیرین است</p><h2><a id="poem-29791" href="https://ganjoor.net/moulavi/shams/robaeesh/sh333">رباعی شمارهٔ ۳۳۳</a></h2>
<p>دوش از سر لطف یار در من نگریست</p><p>گفتا بی‌ما چگونه توانی بزیست</p><p>گفتم به خدا چنانکه ماهی بی‌آب</p><p>گفتا که گناه تست و بر من بگریست</p><h2><a id="poem-29792" href="https://ganjoor.net/moulavi/shams/robaeesh/sh334">رباعی شمارهٔ ۳۳۴</a></h2>
<p>دی آنکه ز سوی بام بر ما نگریست</p><p>یا جان فرشته است یا روح پریست</p><p>مرده است هرآنکه بی‌چنین روح نزیست</p><p>بی‌او به خبر بودن از بیخبریست</p><h2><a id="poem-29793" href="https://ganjoor.net/moulavi/shams/robaeesh/sh335">رباعی شمارهٔ ۳۳۵</a></h2>
<p>دیوانه شدم خواب ز دیوانه خطا است</p><p>دیوانه چه داند که ره خواب کجاست</p><p>زیرا که خدا نخفت و پاکست ز خواب</p><p>مجنون خدا بدان هم از خواب جداست</p><h2><a id="poem-29794" href="https://ganjoor.net/moulavi/shams/robaeesh/sh336">رباعی شمارهٔ ۳۳۶</a></h2>
<p>راهی ز زبان ما بدل پیوسته است</p><p>کاسرار جهان و جان در او پیوسته است</p><p>تا هست زبان بسته گشاده است آن راه</p><p>چون گشت زبان گشاده آنره بسته است</p><h2><a id="poem-29795" href="https://ganjoor.net/moulavi/shams/robaeesh/sh337">رباعی شمارهٔ ۳۳۷</a></h2>
<p>روزی ترش است و دیدهٔ ابرتر است</p><p>این گریه برای خندهٔ برگ و بر است</p><p>آن بازی کودکان و خندید نشان</p><p>از گریهٔ مادر است و قبض پدر است</p><h2><a id="poem-29796" href="https://ganjoor.net/moulavi/shams/robaeesh/sh338">رباعی شمارهٔ ۳۳۸</a></h2>
<p>روزی که ترا ببینم آدینهٔ ماست</p><p>هر روز به دولتت به از دینهٔ ماست</p><p>گر چرخ و هزار چرخ در کینهٔ ماست</p><p>غم نیست چو مهر یار در سینهٔ ماست</p><h2><a id="poem-29797" href="https://ganjoor.net/moulavi/shams/robaeesh/sh339">رباعی شمارهٔ ۳۳۹</a></h2>
<p>روزیکه مرا به نزد تو دورانست</p><p>ساقی و شراب و قدح و دورانست</p><p>واندم که مرا تجلی احسانست</p><p>جان در تن من چو موسی عمرانست</p><h2><a id="poem-29798" href="https://ganjoor.net/moulavi/shams/robaeesh/sh340">رباعی شمارهٔ ۳۴۰</a></h2>
<p>زانروز که چشم من برویت نگریست</p><p>یکدم نگذشت کز غمت خون نگریست</p><p>زهرم بادا که بی‌تو میگیرم جام</p><p>مرگم بادا که بی‌تو میباید زیست</p><h2><a id="poem-29799" href="https://ganjoor.net/moulavi/shams/robaeesh/sh341">رباعی شمارهٔ ۳۴۱</a></h2>
<p>زان روی که دل بستهٔ آنزنجیر است</p><p>در دامن تو دست زدن تقدیر است</p><p>چون دست به دامنش زدم گفت بهل</p><p>گفتم که خموش روز گیراگیر است</p><h2><a id="poem-29800" href="https://ganjoor.net/moulavi/shams/robaeesh/sh342">رباعی شمارهٔ ۳۴۲</a></h2>
<p>زان رونق هر سماع آواز دف است</p><p>زانست که دف زخم وستم را هدف است</p><p>می‌گوید دف که آنکسی دست ببرد</p><p>کاین زخم پیاپی دل او را علف است</p><h2><a id="poem-29801" href="https://ganjoor.net/moulavi/shams/robaeesh/sh343">رباعی شمارهٔ ۳۴۳</a></h2>
<p>زان می خوردم که روح پیمانه اوست</p><p>زان مست شدم که عقل دیوانهٔ اوست</p><p>شمعی به من آمد آتشی در من زد</p><p>آن شمع که آفتاب پروانهٔ اوست</p><h2><a id="poem-29802" href="https://ganjoor.net/moulavi/shams/robaeesh/sh344">رباعی شمارهٔ ۳۴۴</a></h2>
<p>زان می مستم که نقش جامش عشق است</p><p>وان اسب سواری که لجامش عشق است</p><p>عشق مه من کار عظیمی است ولیک</p><p>من بندهٔ آنم که غلامش عشق است</p><h2><a id="poem-29803" href="https://ganjoor.net/moulavi/shams/robaeesh/sh345">رباعی شمارهٔ ۳۴۵</a></h2>
<p>سرسبز بود خاک که آبش یار است</p><p>خاصه خاکی که ناطق و بیدار است</p><p>این خاک ز مشاطهٔ خود بی‌خبر است</p><p>خوش بی‌خبر است از آنکه زو هشیار است</p><h2><a id="poem-29804" href="https://ganjoor.net/moulavi/shams/robaeesh/sh346">رباعی شمارهٔ ۳۴۶</a></h2>
<p>سر سخن دوست نمیارم گفت</p><p>دریست گرانبها نمیارم سفت</p><p>ترسم که بخواب دربگویم سخنی</p><p>شبهاست که از بیم نمیارم خفت</p><h2><a id="poem-29805" href="https://ganjoor.net/moulavi/shams/robaeesh/sh347">رباعی شمارهٔ ۳۴۷</a></h2>
<p>سرگشته چو آسیای گردان کنمت</p><p>بی‌سر گردان چو گوی گردان کنمت</p><p>گفتی بروم با دگری درسازم</p><p>با هرکه بسازی زود ویران کنمت</p><h2><a id="poem-29806" href="https://ganjoor.net/moulavi/shams/robaeesh/sh348">رباعی شمارهٔ ۳۴۸</a></h2>
<p>سرگشته دلا به دوست از جان راهست</p><p>ای گمشده آشکار و پنهان راهست</p><p>گر شش جهتت بسته شود باک مدار</p><p>کز قعر نهادت سوی جانان راهست</p><h2><a id="poem-29807" href="https://ganjoor.net/moulavi/shams/robaeesh/sh349">رباعی شمارهٔ ۳۴۹</a></h2>
<p>سرمایهٔ عقل سر دیوانگیست</p><p>دیوانهٔ عشق مرد فرزانگیست</p><p>آنکس که شد آشنای دل از ره درد</p><p>با خویشتنش هزار بیگانگیست</p><h2><a id="poem-29808" href="https://ganjoor.net/moulavi/shams/robaeesh/sh350">رباعی شمارهٔ ۳۵۰</a></h2>
<p>سلطان ملاحت مه موزون منست</p><p>در سلسله‌اش این دل مجنون منست</p><p>بر خاک درش خون جگر میریزم</p><p>هرچند که خاک آن به از خون منست</p><h2><a id="poem-29809" href="https://ganjoor.net/moulavi/shams/robaeesh/sh351">رباعی شمارهٔ ۳۵۱</a></h2>
<p>سنبل چو سر عقاب زلف تو نداشت</p><p>در عالم حسن آب زلف تو نداشت</p><p>هرچند که لاف آبداری میزد</p><p>پیچید بس و تاب زلف تو نداشت</p><h2><a id="poem-29810" href="https://ganjoor.net/moulavi/shams/robaeesh/sh352">رباعی شمارهٔ ۳۵۲</a></h2>
<p>شاگرد توست دل که عشق آموز است</p><p>مانندهٔ شب گرفته پای روز است</p><p>هرجا که روم صورت عشق است بپیش</p><p>زیرا روغن در پی روغن سوز است</p><h2><a id="poem-29811" href="https://ganjoor.net/moulavi/shams/robaeesh/sh353">رباعی شمارهٔ ۳۵۳</a></h2>
<p>شاهی که شفیع هر گنه بود برفت</p><p>وانشب که به از هزار مه بود برفت</p><p>گر باز آید مرا نبیند تو بگوی</p><p>کو همچو شما بر سر ره بود برفت</p><h2><a id="poem-29812" href="https://ganjoor.net/moulavi/shams/robaeesh/sh354">رباعی شمارهٔ ۳۵۴</a></h2>
<p>شب رو که شبت راهبر اسرار است</p><p>زیرا که نهان ز دیدهٔ اغیار است</p><p>دل عشق‌آلود و دیده‌ها خواب‌آلود</p><p>تا صبح جمال یار ما را کار است</p><h2><a id="poem-29813" href="https://ganjoor.net/moulavi/shams/robaeesh/sh355">رباعی شمارهٔ ۳۵۵</a></h2>
<p>شمشیر ازل بدست مردان خداست</p><p>گوی ابدی در خم چوگان خداست</p><p>آن تن که چو کوه طور روشن آید</p><p>نور خود از او طلب که او کان خداست</p><h2><a id="poem-29814" href="https://ganjoor.net/moulavi/shams/robaeesh/sh356">رباعی شمارهٔ ۳۵۶</a></h2>
<p>شمعی که در اینخانه بدی خانه کجاست</p><p>در دیده بد امروز میان دلهاست</p><p>در دل چو خیال خوش نشست و برخاست</p><p>نی نی که ز دل نرفت هم در دل ما است</p><h2><a id="poem-29815" href="https://ganjoor.net/moulavi/shams/robaeesh/sh357">رباعی شمارهٔ ۳۵۷</a></h2>
<p>صدربار بگفتمت چه هشیار و چه مست</p><p>شوخی مکن و مزن بهر شاخی دست</p><p>از بسکه دلت باین و آن درپیوست</p><p>آب تو برفت و آتش ما بنشست</p><h2><a id="poem-29816" href="https://ganjoor.net/moulavi/shams/robaeesh/sh358">رباعی شمارهٔ ۳۵۸</a></h2>
<p>عاشق نبود آنکه سبک چون جان نیست</p><p>شب همچو ستاره گرد مه گردان نیست</p><p>از من بشنو این سخن بهتان نیست</p><p>بی‌باد و هوا رقص علم امکان نیست</p><h2><a id="poem-29817" href="https://ganjoor.net/moulavi/shams/robaeesh/sh359">رباعی شمارهٔ ۳۵۹</a></h2>
<p>عشق آمد و توبه را چو شیشه بشکست</p><p>چون شیشه شکست کیست کو داند بست</p><p>گر هست شکسته‌بند آن هم عشق است</p><p>از بند و شکست او کجا شاید جست</p><h2><a id="poem-29818" href="https://ganjoor.net/moulavi/shams/robaeesh/sh360">رباعی شمارهٔ ۳۶۰</a></h2>
<p>عشق آمد و شد چو خونم اندر رگ و پوست</p><p>تا کرد مرا تهی و پر کرد ز دوست</p><p>اجزای وجود من همه دوست گرفت</p><p>نامیست ز من بر من و باقی همه اوست</p><h2><a id="poem-29819" href="https://ganjoor.net/moulavi/shams/robaeesh/sh361">رباعی شمارهٔ ۳۶۱</a></h2>
<p>عشقت به دلم درآمد و شاد برفت</p><p>بازآمد و رخت خویش بنهاد برفت</p><p>گفتم به تکلف دو سه روزی بنشین</p><p>بنشست و کنون رفتنش از یاد برفت</p><h2><a id="poem-29820" href="https://ganjoor.net/moulavi/shams/robaeesh/sh362">رباعی شمارهٔ ۳۶۲</a></h2>
<p>عشق تو چنین حکیم و استاد چراست</p><p>مهر تو چنین لطیف بنیاد چراست</p><p>بر عشق چرا لرزم اگر او خوش نیست</p><p>ور عشق خوش است این همه فریاد چراست</p><h2><a id="poem-29821" href="https://ganjoor.net/moulavi/shams/robaeesh/sh363">رباعی شمارهٔ ۳۶۳</a></h2>
<p>عشق تو در اطراف گیائی میتاخت</p><p>مسکین دل من دید نشانش بشناخت</p><p>روزیکه دلم ز بند هستی برهد</p><p>در کتم عدم چه عشقها خواهم باخت</p><h2><a id="poem-29822" href="https://ganjoor.net/moulavi/shams/robaeesh/sh364">رباعی شمارهٔ ۳۶۴</a></h2>
<p>عشقی که از او وجود بی‌جان میزیست</p><p>این عشق چنین لطیف و شیرین از چیست</p><p>اندر تن ماست یا برون از تن ماست</p><p>یا در نظر شمس حق تبریزیست</p><h2><a id="poem-29823" href="https://ganjoor.net/moulavi/shams/robaeesh/sh365">رباعی شمارهٔ ۳۶۵</a></h2>
<p>عشقی نه به اندازهٔ ما در سر ماست</p><p>و این طرفه که بار ما فزون از خر ماست</p><p>آنجا که جمال و حسن آن دلبر ماست</p><p>ما در خور او نه‌ایم و او درخور ماست</p><h2><a id="poem-29824" href="https://ganjoor.net/moulavi/shams/robaeesh/sh366">رباعی شمارهٔ ۳۶۶</a></h2>
<p>عقل آمد و پند عاشقان پیش گرفت</p><p>در ره بنشست و رهزنی کیش گرفت</p><p>چون در سرشان جایگه پند ندید</p><p>پای همه بوسید و ره خویش گرفت</p><h2><a id="poem-29825" href="https://ganjoor.net/moulavi/shams/robaeesh/sh367">رباعی شمارهٔ ۳۶۷</a></h2>
<p>عمریست که جان بنده بی‌خویشتن است</p><p>و انگشت‌نمای عالمی مرد و زن است</p><p>برخاستن از جان و جهان مشکل نیست</p><p>مشکل ز سر کوی تو برخاستن است</p><h2><a id="poem-29826" href="https://ganjoor.net/moulavi/shams/robaeesh/sh368">رباعی شمارهٔ ۳۶۸</a></h2>
<p>قومی غمگین و خود مدان غم ز کجاست</p><p>قومی شادان و بیخبر کان ز چه جاست</p><p>چندین چپ و راست بیخبر از چپ و راست</p><p>چنین من و ماست بیخبر از من و ما است</p><h2><a id="poem-29827" href="https://ganjoor.net/moulavi/shams/robaeesh/sh369">رباعی شمارهٔ ۳۶۹</a></h2>
<p>گر آتش دل نیست پس این دود چراست</p><p>ور عود نسوخت بوی این عود چراست</p><p>این بودن من عاشق و نابود چراست</p><p>پروانه ز سوز شمع خشنود چراست</p><h2><a id="poem-29828" href="https://ganjoor.net/moulavi/shams/robaeesh/sh370">رباعی شمارهٔ ۳۷۰</a></h2>
<p>گر آه کنم آه بدین قانع نیست</p><p>ور خاک شوم شاه بدین قانع نیست</p><p>ور سجده کنم چو سایه هرسو که مه است</p><p>پنهان چه کنم ماه بدین قانع نیست</p><h2><a id="poem-29829" href="https://ganjoor.net/moulavi/shams/robaeesh/sh371">رباعی شمارهٔ ۳۷۱</a></h2>
<p>گر باد بر آن زلف پریشان زندت</p><p>مه طال بقا از بن دندان زندت</p><p>ای ناصح من ز خود برآئی و ز نصح</p><p>گر زانچه دلم چشیده بر جان زندت</p><h2><a id="poem-29830" href="https://ganjoor.net/moulavi/shams/robaeesh/sh372">رباعی شمارهٔ ۳۷۲</a></h2>
<p>گر بر سر شهوت و هوا خواهی رفت</p><p>از من خبرت که بینوا خواهی رفت</p><p>ور درگذری از این ببینی بعیان</p><p>کز بهر چه آمدی کجا خواهی رفت</p><h2><a id="poem-29831" href="https://ganjoor.net/moulavi/shams/robaeesh/sh373">رباعی شمارهٔ ۳۷۳</a></h2>
<p>گر جملهٔ آفاق همه غم بگرفت</p><p>بیغم بود آنکه عشق محکم بگرفت</p><p>یک ذره نگر که پای در عشق بکوفت</p><p>وان ذره جهان شد که دو عالم بگرفت</p><h2><a id="poem-29832" href="https://ganjoor.net/moulavi/shams/robaeesh/sh374">رباعی شمارهٔ ۳۷۴</a></h2>
<p>گر دامن وصل تو کشم جنگی نیست</p><p>ور طعنهٔ عشقت شنوم ننگی نیست</p><p>با وصل خوشت میزنم و میگیرم</p><p>وصلی که در او فراق را رنگی نیست</p><h2><a id="poem-29833" href="https://ganjoor.net/moulavi/shams/robaeesh/sh375">رباعی شمارهٔ ۳۷۵</a></h2>
<p>گر در وصلی بهشت یا باغ اینست</p><p>ور در هجری دوزخ با داغ اینست</p><p>عشق است قدیم در جهان پوشیده</p><p>پوشیده برهنه می‌کند لاغ اینست</p><h2><a id="poem-29834" href="https://ganjoor.net/moulavi/shams/robaeesh/sh376">رباعی شمارهٔ ۳۷۶</a></h2>
<p>گر دف نبود نیشکر او دف ماست</p><p>آخر نه شراب عاشقی در کف ماست</p><p>آخر نه قباد صف‌شکن در صف ماست</p><p>آخر نه سلیمان نهان آصف ماست</p><h2><a id="poem-29835" href="https://ganjoor.net/moulavi/shams/robaeesh/sh377">رباعی شمارهٔ ۳۷۷</a></h2>
<p>گر شرم همی از آن و این باید داشت</p><p>پس عیب کسان زیر زمین باید داشت</p><p>ور آینه‌وار نیک و بد بنمائی</p><p>چون آینه روی آهنین باید داشت</p><h2><a id="poem-29836" href="https://ganjoor.net/moulavi/shams/robaeesh/sh378">رباعی شمارهٔ ۳۷۸</a></h2>
<p>گرمای تموز از دل پردرد شماست</p><p>سرمای زمستان تبش سرد شماست</p><p>این گرمی و سردی نرسد با صدپر</p><p>بر گرد جهانیکه در او گرد شماست</p><h2><a id="poem-29837" href="https://ganjoor.net/moulavi/shams/robaeesh/sh379">رباعی شمارهٔ ۳۷۹</a></h2>
<p>گر حلقهٔ آن زلف چو شستت نگرفت</p><p>تا باده از آن دو چشم مستت نگرفت</p><p>می طعنه زنند دشمنانم شب و روز</p><p>کز پای درآمدی و دستت نگرفت</p><h2><a id="poem-29838" href="https://ganjoor.net/moulavi/shams/robaeesh/sh380">رباعی شمارهٔ ۳۸۰</a></h2>
<p>کس دل ندهد بدو که خونخوار منست</p><p>جان رفت چه جای کفش و دستار منست</p><p>تو نیز برو دلا که این کار تو نیست</p><p>این کار منست کار من است کار منست</p><h2><a id="poem-29839" href="https://ganjoor.net/moulavi/shams/robaeesh/sh381">رباعی شمارهٔ ۳۸۱</a></h2>
<p>کس نیست که اندر هوسی شیدا نیست</p><p>کس نیست که اندر سرش این سودا نیست</p><p>سررشتهٔ آن ذوق کزو خیزد شوق</p><p>پیداست که هست آن ولی پیدا نیست</p><h2><a id="poem-29840" href="https://ganjoor.net/moulavi/shams/robaeesh/sh382">رباعی شمارهٔ ۳۸۲</a></h2>
<p>گفتار تو زر و فعلت ارزیزین است</p><p>یک حبه به نزد کس نیرزی زینست</p><p>اسبی که بهاش کم ز ار ز زین است</p><p>آنرا تو ز بهر ره نوروزی زینست</p><h2><a id="poem-29841" href="https://ganjoor.net/moulavi/shams/robaeesh/sh383">رباعی شمارهٔ ۳۸۳</a></h2>
<p>گفتا که بیا سماع در کار شده‌است</p><p>گفتم که برو که بنده بیمار شده‌است</p><p>گوشم بکشید و گفت از اینها بازآی</p><p>کان فتنه هردو کون بیدار شده‌است</p><h2><a id="poem-29842" href="https://ganjoor.net/moulavi/shams/robaeesh/sh384">رباعی شمارهٔ ۳۸۴</a></h2>
<p>گفتا که شکست توبه بازآمد مست</p><p>چون دید مرا مست بهم برزد دست</p><p>چون شیشه گریست توبهٔ ما پیوست</p><p>دشوار توان کردن و آسان بشکست</p><h2><a id="poem-29843" href="https://ganjoor.net/moulavi/shams/robaeesh/sh385">رباعی شمارهٔ ۳۸۵</a></h2>
<p>گفتا بجهم همچو کبوتر ز کفت</p><p>گفت ار بجهی کند غمم مستخفت</p><p>گفتم که شدم خوار و زبون و تلفت</p><p>گفت از تلف منست عزو شرفت</p><h2><a id="poem-29844" href="https://ganjoor.net/moulavi/shams/robaeesh/sh386">رباعی شمارهٔ ۳۸۶</a></h2>
<p>گفتم چشمم که هست خاک کویت</p><p>پرآب مدار بی‌رخ نیکویت</p><p>گفتا که نه کس بود که در دولت من</p><p>از من همه عمر باشد آب رویت</p><h2><a id="poem-29845" href="https://ganjoor.net/moulavi/shams/robaeesh/sh387">رباعی شمارهٔ ۳۸۷</a></h2>
<p>گفتم دلم از تو بوسه‌ای خواهانست</p><p>گفتا که بهای بوسهٔ ما جانست</p><p>دل آمد و در پهلوی جان گشت روان</p><p>یعنی که بیا بیع و بها ارزانست</p><h2><a id="poem-29846" href="https://ganjoor.net/moulavi/shams/robaeesh/sh388">رباعی شمارهٔ ۳۸۸</a></h2>
<p>گفتم عشقت قرابت و خویش منست</p><p>غم نیست غم از دل بداندیش منست</p><p>گفتا بکمان و تیر خود می‌نازی</p><p>گستاخ مینداز گرو پیش منست</p><h2><a id="poem-29847" href="https://ganjoor.net/moulavi/shams/robaeesh/sh389">رباعی شمارهٔ ۳۸۹</a></h2>
<p>گفتم که بیا بچشم من درنگریست</p><p>من نیز به حال گفتمش کاین دغلیست</p><p>گفتا که چه میرمی و اینت با کیست</p><p>تو مردهٔ اینی همه ناموس تو چیست</p><h2><a id="poem-29848" href="https://ganjoor.net/moulavi/shams/robaeesh/sh390">رباعی شمارهٔ ۳۹۰</a></h2>
<p>گفتند که دل دگر هوائی می‌پخت</p><p>از ما بشد و هوای جائی می‌پخت</p><p>تا باز آمد به عذر دیدم ز دمش</p><p>کانجا ز برای من ابائی می‌پخت</p><h2><a id="poem-29849" href="https://ganjoor.net/moulavi/shams/robaeesh/sh391">رباعی شمارهٔ ۳۹۱</a></h2>
<p>گفتم که دلم آلت و انگاز مست</p><p>مانند رباب دل هم‌آواز منست</p><p>خود ایندل من یار کسی دیگر بود</p><p>من میگفتم مگر که همباز منست</p><h2><a id="poem-29850" href="https://ganjoor.net/moulavi/shams/robaeesh/sh392">رباعی شمارهٔ ۳۹۲</a></h2>
<p>گفتند که شش جهت همه نور خداست</p><p>فریاد ز حلق خاست کان نور کجاست</p><p>بیگانه نظر کرد بهر سو چپ و راست</p><p>گفتند دمی نظر بکن بی‌چپ و راست</p><h2><a id="poem-29851" href="https://ganjoor.net/moulavi/shams/robaeesh/sh393">رباعی شمارهٔ ۳۹۳</a></h2>
<p>گفتی چونی بنده چنانست که هست</p><p>سودای تو بر سر است و سر بر سر دست</p><p>میگردد آن چیز بگرد سر من</p><p>نامش نتوان گفت ولیکن چه خوش است</p><h2><a id="poem-29852" href="https://ganjoor.net/moulavi/shams/robaeesh/sh394">رباعی شمارهٔ ۳۹۴</a></h2>
<p>گفتی گشتم ملول و سودام گرفت</p><p>تا شد دل از این کار و از این جام گرفت</p><p>ترسم بروی جامه دران بازآئی</p><p>کان گرگ درنده باز تنهام گرفت</p><h2><a id="poem-29853" href="https://ganjoor.net/moulavi/shams/robaeesh/sh395">رباعی شمارهٔ ۳۹۵</a></h2>
<p>گم باد سریکه سروران را پا نیست</p><p>وان دل که به جان غرقهٔ این سودا نیست</p><p>گفتند در این میان نگنجد موئی</p><p>من موی شدم از آن مرا گنجانیست</p><h2><a id="poem-29854" href="https://ganjoor.net/moulavi/shams/robaeesh/sh396">رباعی شمارهٔ ۳۹۶</a></h2>
<p>کوچک بودن بزرگ را کوچک نیست</p><p>هم کودکی از کمال خیزد شک نیست</p><p>گر زانکه پدر حدیث کودک گوید</p><p>عاقل داند که آن پدر کودک نیست</p><h2><a id="poem-29855" href="https://ganjoor.net/moulavi/shams/robaeesh/sh397">رباعی شمارهٔ ۳۹۷</a></h2>
<p>گویند بیا به باغ کانجا لاغ است</p><p>نی زحمت نزهت و نه بانگ زاغ است</p><p>اندر دل من رنگرز صباغست</p><p>کاندر پر هر زاغ از او صد باغ است</p><h2><a id="poem-29856" href="https://ganjoor.net/moulavi/shams/robaeesh/sh398">رباعی شمارهٔ ۳۹۸</a></h2>
<p>گویند که صاحب فنون عقل کل است</p><p>مایه ده این چرخ نگون عقل کل است</p><p>آن عقل که عقل داشت آن جزوی بود</p><p>ور عقل ز عقل شد کنون عقل کل است</p><h2><a id="poem-29857" href="https://ganjoor.net/moulavi/shams/robaeesh/sh399">رباعی شمارهٔ ۳۹۹</a></h2>
<p>گویند که عشق عاقبت تسکین است</p><p>اول شور است و عاقبت تمکین است</p><p>جانست ز آسیاش سنگ زیرین</p><p>این صورت بی‌قرار بالایین است</p><h2><a id="poem-29858" href="https://ganjoor.net/moulavi/shams/robaeesh/sh400">رباعی شمارهٔ ۴۰۰</a></h2>
<p>گویند مرا که این همه درد چراست</p><p>وین نعره و آواز و رخ زرد چراست</p><p>گویم که چنین مگو که اینکار خطاست</p><p>رو روی مهش ببین و مشکل برخاست</p><h2><a id="poem-29859" href="https://ganjoor.net/moulavi/shams/robaeesh/sh401">رباعی شمارهٔ ۴۰۱</a></h2>
<p>لطف تو جهانی و قرانی افراشت</p><p>وین تعبیه‌های خود به چیزی ننگاشت</p><p>یک قطره از آن آب در این بحر چکید</p><p>یگدانه ز انبار در این صحرا کاشت</p><h2><a id="poem-29860" href="https://ganjoor.net/moulavi/shams/robaeesh/sh402">رباعی شمارهٔ ۴۰۲</a></h2>
<p>ما را به جز این زبان زبانی دگر است</p><p>جز دوزخ و فردوس مکانی دگر است</p><p>آزاده‌دلان زنده به جان دگرند</p><p>آن گوهر پاکشان زکانی دگر است</p><h2><a id="poem-29861" href="https://ganjoor.net/moulavi/shams/robaeesh/sh403">رباعی شمارهٔ ۴۰۳</a></h2>
<p>ما را بدم پیر نگه نتوان داشت</p><p>در خانهٔ دلگبر نگه نتوان داشت</p><p>آنرا که سر زلف چو زنجیر بود</p><p>در خانه به زنجیر نگه نتوان داشت</p><h2><a id="poem-29862" href="https://ganjoor.net/moulavi/shams/robaeesh/sh404">رباعی شمارهٔ ۴۰۴</a></h2>
<p>ما عاشق عشقیم که عشق است نجات</p><p>جان چون خضر است و عشق چون آبحیات</p><p>وای آنکه ندارد از شه عشق برات</p><p>حیوان چه خبر دارد از کان نبات</p><h2><a id="poem-29863" href="https://ganjoor.net/moulavi/shams/robaeesh/sh405">رباعی شمارهٔ ۴۰۵</a></h2>
<p>ما عاشق عشقیم و مسلمان دگر است</p><p>مامور ضعیفیم و سلیمان دگر است</p><p>از ما رخ زرد و جگرپاره طلب</p><p>بازارچهٔ قصب فروشان دگر است</p><h2><a id="poem-29864" href="https://ganjoor.net/moulavi/shams/robaeesh/sh406">رباعی شمارهٔ ۴۰۶</a></h2>
<p>ماه عید است و خلق زیر و زبر است</p><p>تا فرجه کند هرآنکه صاحب نظر است</p><p>چه طبل زنی که طبل با شور و شر است</p><p>زان طبل همی زند که آن خواجه کراست</p><h2><a id="poem-29865" href="https://ganjoor.net/moulavi/shams/robaeesh/sh407">رباعی شمارهٔ ۴۰۷</a></h2>
<p>ماهی تو که فتنه‌ای نداری ز تو دست</p><p>درمان ز که جویم که دلم از تو بخست</p><p>می طعنه زنی که بر جگر آبت نیست</p><p>گر بر جگرم نیست چه شد بر مژه هست</p><h2><a id="poem-29866" href="https://ganjoor.net/moulavi/shams/robaeesh/sh408">رباعی شمارهٔ ۴۰۸</a></h2>
<p>ماهی که نه زیر و نی به بالاست کجاست</p><p>جانی که نه بی‌ما و نه با ماست کجاست</p><p>اینجا آنجا مگو بگو راست کجاست</p><p>عالم همه اوست آنکه بیناست کجاست</p><h2><a id="poem-29867" href="https://ganjoor.net/moulavi/shams/robaeesh/sh409">رباعی شمارهٔ ۴۰۹</a></h2>
<p>مرغ جان را میل سوی بالا نیست</p><p>در شش جهتش پر زدن وپروا نیست</p><p>گفتی به کجا پرد که او را یابد</p><p>نی خود بکجا پرد که آن آنجا نیست</p><h2><a id="poem-29868" href="https://ganjoor.net/moulavi/shams/robaeesh/sh410">رباعی شمارهٔ ۴۱۰</a></h2>
<p>مرغ دل من چو ترک این دانه گرفت</p><p>انصاف بده که نیک مردانه گرفت</p><p>از دل چو بماند دلبرش دست کشید</p><p>از جان چو بجست پای جانانه گرفت</p><h2><a id="poem-29869" href="https://ganjoor.net/moulavi/shams/robaeesh/sh411">رباعی شمارهٔ ۴۱۱</a></h2>
<p>مر وصل ترا هزار صاحب هوس است</p><p>تا خود به وصال تو که را دسترس است</p><p>آن کس که بیافت راحتی یافت تمام</p><p>وانکس که نیافت رنج نایافت بس است</p><h2><a id="poem-29870" href="https://ganjoor.net/moulavi/shams/robaeesh/sh412">رباعی شمارهٔ ۴۱۲</a></h2>
<p>مست است دو چشم از دو چشم مستت</p><p>دریاب که از دست شدم در دستت</p><p>تو هم به موافقت سری در جنبان</p><p>گر زانکه سر عاشق هستی هستت</p><h2><a id="poem-29871" href="https://ganjoor.net/moulavi/shams/robaeesh/sh413">رباعی شمارهٔ ۴۱۳</a></h2>
<p>مستم ز خمار عبهر جادویت</p><p>دفعم چو دهی چو آمدم در کویت</p><p>من سیر نمی‌شوم ز لب تر کردن</p><p>آن به که مرا درافکنی درجویت</p><h2><a id="poem-29872" href="https://ganjoor.net/moulavi/shams/robaeesh/sh414">رباعی شمارهٔ ۴۱۴</a></h2>
<p>مستی ز ره آمد و بما در پیوست</p><p>ساغر می‌گشت در میان دست بدست</p><p>از دست فتاد ناگهان و بشکست</p><p>جامی چه زند میانهٔ چندین مست</p><h2><a id="poem-29873" href="https://ganjoor.net/moulavi/shams/robaeesh/sh415">رباعی شمارهٔ ۴۱۵</a></h2>
<p>معشوق شراب‌خوار و بیسامانست</p><p>خونخواره و شوخ و شنگ و نافرمانست</p><p>کفر سر جعد آن صنم ایمانست</p><p>دیریست که درد عشق بیدرمانست</p><h2><a id="poem-29874" href="https://ganjoor.net/moulavi/shams/robaeesh/sh416">رباعی شمارهٔ ۴۱۶</a></h2>
<p>من آن توام کام منت باید جست</p><p>زیرا که در این شهر حدیث من و تست</p><p>گر سخت کنی دل خود ار نرم کنی</p><p>من از دل سخت تو نمیگردم سست</p><h2><a id="poem-29875" href="https://ganjoor.net/moulavi/shams/robaeesh/sh417">رباعی شمارهٔ ۴۱۷</a></h2>
<p>من بندهٔ آن کسم که بیماش خوش است</p><p>جفت غم آن کسم که تنهاش خوش است</p><p>گویند وفای او چه لذت دارد</p><p>ز آنم خبری نیست جفاهاش خوش است</p><h2><a id="poem-29876" href="https://ganjoor.net/moulavi/shams/robaeesh/sh418">رباعی شمارهٔ ۴۱۸</a></h2>
<p>من زان جانم که جانها را جانست</p><p>من زان شهرم که شهر بی‌شهرانست</p><p>راه آن شهر راه بی‌پایانست</p><p>رو بی‌سر و پا شو که سر و پا آنست</p><h2><a id="poem-29877" href="https://ganjoor.net/moulavi/shams/robaeesh/sh419">رباعی شمارهٔ ۴۱۹</a></h2>
<p>منصور حلاجی که اناالحق میگفت</p><p>خاک همه ره به نوک مژگان می‌رفت</p><p>درقلزم نیستی خود غوطه بخورد</p><p>آنکه پس از آن در اناالحق می‌سفت</p><h2><a id="poem-29878" href="https://ganjoor.net/moulavi/shams/robaeesh/sh420">رباعی شمارهٔ ۴۲۰</a></h2>
<p>من کوهم و قال من صدای یار است</p><p>من نقشم و نقشبندم آن دلدار است</p><p>چون قفل که در بانگ درآمد ز کلید</p><p>می‌پنداری که گفت من گفتار است</p><h2><a id="poem-29879" href="https://ganjoor.net/moulavi/shams/robaeesh/sh421">رباعی شمارهٔ ۴۲۱</a></h2>
<p>من محو خدایم و خدا آن منست</p><p>هر سوش مجوئید که در جان منست</p><p>سلطان منم و غلط نمایم بشما</p><p>گویم که کسی هست که سلطان منست</p><h2><a id="poem-29880" href="https://ganjoor.net/moulavi/shams/robaeesh/sh422">رباعی شمارهٔ ۴۲۲</a></h2>
<p>میدان که در درون تو مثال غاریست</p><p>واندر پس آنغار عجب بازاریست</p><p>هرکس یاری گرفت و کاری بگزید</p><p>این یار نهانیست عجب یاریست</p><h2><a id="poem-29881" href="https://ganjoor.net/moulavi/shams/robaeesh/sh423">رباعی شمارهٔ ۴۲۳</a></h2>
<p>می‌گرییم زار و یار گوید زرقست</p><p>چون زرق بود که دیده در خون غرقست</p><p>تو پنداری که هر دلی چون دل تست</p><p>نی نی صنما میان دلها فرقست</p><h2><a id="poem-29882" href="https://ganjoor.net/moulavi/shams/robaeesh/sh424">رباعی شمارهٔ ۴۲۴</a></h2>
<p>می‌گفت یکی پری که او ناپیداست</p><p>کان جان که مقدست است از جای کجاست</p><p>آنکس که از هر دو جهان روزه گشاست</p><p>بی‌کام و دهان روزه‌گشائی او راست</p><h2><a id="poem-29883" href="https://ganjoor.net/moulavi/shams/robaeesh/sh425">رباعی شمارهٔ ۴۲۵</a></h2>
<p>مینال که آن ناله شنو همسایه است</p><p>مینال که بانک طفل مهر دایه است</p><p>هرچند که آن دایهٔ جان خودرایه است</p><p>مینال که ناله عشق را سرمایه است</p><h2><a id="poem-29884" href="https://ganjoor.net/moulavi/shams/robaeesh/sh426">رباعی شمارهٔ ۴۲۶</a></h2>
<p>ناگاه بروئید یکی شاخ نبات</p><p>ناگاه بجوشید چنین آب حیات</p><p>ناگاه روان شد ز شهنشه صدقات</p><p>شادی روان مصطفی را صلوات</p><h2><a id="poem-29885" href="https://ganjoor.net/moulavi/shams/robaeesh/sh427">رباعی شمارهٔ ۴۲۷</a></h2>
<p>ناگه ز درم درآمد آن دلبر مست</p><p>جام می لعل نوش کرده بنشست</p><p>از دیدن و از گرفتن زلف چو شست</p><p>رویم همه چشم گشت و چشمم همه دست</p><h2><a id="poem-29886" href="https://ganjoor.net/moulavi/shams/robaeesh/sh428">رباعی شمارهٔ ۴۲۸</a></h2>
<p>نه چرخ غلام طبع خود رایهٔ ماست</p><p>هستی ز برای نیستی مایهٔ ماست</p><p>اندر پس پرده‌ها یکی دایهٔ ماست</p><p>ما آمده نیستیم این سایهٔ ماست</p><h2><a id="poem-29887" href="https://ganjoor.net/moulavi/shams/robaeesh/sh429">رباعی شمارهٔ ۴۲۹</a></h2>
<p>نی با تو دمی نشستنم سامانست</p><p>نی بیتو دمی زیستنم امکانست</p><p>اندیشه در این واقعه سرگردانست</p><p>این واقعه نیست درد بیدرمانست</p><h2><a id="poem-29888" href="https://ganjoor.net/moulavi/shams/robaeesh/sh430">رباعی شمارهٔ ۴۳۰</a></h2>
<p>نی بی‌زر و زور شه سپه بتوان داشت</p><p>نی بی‌دل و زهره ره نگه بتوان داشت</p><p>در سنگستان قرابه آنکس ببرد</p><p>کز سنگ قرابه را نگه بتوان داشت</p><h2><a id="poem-29889" href="https://ganjoor.net/moulavi/shams/robaeesh/sh431">رباعی شمارهٔ ۴۳۱</a></h2>
<p>هان ای دل خسته روز مردانگیست</p><p>در عشق توم چه جای بیگانگیست</p><p>هر چیز که در تصرف عقل آید</p><p>بگذار کنون که وقت دیوانگیست</p><h2><a id="poem-29890" href="https://ganjoor.net/moulavi/shams/robaeesh/sh432">رباعی شمارهٔ ۴۳۲</a></h2>
<p>هجران خواهی طریق عشاقانست</p><p>وانکو ماهیست جای او عمانست</p><p>گه سایه طلب کنند و گاهی خورشید</p><p>آن ذره که او سایه نخواهد جانست</p><h2><a id="poem-29891" href="https://ganjoor.net/moulavi/shams/robaeesh/sh433">رباعی شمارهٔ ۴۳۳</a></h2>
<p>هر جان عزیز کو شناسای رهست</p><p>داند که هر آنچه آید از کارگه است</p><p>بر زادهٔ چرخ و چرخ چون جرم نهی</p><p>کاین چرخ ز گردیدن خود بی‌گنه است</p><h2><a id="poem-29892" href="https://ganjoor.net/moulavi/shams/robaeesh/sh434">رباعی شمارهٔ ۴۳۴</a></h2>
<p>هر جان که از او دلبر ما شادانست</p><p>پیوسته سرش سبز و دلش خندانست</p><p>اندازهٔ جان نیست چنان لطف و جمال</p><p>آهسته بگوئیم مگر جانانست</p><h2><a id="poem-29893" href="https://ganjoor.net/moulavi/shams/robaeesh/sh435">رباعی شمارهٔ ۴۳۵</a></h2>
<p>هر چند به حلم یار ما جورکش است</p><p>لیکن زاری عاشقان نیز خوش است</p><p>جان عاشق چون گلستان میخندد</p><p>تن میلفرزد چو برگ گوئی تبش است</p><h2><a id="poem-29894" href="https://ganjoor.net/moulavi/shams/robaeesh/sh436">رباعی شمارهٔ ۴۳۶</a></h2>
<p>هرچند شکر لذت جان و جگر است</p><p>آن خود دگر است و شکر او دگر است</p><p>گفتم که از آن نی‌شکرم افزون کن</p><p>گفتا نه یقین است که آن نی‌شکر است</p><h2><a id="poem-29895" href="https://ganjoor.net/moulavi/shams/robaeesh/sh437">رباعی شمارهٔ ۴۳۷</a></h2>
<p>هرچند فراق پشت امید شکست</p><p>هرچند جفا دو دست آمال ببست</p><p>نومید نمی‌شود دل عاشق مست</p><p>مردم برسد به هر چه همت دربست</p><h2><a id="poem-29896" href="https://ganjoor.net/moulavi/shams/robaeesh/sh438">رباعی شمارهٔ ۴۳۸</a></h2>
<p>هرچند که بار آن شترها شکر است</p><p>آن اشتر مست چشم او خود دگر است</p><p>چشمش مست است و او ز چشمش بتر است</p><p>او از مستی ز چشم خود بیخبر است</p><h2><a id="poem-29897" href="https://ganjoor.net/moulavi/shams/robaeesh/sh439">رباعی شمارهٔ ۴۳۹</a></h2>
<p>هر درویشی که در شکست خویش است</p><p>تا ظن نبری که او خیال اندیش است</p><p>آنجا که سراپردهٔ آنخوش کیش است</p><p>از کون و مکان و کل عالم پیش است</p><h2><a id="poem-29898" href="https://ganjoor.net/moulavi/shams/robaeesh/sh440">رباعی شمارهٔ ۴۴۰</a></h2>
<p>هر ذره که چون گرسنه بر خوان خداست</p><p>گر تا باید خورند اینخوان برپاست</p><p>بر خوان ازل گرچه ز خلقان غوغاست</p><p>خوردند و خوردند کم نشد خوان برجاست</p><h2><a id="poem-29899" href="https://ganjoor.net/moulavi/shams/robaeesh/sh441">رباعی شمارهٔ ۴۴۱</a></h2>
<p>هر ذره که در هوا و در کیوانست</p><p>بر ما همه گلشن است و هم بستانست</p><p>هرچند که زر ز راههای کانست</p><p>هر قطره طلسمیست و در او عمانست</p><h2><a id="poem-29900" href="https://ganjoor.net/moulavi/shams/robaeesh/sh442">رباعی شمارهٔ ۴۴۲</a></h2>
<p>هر ذره که در هوا و در هامونست</p><p>نیکو نگرش که همچو ما مجنونست</p><p>هر ذره اگر خوش است اگر محزونست</p><p>سرگشته خورشید خوش بیچونست</p><h2><a id="poem-29901" href="https://ganjoor.net/moulavi/shams/robaeesh/sh443">رباعی شمارهٔ ۴۴۳</a></h2>
<p>هر ذره و هر خیال چون بیداریست</p><p>از شادی و اندهان ما هشیاریست</p><p>بیگانه چرا نشد میان خویشان</p><p>کز باخبران بی‌خبری بدکاریست</p><h2><a id="poem-29902" href="https://ganjoor.net/moulavi/shams/robaeesh/sh444">رباعی شمارهٔ ۴۴۴</a></h2>
<p>هر روز به نو برآید آن دلبر مست</p><p>با ساغر پرفتنهٔ پرشور بدست</p><p>گر بستانم قرابهٔ عقل شکست</p><p>ور نستانم ندانم از دستش رست</p><h2><a id="poem-29903" href="https://ganjoor.net/moulavi/shams/robaeesh/sh445">رباعی شمارهٔ ۴۴۵</a></h2>
<p>هر روز حجاب بیقراران بیش است</p><p>زان درد من از قطرهٔ باران بیش است</p><p>آنجا که منم تا که بدانجا که منم</p><p>دو کون چه باشد که هزاران بیش است</p><h2><a id="poem-29904" href="https://ganjoor.net/moulavi/shams/robaeesh/sh446">رباعی شمارهٔ ۴۴۶</a></h2>
<p>هر روز دلم در غم تو زارتر است</p><p>وز من دل بیرحم تو بی‌زارتر است</p><p>بگذاشتیم غم تو نگذاشت مرا</p><p>حقا که غمت از تو وفادارتر است</p><h2><a id="poem-29905" href="https://ganjoor.net/moulavi/shams/robaeesh/sh447">رباعی شمارهٔ ۴۴۷</a></h2>
<p>هر روز دل مرا سماع و طربیست</p><p>میگوید حسن او بر این نیز مه‌ایست</p><p>گویند چرا خوری تو با پنج انگشت</p><p>زیرا انگشت پنج آمد شش نیست</p><h2><a id="poem-29906" href="https://ganjoor.net/moulavi/shams/robaeesh/sh448">رباعی شمارهٔ ۴۴۸</a></h2>
<p>هر صورت کاید به از او امکان هست</p><p>چون بهتر از آن هست نه معشوق منست</p><p>صورتها را همه بران از دل خویش</p><p>تا صورت بیصورت آید در دست</p><h2><a id="poem-29907" href="https://ganjoor.net/moulavi/shams/robaeesh/sh449">رباعی شمارهٔ ۴۴۹</a></h2>
<p>هرگز ز دماغ بنده بوی تو نرفت</p><p>وز دیدهٔ من خیال روی تو نرفت</p><p>در آرزوی تو عمر بردم شب و روز</p><p>عمرم همه رفت و آرزوی تو نرفت</p><h2><a id="poem-29908" href="https://ganjoor.net/moulavi/shams/robaeesh/sh450">رباعی شمارهٔ ۴۵۰</a></h2>
<p>هشیار اگر زر و گر زرین است</p><p>اسب است ولی بهاش کم از زینست</p><p>هر کو به خرابات نشد عنین است</p><p>زیرا که خرابات اصول دینست</p><h2><a id="poem-29909" href="https://ganjoor.net/moulavi/shams/robaeesh/sh451">رباعی شمارهٔ ۴۵۱</a></h2>
<p>هم عابد و هم زاهد و هم خونریز است</p><p>خونریزی او خلاصهٔ پرهیز است</p><p>خورشید چو با بنده عنایت دارد</p><p>عیبی نبود که بنده بیگه خیز است</p><h2><a id="poem-29910" href="https://ganjoor.net/moulavi/shams/robaeesh/sh452">رباعی شمارهٔ ۴۵۲</a></h2>
<p>یاری که به حسن از صفت افزونست</p><p>در خانه درآمد که دل تو چونست</p><p>او دامن خود کشان و دل میگفتش</p><p>دامن برکش که خانهٔ پرخونست</p><h2><a id="poem-29911" href="https://ganjoor.net/moulavi/shams/robaeesh/sh453">رباعی شمارهٔ ۴۵۳</a></h2>
<p>یاری که به نزد او گل و خار یکیست</p><p>در مذهب او مصحف و زنار یکیست</p><p>ما را غم آن یار چرا باید خورد</p><p>کو را خر لنگ و اسب رهوار یکیست</p><h2><a id="poem-29912" href="https://ganjoor.net/moulavi/shams/robaeesh/sh454">رباعی شمارهٔ ۴۵۴</a></h2>
<p>یاری که غمش دوای هر بیمار است</p><p>او را یار است هرکه با او یار است</p><p>گویند مرا باش در کار مدام</p><p>من بی‌کارم ولیک او در کار است</p><h2><a id="poem-29913" href="https://ganjoor.net/moulavi/shams/robaeesh/sh455">رباعی شمارهٔ ۴۵۵</a></h2>
<p>یکبار به مردم و مرا کس نگریست</p><p>گر بار دگر زنده شوم دانم زیست</p><p>ای کرده تو قصد من ترا با من چیست</p><p>یا صحبت ابلهان همه دیگ تهیست</p><h2><a id="poem-29914" href="https://ganjoor.net/moulavi/shams/robaeesh/sh456">رباعی شمارهٔ ۴۵۶</a></h2>
<p>یک چشم من از روز جدائی بگریست</p><p>چشم دگرم گفت چرا گریه ز چیست</p><p>چون روز وصال شد فرازش کردم</p><p>گفتم نگریستی نباید نگریست</p><h2><a id="poem-29915" href="https://ganjoor.net/moulavi/shams/robaeesh/sh457">رباعی شمارهٔ ۴۵۷</a></h2>
<p>ای آنکه کنی کون و مکانرا محدث</p><p>پاکی و منزهی ز نسیان و حدث</p><p>جز فکر تو در سرم همه عین خطاست</p><p>جز ذکر تو بر زبان ضلالست و عبث</p><h2><a id="poem-29916" href="https://ganjoor.net/moulavi/shams/robaeesh/sh458">رباعی شمارهٔ ۴۵۸</a></h2>
<p>ما را چو ز عشق می‌شود راست مزاج</p><p>عشق است طبیب ما و داروی علاج</p><p>پیوسته بدین عشق نخواهد رفتن</p><p>این عشق ز کس نزاد و نی‌داد نتاج</p><h2><a id="poem-29917" href="https://ganjoor.net/moulavi/shams/robaeesh/sh459">رباعی شمارهٔ ۴۵۹</a></h2>
<p>اندر سر من نبود جز رای صلاح</p><p>اندر شب و روز پاک جویای صلاح</p><p>امسال چنانم که نیارم گفتن</p><p>یک سال دگر وای مرا وای صلاح</p><h2><a id="poem-29918" href="https://ganjoor.net/moulavi/shams/robaeesh/sh460">رباعی شمارهٔ ۴۶۰</a></h2>
<p>آبی که از این دیده چو خون می‌ریزد</p><p>خونیست بیا ببین که چون می‌ریزد</p><p>پیداست که خون من چه برداشت کند</p><p>دل می‌خورد و دیده برون می‌ریزد</p><h2><a id="poem-29919" href="https://ganjoor.net/moulavi/shams/robaeesh/sh461">رباعی شمارهٔ ۴۶۱</a></h2>
<p>آنان که محققان این درگاهند</p><p>نزد دل اهل دل چو برگ کاهند</p><p>اهل دل خاصگان شاهنشاهند</p><p>باقی همه هرچه هست خرج راهند</p><h2><a id="poem-29920" href="https://ganjoor.net/moulavi/shams/robaeesh/sh462">رباعی شمارهٔ ۴۶۲</a></h2>
<p>آن تازه تنی که در بلای تو بود</p><p>آغشته به خون کربلای تو بود</p><p>یارب که چه کار دارد و کارستان</p><p>آن بی‌کاری که از برای تو بود</p><h2><a id="poem-29921" href="https://ganjoor.net/moulavi/shams/robaeesh/sh463">رباعی شمارهٔ ۴۶۳</a></h2>
<p>آنجا بنشین که همنشین مردانند</p><p>تا دود کدورت ترا بنشانند</p><p>اندیشه مکن به عیب ایشان کایشان</p><p>زانبیش که اندیشه کنی میدانند</p><h2><a id="poem-29922" href="https://ganjoor.net/moulavi/shams/robaeesh/sh464">رباعی شمارهٔ ۴۶۴</a></h2>
<p>آنجا که بهر سخن دل ما گردد</p><p>من می‌دانم که زود رسوا گردد</p><p>چندان بکند یاد جمال خوش تو</p><p>کر هر نفسش نقش تو پیدا گردد</p><h2><a id="poem-29923" href="https://ganjoor.net/moulavi/shams/robaeesh/sh465">رباعی شمارهٔ ۴۶۵</a></h2>
<p>آن خوبانی که فتنهٔ بتکده‌اند</p><p>ما را به خرابات بتان ره زده‌اند</p><p>کافر دل و خونخواره این ره بده‌اند</p><p>وز مکر چنین عابد و زاهد شده‌اند</p><h2><a id="poem-29924" href="https://ganjoor.net/moulavi/shams/robaeesh/sh466">رباعی شمارهٔ ۴۶۶</a></h2>
<p>آن دشمن دوست روی دیدی که چه کرد</p><p>یا هیچ به غور آن رسیدی که چه کرد</p><p>گفتا همه آن کنم که رایت خواهد</p><p>دیدی که چه گفت و هم شنیدی که چه کرد</p><h2><a id="poem-29925" href="https://ganjoor.net/moulavi/shams/robaeesh/sh467">رباعی شمارهٔ ۴۶۷</a></h2>
<p>آن دل که به شاهد نهان درنگرد</p><p>کی جانب ملکت جهان درنگرد</p><p>بی‌زار شود ز چشم در روز اجل</p><p>کان روی رها کند به جان درنگرد</p><h2><a id="poem-29926" href="https://ganjoor.net/moulavi/shams/robaeesh/sh468">رباعی شمارهٔ ۴۶۸</a></h2>
<p>آندم که ز افلاک گهر ریز کند</p><p>هر ذره بسوی اصل خود خیز کند</p><p>از نخوت آن باد و زین باد هوس</p><p>هر ذره ز آفتاب پرهیز کند</p><h2><a id="poem-29927" href="https://ganjoor.net/moulavi/shams/robaeesh/sh469">رباعی شمارهٔ ۴۶۹</a></h2>
<p>آن ذره که جز همدم خورشید نشد</p><p>بر نقد زد و سخرهٔ امید نشد</p><p>عشقت به کدام سر درافتاد که زود</p><p>از باد تو رقصان چو سر بید نشد</p><h2><a id="poem-29928" href="https://ganjoor.net/moulavi/shams/robaeesh/sh470">رباعی شمارهٔ ۴۷۰</a></h2>
<p>آن راحت جان گرد دلم میگردد</p><p>گرد دل و جان خجلم میگردد</p><p>زین گل چو درخت سر برآرم خندان</p><p>کاب حیوان گرد گلم میگردد</p><h2><a id="poem-29929" href="https://ganjoor.net/moulavi/shams/robaeesh/sh471">رباعی شمارهٔ ۴۷۱</a></h2>
<p>آنرا که به ضاعت قناعت باشد</p><p>هرگونه که خورد و خفت و طاعت باشد</p><p>زنهار تولا مکن الا به خدای</p><p>کاین رغبت خلق نیم ساعت باشد</p><h2><a id="poem-29930" href="https://ganjoor.net/moulavi/shams/robaeesh/sh472">رباعی شمارهٔ ۴۷۲</a></h2>
<p>آن را که به علم و عقل افراشته‌اند</p><p>او را به حساب روزی انگاشته‌اند</p><p>وان را که سر از عقل تهی داشته‌اند</p><p>از مال به جای آن درانباشته‌اند</p><h2><a id="poem-29931" href="https://ganjoor.net/moulavi/shams/robaeesh/sh473">رباعی شمارهٔ ۴۷۳</a></h2>
<p>آن را که خدای ناف بر عشق برید</p><p>او داند ناله‌های عشاق شنید</p><p>هر جای که دانه دید زانجا برمید</p><p>پرید بدان سوی که مرغی نپرید</p><h2><a id="poem-29932" href="https://ganjoor.net/moulavi/shams/robaeesh/sh474">رباعی شمارهٔ ۴۷۴</a></h2>
<p>آنرا که ز عشق دوست بیداد رسد</p><p>از رحمت و فضل اوش امداد رسد</p><p>کوتاهی عمر بین به وصلم دریاب</p><p>تا پیش از اجل مرا به فریاد رسد</p><h2><a id="poem-29933" href="https://ganjoor.net/moulavi/shams/robaeesh/sh475">رباعی شمارهٔ ۴۷۵</a></h2>
<p>آن را منگر که ذوفنون آید مرد</p><p>در عهد و وفا نگر که چون آید مرد</p><p>از عهدهٔ عهد اگر برون آید مرد</p><p>از هرچه صفت کنی فزون آید مرد</p><h2><a id="poem-29934" href="https://ganjoor.net/moulavi/shams/robaeesh/sh476">رباعی شمارهٔ ۴۷۶</a></h2>
<p>آن رفت که بودمی من از عشق تو شاد</p><p>از عشق تو می نایدم از عشقم یاد</p><p>اسباب و علل پیش من آمد همه باد</p><p>بر بحر کجا بود ز کهگل بنیاد</p><h2><a id="poem-29935" href="https://ganjoor.net/moulavi/shams/robaeesh/sh477">رباعی شمارهٔ ۴۷۷</a></h2>
<p>آن روز که جان خرقهٔ قالب پوشید</p><p>دریای عنایت از کرم میجوشید</p><p>سرنای دل از بسکه می لب نوشید</p><p>هم بر لب تو مست شد و بخروشید</p><h2><a id="poem-29936" href="https://ganjoor.net/moulavi/shams/robaeesh/sh478">رباعی شمارهٔ ۴۷۸</a></h2>
<p>آن روز که جانم ره کیوان گیرد</p><p>اجزای تنم خاک پریشان گیرد</p><p>بر خاک بانگشت تو بنویس که خیز</p><p>تا برجهم از خاک و تنم جان گیرد</p><h2><a id="poem-29937" href="https://ganjoor.net/moulavi/shams/robaeesh/sh479">رباعی شمارهٔ ۴۷۹</a></h2>
<p>آن روز که چشم تو ز من برگردد</p><p>وز بهر تو کشتنم میسر گردد</p><p>در غصهٔ آنم که چه خواهم عذرت</p><p>گر چشم تو در ماتم من تر گردد</p><h2><a id="poem-29938" href="https://ganjoor.net/moulavi/shams/robaeesh/sh480">رباعی شمارهٔ ۴۸۰</a></h2>
<p>آن روز که روز ابر و باران باشد</p><p>شرط است که جمعیت یاران باشد</p><p>زانروی که روییار را تازه کند</p><p>چون مجمع گل که در بهاران باشد</p><h2><a id="poem-29939" href="https://ganjoor.net/moulavi/shams/robaeesh/sh481">رباعی شمارهٔ ۴۸۱</a></h2>
<p>آن روز که عشق با دلم بستیزد</p><p>جان پای برهنه از میان بگریزد</p><p>دیوانه کسی که عاقلم پندارد</p><p>عاقل مردی که او ز من پرهیزد</p><h2><a id="poem-29940" href="https://ganjoor.net/moulavi/shams/robaeesh/sh482">رباعی شمارهٔ ۴۸۲</a></h2>
<p>آن روز که کار وصل را ساز آید</p><p>وین مرغ از این قفس بپرواز آید</p><p>از شه چو صفیر ارجعی باز شود</p><p>پروازکنان به دست شه بازآید</p><h2><a id="poem-29941" href="https://ganjoor.net/moulavi/shams/robaeesh/sh483">رباعی شمارهٔ ۴۸۳</a></h2>
<p>آن روز که مهرگان گردون زده‌اند</p><p>مهر زر عاشقان دگرگون زده‌اند</p><p>واقف نشوی به عقل کان چون زده‌اند</p><p>کاین زر ز سرای عقل بیرون زده‌اند</p><h2><a id="poem-29942" href="https://ganjoor.net/moulavi/shams/robaeesh/sh484">رباعی شمارهٔ ۴۸۴</a></h2>
<p>آن سر که بود بی‌خبر از وی خسبد</p><p>آنکس که خبر یافت از او کی خسبد</p><p>می‌گوید عشق در دو گوشم همه شب</p><p>ای وای بر آن کسی که بی‌وی خسبد</p><h2><a id="poem-29943" href="https://ganjoor.net/moulavi/shams/robaeesh/sh485">رباعی شمارهٔ ۴۸۵</a></h2>
<p>آن طرفه جماعتی که جانشان بکشد</p><p>وین نادره آب حیوانشان بکشد</p><p>گر فاش کنند مردمانشان بکشند</p><p>ور عشق نهان کنند آنان بکشند</p><h2><a id="poem-29944" href="https://ganjoor.net/moulavi/shams/robaeesh/sh486">رباعی شمارهٔ ۴۸۶</a></h2>
<p>آن عشق که برق و بوش تا فرق رسید</p><p>مالم همه خورد و کار با دلق رسید</p><p>آبی که از آن دامن خود میچیدم</p><p>اکنون جوشیده است و تا حلق رسید</p><h2><a id="poem-29945" href="https://ganjoor.net/moulavi/shams/robaeesh/sh487">رباعی شمارهٔ ۴۸۷</a></h2>
<p>آن کان نبات و تنگ شکر نامد</p><p>وان آب حیات بحر گوهر نامد</p><p>گفتم بروم به عشوه دمها دهمش</p><p>چون راست بدیدمش دمم برنامد</p><h2><a id="poem-29946" href="https://ganjoor.net/moulavi/shams/robaeesh/sh488">رباعی شمارهٔ ۴۸۸</a></h2>
<p>آن کز تو خدای این گدا می‌خواهد</p><p>در دهر کدام پادشا می‌خواهد</p><p>هر ذره ز خورشید تو از دور خوش است</p><p>زان جملهٔ خورشید ترا می‌خواهد</p><h2><a id="poem-29947" href="https://ganjoor.net/moulavi/shams/robaeesh/sh489">رباعی شمارهٔ ۴۸۹</a></h2>
<p>آن کس که بر آتش جهانم بنهاد</p><p>صد گونه زبانه بر زبانم بنهاد</p><p>چون شش جهتم شعلهٔ آتش بگرفت</p><p>آه کردم و دست بر دهانم بنهاد</p><h2><a id="poem-29948" href="https://ganjoor.net/moulavi/shams/robaeesh/sh490">رباعی شمارهٔ ۴۹۰</a></h2>
<p>آن کس که ترا بیند و خندان نشود</p><p>وز حیرت تو گشاده دندان نشود</p><p>چندانکه بود هزار چندان نشود</p><p>جز کاهگل و کلوخ زندان نشود</p><h2><a id="poem-29949" href="https://ganjoor.net/moulavi/shams/robaeesh/sh491">رباعی شمارهٔ ۴۹۱</a></h2>
<p>آن کس که ترا شناخت جان را چه کند</p><p>فرزند و عیال و خانمان را چه کند</p><p>دیوانه کنی هر دو جهانش بخشی</p><p>دیوانهٔ تو هر دو جهان را چه کند</p><h2><a id="poem-29950" href="https://ganjoor.net/moulavi/shams/robaeesh/sh492">رباعی شمارهٔ ۴۹۲</a></h2>
<p>آن کس که از آب و گل نگاری دارد</p><p>روزی به وصال او قراری دارد</p><p>ای نادره آنکه زاب و گل بیرون شد</p><p>کو چون تو غریب شهریاری دارد</p><h2><a id="poem-29951" href="https://ganjoor.net/moulavi/shams/robaeesh/sh493">رباعی شمارهٔ ۴۹۳</a></h2>
<p>آن کس که ز چرخ نیم نانی دارد</p><p>وز بهر مقام آشیانی دارد</p><p>نی طالب کس بود نه مطلوب کسی</p><p>گو شاد بزی که خوش جهانی دارد</p><h2><a id="poem-29952" href="https://ganjoor.net/moulavi/shams/robaeesh/sh494">رباعی شمارهٔ ۴۹۴</a></h2>
<p>آن کس که ز دل دم اناالحق میزد</p><p>امروز بر این رسن معلق میزد</p><p>وانکس که ز چشم سحر مطلق میزد</p><p>بر خود ز غمت هزار گون دق میزد</p><h2><a id="poem-29953" href="https://ganjoor.net/moulavi/shams/robaeesh/sh495">رباعی شمارهٔ ۴۹۵</a></h2>
<p>آن کس که مرا به صدق اقرار کند</p><p>چون لعبتگان مرا به بازار کند</p><p>بیزارم از آن کار و نیم بازاری</p><p>من بندهٔ آن کسم که انکار کند</p><h2><a id="poem-29954" href="https://ganjoor.net/moulavi/shams/robaeesh/sh496">رباعی شمارهٔ ۴۹۶</a></h2>
<p>آن کیست که بیرون درون مینگرد</p><p>در اهل جنون به صد فسون مینگرد</p><p>وز دیده نگر که دیده چون مینگرد</p><p>و آن کیست که از دیده برون مینگرد</p><h2><a id="poem-29955" href="https://ganjoor.net/moulavi/shams/robaeesh/sh497">رباعی شمارهٔ ۴۹۷</a></h2>
<p>آن لحظه که آن سرو روانم برسید</p><p>تن زد تنم از شرم چو جانم برسید</p><p>او چونکه چنان بد چنانم برسید</p><p>من چونکه چنین نیم بدانم برسید</p><h2><a id="poem-29956" href="https://ganjoor.net/moulavi/shams/robaeesh/sh498">رباعی شمارهٔ ۴۹۸</a></h2>
<p>آن لحظه که از پیرهنت بوی رسد</p><p>من خود چه کسم چرخ و فلک جامه درد</p><p>آن پیرهن یوسف خوشبوی کجاست</p><p>کامروز ز پیراهن تو بوی برد</p><h2><a id="poem-29957" href="https://ganjoor.net/moulavi/shams/robaeesh/sh499">رباعی شمارهٔ ۴۹۹</a></h2>
<p>آن نزدیکی که دلستان را باشد</p><p>من ظن نبرم که نیز جان را باشد</p><p>والله نکنم یاد مر او را هرگز</p><p>زانروی که یاد غایبان را باشد</p><h2><a id="poem-29958" href="https://ganjoor.net/moulavi/shams/robaeesh/sh500">رباعی شمارهٔ ۵۰۰</a></h2>
<p>آن وسوسه‌ای که شرمها را ببرد</p><p>آن داهیه‌ای که بندها را بدرد</p><p>چون سیر برهنه گردد از رسم جهان</p><p>در عشق جهان را به پیازی نخرد</p>
</body></html>