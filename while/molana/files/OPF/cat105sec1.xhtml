<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر دوم - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8065" href="https://ganjoor.net/moulavi/masnavi/daftar2/sh1">بخش ۱ - سر آغاز</a></h2>
<p>مدتی این مثنوی تاخیر شد</p><p>مهلتی بایست تا خون شیر شد</p><p>تا نزاید بخت تو فرزند نو</p><p>خون نگردد شیر شیرین خوش شنو</p><p>چون ضیاء الحق حسام الدین عنان</p><p>باز گردانید ز اوج آسمان</p><p>چون به معراج حقایق رفته بود</p><p>بی‌بهارش غنچه‌ها ناکفته بود</p><p>چون ز دریا سوی ساحل بازگشت</p><p>چنگ شعر مثنوی با ساز گشت</p><p>مثنوی که صیقل ارواح بود</p><p>باز گشتش روز استفتاح بود</p><p>مطلع تاریخ این سودا و سود</p><p>سال اندر ششصد و شصت و دو بود</p><p>بلبلی زینجا برفت و بازگشت</p><p>بهر صید این معانی بازگشت</p><p>ساعد شه مسکن این باز باد</p><p>تا ابد بر خلق این در باز باد</p><p>آفت این در هوا و شهوتست</p><p>ورنه اینجا شربت اندر شربتست</p><p>این دهان بر بند تا بینی عیان</p><p>چشم‌بند آن جهان حلق و دهان</p><p>ای دهان تو خود دهانهٔ دوزخی</p><p>وی جهان تو بر مثال برزخی</p><p>نور باقی پهلوی دنیای دون</p><p>شیر صافی پهلوی جوهای خون</p><p>چون درو گامی زنی بی احتیاط</p><p>شیر تو خون می‌شودر از اختلاط</p><p>یک قدم زد آدم اندر ذوق نفس</p><p>شد فراق صدر جنت طوق نفس</p><p>همچو دیو از وی فرشته می‌گریخت</p><p>بهر نانی چند آب چشم ریخت</p><p>گرچه یک مو بد گنه کو جسته بود</p><p>لیک آن مو در دو دیده رسته بود</p><p>بود آدم دیدهٔ نور قدیم</p><p>موی در دیده بود کوه عظیم</p><p>گر در آن آدم بکردی مشورت</p><p>در پشیمانی نگفتی معذرت</p><p>زانک با عقلی چو عقلی جفت شد</p><p>مانع بد فعلی و بد گفت شد</p><p>نفس با نفس دگر چون یار شد</p><p>عقل جزوی عاطل و بی‌کار شد</p><p>چون ز تنهایی تو نومیدی شوی</p><p>زیر سایهٔ یار خورشیدی شوی</p><p>رو بجو یار خدایی را تو زود</p><p>چون چنان کردی خدا یار تو بود</p><p>آنک در خلوت نظر بر دوختست</p><p>آخر آن را هم ز یار آموختست</p><p>خلوت از اغیار باید نه ز یار</p><p>پوستین بهر دی آمد نه بهار</p><p>عقل با عقل دگر دوتا شود</p><p>نور افزون گشت و ره پیدا شود</p><p>نفس با نفس دگر خندان شود</p><p>ظلمت افزون گشت و ره پنهان شود</p><p>یار چشم تست ای مرد شکار</p><p>از خس و خاشاک او را پاک دار</p><p>هین بجاروب زبان گردی مکن</p><p>چشم را از خس ره‌آوردی مکن</p><p>چون که مؤمن آینهٔ مؤمن بود</p><p>روی او ز آلودگی ایمن بود</p><p>یار آیینست جان را در حزن</p><p>در رخ آیینه ای جان دم مزن</p><p>تا نپوشد روی خود را در دمت</p><p>دم فرو خوردن بباید هر دمت</p><p>کم ز خاکی چونک خاکی یار یافت</p><p>از بهاری صد هزار انوار یافت</p><p>آن درختی کو شود با یار جفت</p><p>از هوای خوش ز سر تا پا شکفت</p><p>در خزان چون دید او یار خلاف</p><p>در کشید او رو و سر زیر لحاف</p><p>گفت یار بد بلا آشفتنست</p><p>چونک او آمد طریقم خفتنست</p><p>پس بخسپم باشم از اصحاب کهف</p><p>به ز دقیانوس آن محبوس لهف</p><p>یقظه‌شان مصروف دقیانوس بود</p><p>خوابشان سرمایهٔ ناموس بود</p><p>خواب بیداریست چون با دانشست</p><p>وای بیداری که با نادان نشست</p><p>چونک زاغان خیمه بر بهمن زدند</p><p>بلبلان پنهان شدند و تن زدند</p><p>زانک بی گلزار بلبل خامشست</p><p>غیبت خورشید بیداری‌کشست</p><p>آفتابا ترک این گلشن کنی</p><p>تا که تحت الارض را روشن کنی</p><p>آفتاب معرفت را نقل نیست</p><p>مشرق او غیر جان و عقل نیست</p><p>خاصه خورشید کمالی کان سریست</p><p>روز و شب کردار او روشن‌گریست</p><p>مطلع شمس آی گر اسکندری</p><p>بعد از آن هرجا روی نیکو فری</p><p>بعد از آن هر جا روی مشرق شود</p><p>شرقها بر مغربت عاشق شود</p><p>حس خفاشت سوی مغرب دوان</p><p>حس درپاشت سوی مشرق روان</p><p>راه حس راه خرانست ای سوار</p><p>ای خران را تو مزاحم شرم دار</p><p>پنج حسی هست جز این پنج حس</p><p>آن چو زر سرخ و این حسها چو مس</p><p>اندر آن بازار کاهل محشرند</p><p>حس مس را چون حس زر کی خرند</p><p>حس ابدان قوت ظلمت می‌خورد</p><p>حس جان از آفتابی می‌چرد</p><p>ای ببرده رخت حسها سوی غیب</p><p>دست چون موسی برون آور ز جیب</p><p>ای صفاتت آفتاب معرفت</p><p>و آفتاب چرخ بند یک صفت</p><p>گاه خورشیدی و گه دریا شوی</p><p>گاه کوه قاف و گه عنقا شوی</p><p>تو نه این باشی نه آن در ذات خویش</p><p>ای فزون از وهمها وز بیش بیش</p><p>روح با علمست و با عقلست یار</p><p>روح را با تازی و ترکی چه کار</p><p>از تو ای بی نقش با چندین صور</p><p>هم مشبه هم موحد خیره‌سر</p><p>گه مشبه را موحد می‌کند</p><p>گه موحد را صور ره می‌زند</p><p>گه ترا گوید ز مستی بوالحسن</p><p>یا صغیر السن یا رطب البدن</p><p>گاه نقش خویش ویران می‌کند</p><p>آن پی تنزیه جانان می‌کند</p><p>چشم حس را هست مذهب اعتزال</p><p>دیدهٔ عقلست سنی در وصال</p><p>سخرهٔ حس‌اند اهل اعتزال</p><p>خویش را سنی نمایند از ضلال</p><p>هر که بیرون شد ز حس سنی ویست</p><p>اهل بینش چشم عقل خوش‌پیست</p><p>گر بدیدی حس حیوان شاه را</p><p>پس بدیدی گاو و خر الله را</p><p>گر نبودی حس دیگر مر ترا</p><p>جز حس حیوان ز بیرون هوا</p><p>پس بنی‌آدم مکرم کی بدی</p><p>کی به حس مشترک محرم شدی</p><p>نامصور یا مصور گفتنت</p><p>باطل آمد بی ز صورت رفتنت</p><p>نامصور یا مصور پیش اوست</p><p>کو همه مغزست و بیرون شد ز پوست</p><p>گر تو کوری نیست بر اعمی حرج</p><p>ورنه رو کالصبر مفتاح الفرج</p><p>پرده‌های دیده را داروی صبر</p><p>هم بسوزد هم بسازد شرح صدر</p><p>آینهٔ دل چون شود صافی و پاک</p><p>نقشها بینی برون از آب و خاک</p><p>هم ببینی نقش و هم نقاش را</p><p>فرش دولت را و هم فراش را</p><p>چون خلیل آمد خیال یار من</p><p>صورتش بت معنی او بت‌شکن</p><p>شکر یزدان را که چون او شد پدید</p><p>در خیالش جان خیال خود بدید</p><p>خاک درگاهت دلم را می‌فریفت</p><p>خاک بر وی کو ز خاکت می‌شکیفت</p><p>گفتم ار خوبم پذیرم این ازو</p><p>ورنه خود خندید بر من زشت‌رو</p><p>چاره آن باشد که خود را بنگرم</p><p>ورنه او خندد مرا من کی خرم</p><p>او جمیلست و محب للجمال</p><p>کی جوان نو گزیند پیر زال</p><p>خوب خوبی را کند جذب این بدان</p><p>طیبات و طیبین بر وی بخوان</p><p>در جهان هر چیز چیزی جذب کرد</p><p>گرم گرمی را کشید و سرد سرد</p><p>قسم باطل باطلان را می‌کشند</p><p>باقیان از باقیان هم سرخوشند</p><p>ناریان مر ناریان را جاذب‌اند</p><p>نوریان مر نوریان را طالب‌اند</p><p>چشم چون بستی ترا جان کند نیست</p><p>چشم را از نور روزن صبر نیست</p><p>چشم چون بستی ترا تاسه گرفت</p><p>نور چشم از نور روزن کی شکفت</p><p>تاسهٔ تو جذب نور چشم بود</p><p>تا بپیوندد به نور روز زود</p><p>چشم باز ار تاسه گیرد مر ترا</p><p>دانک چشم دل ببستی بر گشا</p><p>آن تقاضای دو چشم دل شناس</p><p>کو همی‌جوید ضیای بی‌قیاس</p><p>چون فراق آن دو نور بی‌ثبات</p><p>تاسه آوردت گشادی چشمهات</p><p>پس فراق آن دو نور پایدار</p><p>تا سه می‌آرد مر آن را پاس دار</p><p>او چو می‌خواند مرا من بنگرم</p><p>لایق جذبم و یا بد پیکرم</p><p>گر لطیفی زشت را در پی کند</p><p>تسخری باشد که او بر وی کند</p><p>کی ببینم روی خود را ای عجب</p><p>تا چه رنگم همچو روزم یا چو شب</p><p>نقش جان خویش من جستم بسی</p><p>هیچ می‌ننمود نقشم از کسی</p><p>گفتم آخر آینه از بهر چیست</p><p>تا بداند هر کسی کو چیست و کیست</p><p>آینهٔ آهن برای پوستهاست</p><p>آینهٔ سیمای جان سنگی‌بهاست</p><p>آینهٔ جان نیست الا روی یار</p><p>روی آن یاری که باشد زان دیار</p><p>گفتم ای دل آینهٔ کلی بجو</p><p>رو به دریا کار بر ناید بجو</p><p>زین طلب بنده به کوی تو رسید</p><p>درد مریم را به خرمابن کشید</p><p>دیدهٔ تو چون دلم را دیده شد</p><p>شد دل نادیده غرق دیده شد</p><p>آینهٔ کلی ترا دیدم ابد</p><p>دیدم اندر چشم تو من نقش خود</p><p>گفتم آخر خویش را من یافتم</p><p>در دو چشمش راه روشن یافتم</p><p>گفت وهمم کان خیال تست هان</p><p>ذات خود را از خیال خود بدان</p><p>نقش من از چشم تو آواز داد</p><p>که منم تو تو منی در اتحاد</p><p>کاندرین چشم منیر بی زوال</p><p>از حقایق راه کی یابد خیال</p><p>در دو چشم غیر من تو نقش خود</p><p>گر ببینی آن خیالی دان و رد</p><p>زانک سرمهٔ نیستی در می‌کشد</p><p>باده از تصویر شیطان می‌چشد</p><p>چشمشان خانهٔ خیالست و عدم</p><p>نیستها را هست بیند لاجرم</p><p>چشم من چون سرمه دید از ذوالجلال</p><p>خانهٔ هستیست نه خانهٔ خیال</p><p>تا یکی مو باشد از تو پیش چشم</p><p>در خیالت گوهری باشد چو یشم</p><p>یشم را آنگه شناسی از گهر</p><p>کز خیال خود کنی کلی عبر</p><p>یک حکایت بشنو ای گوهر شناس</p><p>تا بدانی تو عیان را از قیاس</p><h2><a id="poem-8066" href="https://ganjoor.net/moulavi/masnavi/daftar2/sh2">بخش ۲ - هلال پنداشتن آن شخص خیال را در عهد عمر رضی الله عنه</a></h2>
<p>ماه روزه گشت در عهد عمر</p><p>بر سر کوهی دویدند آن نفر</p><p>تا هلال روزه را گیرند فال</p><p>آن یکی گفت ای عمر اینک هلال</p><p>چون عمر بر آسمان مه را ندید</p><p>گفت کین مه از خیال تو دمید</p><p>ورنه من بیناترم افلاک را</p><p>چون نمی‌بینم هلال پاک را</p><p>گفت تر کن دست و بر ابرو بمال</p><p>آنگهان تو در نگر سوی هلال</p><p>چونک او تر کرد ابرو مه ندید</p><p>گفت ای شه نیست مه شد ناپدید</p><p>گفت آری موی ابرو شد کمان</p><p>سوی تو افکند تیری از گمان</p><p>چون یکی مو کژ شد او را راه زد</p><p>تا به دعوی لاف دید ماه زد</p><p>موی کژ چون پردهٔ گردون بود</p><p>چون همه اجزات کژ شد چون بود</p><p>راست کن اجزات را از راستان</p><p>سر مکش ای راست‌رو ز آن آستان</p><p>هم ترازو را ترازو راست کرد</p><p>هم ترازو را ترازو کاست کرد</p><p>هر که با ناراستان هم‌سنگ شد</p><p>در کمی افتاد و عقلش دنگ شد</p><p>رو اشداء علی‌الکفار باش</p><p>خاک بر دلداری اغیار پاش</p><p>بر سر اغیار چون شمشیر باش</p><p>هین مکن روباه‌بازی شیر باش</p><p>تا ز غیرت از تو یاران نسکلند</p><p>زانک آن خاران عدو این گلند</p><p>آتش اندر زن به گرگان چون سپند</p><p>زانک آن گرگان عدو یوسفند</p><p>جان بابا گویدت ابلیس هین</p><p>تا بدم بفریبدت دیو لعین</p><p>این چنین تلبیس با بابات کرد</p><p>آدمی را این سیه‌رخ مات کرد</p><p>بر سر شطرنج چستست این غراب</p><p>تو مبین بازی به چشم نیم‌خواب</p><p>زانک فرزین‌بندها داند بسی</p><p>که بگیرد در گلویت چون خسی</p><p>در گلو ماند خس او سالها</p><p>چیست آن خس مهر جاه و مالها</p><p>مال خس باشد چو هست ای بی‌ثبات</p><p>در گلویت مانع آب حیات</p><p>گر برد مالت عدوی پر فنی</p><p>ره‌زنی را برده باشد ره‌زنی</p><h2><a id="poem-8067" href="https://ganjoor.net/moulavi/masnavi/daftar2/sh3">بخش ۳ - دزدیدن مارگیر ماری را از مارگیری دیگر</a></h2>
<p>دزدکی از مارگیری مار برد</p><p>ز ابلهی آن را غنیمت می‌شمرد</p><p>وا رهید آن مارگیر از زخم مار</p><p>مار کشت آن دزد او را زار زار</p><p>مارگیرش دید پس بشناختش</p><p>گفت از جان مار من پرداختش</p><p>در دعا می‌خواستی جانم ازو</p><p>کش بیابم مار بستانم ازو</p><p>شکر حق را کان دعا مردود شد</p><p>من زیان پنداشتم آن سود شد</p><p>بس دعاها کان زیانست و هلاک</p><p>وز کرم می‌نشنود یزدان پاک</p><h2><a id="poem-8068" href="https://ganjoor.net/moulavi/masnavi/daftar2/sh4">بخش ۴ - التماس کردن همراه عیسی علیه السلام زنده کردن استخوانها از عیسی علیه السلام</a></h2>
<p>گشت با عیسی یکی ابله رفیق</p><p>استخوانها دید در حفرهٔ عمیق</p><p>گفت ای همراه آن نام سنی</p><p>که بدان مرده تو زنده می‌کنی</p><p>مر مرا آموز تا احسان کنم</p><p>استخوانها را بدان با جان کنم</p><p>گفت خامش کن که آن کار تو نیست</p><p>لایق انفاس و گفتار تو نیست</p><p>کان نفس خواهد ز باران پاک‌تر</p><p>وز فرشته در روش دراک‌تر</p><p>عمرها بایست تا دم پاک شد</p><p>تا امین مخزن افلاک شد</p><p>خود گرفتی این عصا در دست راست</p><p>دست را دستان موسی از کجاست</p><p>گفت اگر من نیستم اسرارخوان</p><p>هم تو بر خوان نام را بر استخوان</p><p>گفت عیسی یا رب این اسرار چیست</p><p>میل این ابله درین بیگار چیست</p><p>چون غم خود نیست این بیمار را</p><p>چون غم جان نیست این مردار را</p><p>مردهٔ خود را رها کردست او</p><p>مردهٔ بیگانه را جوید رفو</p><p>گفت حق ادبار اگر ادبارجوست</p><p>خار روییده جزای کشت اوست</p><p>آنک تخم خار کارد در جهان</p><p>هان و هان او را مجو در گلستان</p><p>گر گلی گیرد به کف خاری شود</p><p>ور سوی یاری رود ماری شود</p><p>کیمیای زهر و مارست آن شقی</p><p>بر خلاف کیمیای متقی</p><h2><a id="poem-8069" href="https://ganjoor.net/moulavi/masnavi/daftar2/sh5">بخش ۵ - اندرز کردن صوفی خادم را در تیمار داشت بهیمه و لا حول خادم</a></h2>
<p>صوفیی می‌گشت در دور افق</p><p>تا شبی در خانقاهی شد قنق</p><p>یک بهیمه داشت در آخر ببست</p><p>او به صدر صفه با یاران نشست</p><p>پس مراقب گشت با یاران خویش</p><p>دفتری باشد حضور یار پیش</p><p>دفتر صوفی سواد حرف نیست</p><p>جز دل اسپید همچون برف نیست</p><p>زاد دانشمند آثار قلم</p><p>زاد صوفی چیست آثار قدم</p><p>همچو صیادی سوی اشکار شد</p><p>گام آهو دید و بر آثار شد</p><p>چندگاهش گام آهو در خورست</p><p>بعد از آن خود ناف آهو رهبرست</p><p>چونک شکر گام کرد و ره برید</p><p>لاجرم زان گام در کامی رسید</p><p>رفتن یک منزلی بر بوی ناف</p><p>بهتر از صد منزل گام و طواف</p><p>آن دلی کو مطلع مهتابهاست</p><p>بهر عارف فتحت ابوابهاست</p><p>با تو دیوارست و با ایشان درست</p><p>با تو سنگ و با عزیزان گوهرست</p><p>آنچ تو در آینه بینی عیان</p><p>پیر اندر خشت بیند بیش از آن</p><p>پیر ایشانند کین عالم نبود</p><p>جان ایشان بود در دریای جود</p><p>پیش ازین تن عمرها بگذاشتند</p><p>پیشتر از کشت بر برداشتند</p><p>پیشتر از نقش جان پذرفته‌اند</p><p>پیشتر از بحر درها سفته‌اند</p><h2><a id="poem-8070" href="https://ganjoor.net/moulavi/masnavi/daftar2/sh6">بخش ۶ - حکایت مشورت کردن خدای تعالی  در ایجاد خلق</a></h2>
<p>مشورت می‌رفت در ایجاد خلق</p><p>جانشان در بحر قدرت تا به حلق</p><p>چون ملایک مانع آن می‌شدند</p><p>بر ملایک خفیه خنبک می‌زدند</p><p>مطلع بر نقش هر که هست شد</p><p>پیش از آن کین نفس کل پابست شد</p><p>پیشتر ز افلاک کیوان دیده‌اند</p><p>پیشتر از دانه‌ها نان دیده‌اند</p><p>بی دماغ و دل پر از فکرت بدند</p><p>بی سپاه و جنگ بر نصرت زدند</p><p>آن عیان نسبت بایشان فکرتست</p><p>ورنه خود نسبت بدوران رؤیتست</p><p>فکرت از ماضی و مستقبل بود</p><p>چون ازین دو رست مشکل حل شود</p><p>دیده چون بی‌کیف هر باکیف را</p><p>دیده پیش از کان صحیح و زیف را</p><p>پیشتر از خلقت انگورها</p><p>خورده میها و نموده شورها</p><p>در تموز گرم می‌بینند دی</p><p>در شعاع شمس می‌بینند فی</p><p>در دل انگور می را دیده‌اند</p><p>در فنای محض شی را دیده‌اند</p><p>آسمان در دور ایشان جرعه‌نوش</p><p>آفتاب از جودشان زربفت‌پوش</p><p>چون ازیشان مجتمع بینی دو یار</p><p>هم یکی باشند و هم ششصد هزار</p><p>بر مثال موجها اعدادشان</p><p>در عدد آورده باشد بادشان</p><p>مفترق شد آفتاب جانها</p><p>در درون روزن ابدان ما</p><p>چون نظر در قرص داری خود یکیست</p><p>وانک شد محجوب ابدان در شکیست</p><p>تفرقه در روح حیوانی بود</p><p>نفس واحد روح انسانی بود</p><p>چونک حق رش علیهم نوره</p><p>مفترق هرگز نگردد نور او</p><p>یک زمان بگذار ای همره ملال</p><p>تا بگویم وصف خالی زان جمال</p><p>در بیان ناید جمال حال او</p><p>هر دو عالم چیست عکس خال او</p><p>چونک من از خال خوبش دم زنم</p><p>نطق می‌خواهد که بشکافد تنم</p><p>همچو موری اندرین خرمن خوشم</p><p>تا فزون از خویش باری می‌کشم</p><h2><a id="poem-8071" href="https://ganjoor.net/moulavi/masnavi/daftar2/sh7">بخش ۷ - بسته شدن تقریر معنی حکایت به سبب میل مستمع به استماع ظاهر صورت حکایت</a></h2>
<p>کی گذارد آنک رشک روشنیست</p><p>تا بگویم آنچ فرض و گفتنیست</p><p>بحر کف پیش آرد و سدی کند</p><p>جر کند وز بعد جر مدی کند</p><p>این زمان بشنو چه مانع شد مگر</p><p>مستمع را رفت دل جای دگر</p><p>خاطرش شد سوی صوفی قنق</p><p>اندر آن سودا فرو شد تا عنق</p><p>لازم آمد باز رفتن زین مقال</p><p>سوی آن افسانه بهر وصف حال</p><p>صوفی آن صورت مپندار ای عزیز</p><p>همچو طفلان تا کی از جوز و مویز</p><p>جسم ما جوز و مویزست ای پسر</p><p>گر تو مردی زین دو چیز اندر گذر</p><p>ور تو اندر نگذری اکرام حق</p><p>بگذراند مر ترا از نه طبق</p><p>بشنو اکنون صورت افسانه را</p><p>لیک هین از که جداکن دانه را</p><h2><a id="poem-8072" href="https://ganjoor.net/moulavi/masnavi/daftar2/sh8">بخش ۸ - التزام کردن خادم تعهد بهیمه را و تخلف نمودن</a></h2>
<p>حلقهٔ آن صوفیان مستفید</p><p>چونک در وجد و طرب آخر رسید</p><p>خوان بیاوردند بهر میهمان</p><p>از بهیمه یاد آورد آن زمان</p><p>گفت خادم را که در آخر برو</p><p>راست کن بهر بهیمه کاه و جو</p><p>گفت لا حول این چه افزون گفتنست</p><p>از قدیم این کارها کار منست</p><p>گفت تر کن آن جوش را از نخست</p><p>کان خر پیرست و دندانهاش سست</p><p>گفت لا حول این چه می‌گویی مها</p><p>از من آموزند این ترتیبها</p><p>گفت پالانش فرو نه پیش پیش</p><p>داروی منبل بنه بر پشت ریش</p><p>گفت لا حول آخر ای حکمت‌گزار</p><p>جنس تو مهمانم آمد صد هزار</p><p>جمله راضی رفته‌اند از پیش ما</p><p>هست مهمان جان ما و خویش ما</p><p>گفت آبش ده ولیکن شیر گرم</p><p>گفت لا حول از توم بگرفت شرم</p><p>گفت اندر جو تو کمتر کاه‌کن</p><p>گفت لا حول این سخن کوتاه کن</p><p>گفت جایش را بروب از سنگ و پشک</p><p>ور بود تر ریز بر وی خاک خشک</p><p>گفت لا حول ای پدر لا حول کن</p><p>با رسول اهل کمتر گو سخن</p><p>گفت بستان شانه پشت خر بخار</p><p>گفت لا حول ای پدر شرمی بدار</p><p>خادم این گفت و میان را بست چست</p><p>گفت رفتم کاه و جو آرم نخست</p><p>رفت و از آخر نکرد او هیچ یاد</p><p>خواب خرگوشی بدان صوفی بداد</p><p>رفت خادم جانب اوباش چند</p><p>کرد بر اندرز صوفی ریش‌خند</p><p>صوفی از ره مانده بود و شد دراز</p><p>خوابها می‌دید با چشم فراز</p><p>کان خرش در چنگ گرگی مانده بود</p><p>پاره‌ها از پشت و رانش می‌ربود</p><p>گفت لا حول این چه مالیخولیاست</p><p>ای عجب آن خادم مشفق کجاست</p><p>باز می‌دید آن خرش در راه‌رو</p><p>گه به چاهی می‌فتاد و گه بگو</p><p>گونه‌گون می‌دید ناخوش واقعه</p><p>فاتحه می‌خواند او والقارعه</p><p>گفت چاره چیست یاران جسته‌اند</p><p>رفته‌اند و جمله درها بسته‌اند</p><p>باز می‌گفت ای عجب آن خادمک</p><p>نه که با ما گشت هم‌نان و نمک</p><p>من نکردم با وی الا لطف و لین</p><p>او چرا با من کند برعکس کین</p><p>هر عداوت را سبب باید سند</p><p>ورنه جنسیت وفا تلقین کند</p><p>باز می‌گفت آدم با لطف و جود</p><p>کی بر آن ابلیس جوری کرده بود</p><p>آدمی مر مار و کزدم را چه کرد</p><p>کو همی‌خواهد مرورا مرگ و درد</p><p>گرگ را خود خاصیت بدریدنست</p><p>این حسد در خلق آخر روشنست</p><p>باز می‌گفت این گمان بد خطاست</p><p>بر برادر این چنین ظنم چراست</p><p>باز گفتی حزم سؤ الظن تست</p><p>هر که بدظن نیست کی ماند درست</p><p>صوفی اندر وسوسه وان خر چنان</p><p>که چنین بادا جزای دشمنان</p><p>آن خر مسکین میان خاک و سنگ</p><p>کژ شده پالان دریده پالهنگ</p><p>کشته از ره جملهٔ شب بی علف</p><p>گاه در جان کندن و گه در تلف</p><p>خر همه شب ذکر می‌کرد ای اله</p><p>جو رها کردم کم از یک مشت کاه</p><p>با زبان حال می‌گفت ای شیوخ</p><p>رحمتی که سوختم زین خام شوخ</p><p>آنچ آن خر دید از رنج و عذاب</p><p>مرغ خاکی بیند اندر سیل آب</p><p>بس به پهلو گشت آن شب تا سحر</p><p>آن خر بیچاره از جوع البقر</p><p>روز شد خادم بیامد بامداد</p><p>زود پالان جست بر پشتش نهاد</p><p>خر فروشانه دو سه زخمش بزد</p><p>کرد با خر آنچ زان سگ می‌سزد</p><p>خر جهنده گشت از تیزی نیش</p><p>کو زبان تا خر بگوید حال خویش</p><h2><a id="poem-8073" href="https://ganjoor.net/moulavi/masnavi/daftar2/sh9">بخش ۹ - گمان بردن کاروانیان که بهیمهٔ صوفی رنجورست</a></h2>
<p>چونک صوفی بر نشست و شد روان</p><p>رو در افتادن گرفت او هر زمان</p><p>هر زمانش خلق بر می‌داشتند</p><p>جمله رنجورش همی‌پنداشتند</p><p>آن یکی گوشش همی‌پیچید سخت</p><p>وان دگر در زیر کامش جست لخت</p><p>وان دگر در نعل او می‌جست سنگ</p><p>وان دگر در چشم او می‌دید زنگ</p><p>باز می‌گفتند ای شیخ این ز چیست</p><p>دی نمی‌گفتی که شکر این خر قویست</p><p>گفت آن خر کو بشب لا حول خورد</p><p>جز بدین شیوه نداند راه کرد</p><p>چونک قوت خر بشب لا حول بود</p><p>شب مسبح بود و روز اندر سجود</p><p>آدمی خوارند اغلب مردمان</p><p>از سلام علیکشان کم جو امان</p><p>خانهٔ دیوست دلهای همه</p><p>کم پذیر از دیومردم دمدمه</p><p>از دم دیو آنک او لا حول خورد</p><p>همچو آن خر در سر آید در نبرد</p><p>هر که در دنیا خورد تلبیس دیو</p><p>وز عدو دوست‌رو تعظیم و ریو</p><p>در ره اسلام و بر پول صراط</p><p>در سر آید همچو آن خر از خباط</p><p>عشوه‌های یار بد منیوش هین</p><p>دام بین ایمن مرو تو بر زمین</p><p>صد هزار ابلیس لا حول آر بین</p><p>آدما ابلیس را در مار بین</p><p>دم دهد گوید ترا ای جان و دوست</p><p>تا چو قصابی کشد از دوست پوست</p><p>دم دهد تا پوستت بیرون کشد</p><p>وای او کز دشمنان افیون چشد</p><p>سر نهد بر پای تو قصاب‌وار</p><p>دم دهد تا خونت ریزد زار زار</p><p>همچو شیری صید خود را خویش کن</p><p>ترک عشوهٔ اجنبی و خویش کن</p><p>همچو خادم دان مراعات خسان</p><p>بی‌کسی بهتر ز عشوهٔ ناکسان</p><p>در زمین مردمان خانه مکن</p><p>کار خود کن کار بیگانه مکن</p><p>کیست بیگانه تن خاکی تو</p><p>کز برای اوست غمناکی تو</p><p>تا تو تن را چرب و شیرین می‌دهی</p><p>جوهر خود را نبینی فربهی</p><p>گر میان مشک تن را جا شود</p><p>روز مردن گند او پیدا شود</p><p>مشک را بر تن مزن بر دل بمال</p><p>مشک چه بود نام پاک ذوالجلال</p><p>آن منافق مشک بر تن می‌نهد</p><p>روح را در قعر گلخن می‌نهد</p><p>بر زبان نام حق و در جان او</p><p>گندها از فکر بی ایمان او</p><p>ذکر با او همچو سبزهٔ گلخنست</p><p>بر سر مبرز گلست و سوسنست</p><p>آن نبات آنجا یقین عاریتست</p><p>جای آن گل مجلسست و عشرتست</p><p>طیبات آید به سوی طیبین</p><p>للخبیثین الخبیثات است هین</p><p>کین مدار آنها که از کین گمرهند</p><p>گورشان پهلوی کین‌داران نهند</p><p>اصل کینه دوزخست و کین تو</p><p>جزو آن کلست و خصم دین تو</p><p>چون تو جزو دوزخی پس هوش دار</p><p>جزو سوی کل خود گیرد قرار</p><p>ور تو جزو جنتی ای نامدار</p><p>عیش تو باشد ز جنت پایدار</p><p>تلخ با تلخان یقین ملحق شود</p><p>کی دم باطل قرین حق شود</p><p>ای برادر تو همان اندیشه‌ای</p><p>ما بقی تو استخوان و ریشه‌ای</p><p>گر گلست اندیشهٔ تو گلشنی</p><p>ور بود خاری تو هیمهٔ گلخنی</p><p>گر گلابی بر سر جیبت زنند</p><p>ور تو چون بولی برونت افکنند</p><p>طبله‌ها در پیش عطاران ببین</p><p>جنس را با جنس خود کرده قرین</p><p>جنسها با جنسها آمیخته</p><p>زین تجانس زینتی انگیخته</p><p>گر در آمیزند عود و شکرش</p><p>بر گزیند یک یک از یک‌دیگرش</p><p>طبله‌ها بشکست و جانها ریختند</p><p>نیک و بد درهمدگر آمیختند</p><p>حق فرستاد انبیا را با ورق</p><p>تا گزید این دانه‌ها را بر طبق</p><p>پیش ازیشان ما همه یکسان بدیم</p><p>کس ندانستی که ما نیک و بدیم</p><p>قلب و نیکو در جهان بودی روان</p><p>چون همه شب بود و ما چون شب‌روان</p><p>تا بر آمد آفتاب انبیا</p><p>گفت ای غش دور شو صافی بیا</p><p>چشم داند فرق کردن رنگ را</p><p>چشم داند لعل را و سنگ را</p><p>چشم داند گوهر و خاشاک را</p><p>چشم را زان می‌خلد خاشاکها</p><p>دشمن روزند این قلابکان</p><p>عاشق روزند آن زرهای کان</p><p>زانک روزست آینهٔ تعریف او</p><p>تا ببیند اشرفی تشریف او</p><p>حق قیامت را لقب زان روز کرد</p><p>روز بنماید جمال سرخ و زرد</p><p>پس حقیقت روز سر اولیاست</p><p>روز پیش ماهشان چون سایه‌هاست</p><p>عکس راز مرد حق دانید روز</p><p>عکس ستاریش شام چشم‌دوز</p><p>زان سبب فرمود یزدان والضحی</p><p>والضحی نور ضمیر مصطفی</p><p>قول دیگر کین ضحی را خواست دوست</p><p>هم برای آنک این هم عکس اوست</p><p>ورنه بر فانی قسم گفتن خطاست</p><p>خود فنا چه لایق گفت خداست</p><p>از خلیلی لا احب افلین</p><p>پس فنا چون خواست رب العالمین</p><p>لا احب افلین گفت آن خلیل</p><p>کی فنا خواهد ازین رب جلیل</p><p>باز واللیل است ستاری او</p><p>وان تن خاکی زنگاری او</p><p>آفتابش چون برآمد زان فلک</p><p>با شب تن گفت هین ما ودعک</p><p>وصل پیدا گشت از عین بلا</p><p>زان حلاوت شد عبارت ما قلی</p><p>هر عبارت خود نشان حالتیست</p><p>حال چون دست و عبارت آلتیست</p><p>آلت زرگر به دست کفشگر</p><p>همچو دانهٔ کشت کرده ریگ در</p><p>و آلت اسکاف پیش برزگر</p><p>پیش سگ که استخوان در پیش خر</p><p>بود انا الحق در لب منصور نور</p><p>بود انا الله در لب فرعون زور</p><p>شد عصا اندر کف موسی گوا</p><p>شد عصا اندر کف ساحر هبا</p><p>زین سبب عیسی بدان همراه خود</p><p>در نیاموزید آن اسم صمد</p><p>کو نداند نقص بر آلت نهد</p><p>سنگ بر گل زن تو آتش کی جهد</p><p>دست و آلت همچو سنگ و آهنست</p><p>جفت باید جفت شرط زادنست</p><p>آنک بی جفتست و بی آلت یکیست</p><p>در عدد شکست و آن یک بی‌شکیست</p><p>آنک دو گفت و سه گفت و بیش ازین</p><p>متفق باشند در واحد یقین</p><p>احولی چون دفع شد یکسان شوند</p><p>دو سه گویان هم یکی گویان شوند</p><p>گر یکی گویی تو در میدان او</p><p>گرد بر می‌گرد از چوگان او</p><p>گوی آنگه راست و بی نقصان شود</p><p>کو ز زخم دست شه رقصان شود</p><p>گوش دار ای احول اینها را بهوش</p><p>داروی دیده بکش از راه گوش</p><p>پس کلام پاک در دلهای کور</p><p>می‌نپاید می‌رود تا اصل نور</p><p>وان فسون دیو در دلهای کژ</p><p>می‌رود چون کفش کژ در پای کژ</p><p>گرچه حکمت را به تکرار آوری</p><p>چون تو نااهلی شود از تو بری</p><p>ورچه بنویسی نشانش می‌کنی</p><p>ورچه می‌لافی بیانش می‌کنی</p><p>او ز تو رو در کشد ای پر ستیز</p><p>بندها را بگسلد وز تو گریز</p><p>ور نخوانی و ببیند سوز تو</p><p>علم باشد مرغ دست‌آموز تو</p><p>او نپاید پیش هر نااوستا</p><p>همچو طاووسی به خانهٔ روستا</p><h2><a id="poem-8074" href="https://ganjoor.net/moulavi/masnavi/daftar2/sh10">بخش ۱۰ - یافتن شاه باز را به خانهٔ کمپیر زن</a></h2>
<p>دین نه آن بازیست کو از شه گریخت</p><p>سوی آن کمپیر کو می آرد بیخت</p><p>تا که تتماجی پزد اولاد را</p><p>دید آن باز خوش خوش‌زاد را</p><p>پایکش بست و پرش کوتاه کرد</p><p>ناخنش ببرید و قوتش کاه کرد</p><p>گفت نااهلان نکردندت بساز</p><p>پر فزود از حد و ناخن شد دراز</p><p>دست هر نااهل بیمارت کند</p><p>سوی مادر آ که تیمارت کند</p><p>مهر جاهل را چنین دان ای رفیق</p><p>کژ رود جاهل همیشه در طریق</p><p>روز شه در جست و جو بیگاه شد</p><p>سوی آن کمپیر و آن خرگاه شد</p><p>دید ناگه باز را در دود و گرد</p><p>شه برو بگریست زار و نوحه کرد</p><p>گفت هرچند این جزای کار تست</p><p>که نباشی در وفای ما درست</p><p>چون کنی از خلد زی دوزخ فرار</p><p>غافل از لا یستوی اصحاب نار</p><p>این سزای آنک از شاه خبیر</p><p>خیره بگریزد بخانهٔ گنده‌پیر</p><p>باز می‌مالید پر بر دست شاه</p><p>بی زبان می‌گفت من کردم گناه</p><p>پس کجا زارد کجا نالد لئیم</p><p>گر تو نپذیری به جز نیک ای کریم</p><p>لطف شه جان را جنایت‌جو کند</p><p>زانک شه هر زشت را نیکو کند</p><p>رو مکن زشتی که نیکیهای ما</p><p>زشت آمد پیش آن زیبای ما</p><p>خدمت خود را سزا پنداشتی</p><p>تو لوای جرم از آن افراشتی</p><p>چون ترا ذکر و دعا دستور شد</p><p>زان دعا کردن دلت مغرور شد</p><p>هم‌سخن دیدی تو خود را با خدا</p><p>ای بسا کو زین گمان افتد جدا</p><p>گرچه با تو شه نشیند بر زمین</p><p>خویشتن بشناس و نیکوتر نشین</p><p>باز گفت ای شه پشیمان می‌شوم</p><p>توبه کردم نو مسلمان می‌شوم</p><p>آنک تو مستش کنی و شیرگیر</p><p>گر ز مستی کژ رود عذرش پذیر</p><p>گرچه ناخن رفت چون باشی مرا</p><p>بر کنم من پرچم خورشید را</p><p>ورچه پرم رفت چون بنوازیم</p><p>چرخ بازی گم کند در بازیم</p><p>گر کمر بخشیم که را بر کنم</p><p>گر دهی کلکی علمها بشکنم</p><p>آخر از پشه نه کم باشد تنم</p><p>ملک نمرودی به پر برهم زنم</p><p>در ضعیفی تو مرا بابیل گیر</p><p>هر یکی خصم مرا چون پیل گیر</p><p>قدر فندق افکنم بندق حریق</p><p>بندقم در فعل صد چون منجنیق</p><p>گرچه سنگم هست مقدار نخود</p><p>لیک در هیجا نه سر ماند نه خود</p><p>موسی آمد در وغا با یک عصاش</p><p>زد بر آن فرعون و بر شمشیرهاش</p><p>هر رسولی یک‌تنه کان در زدست</p><p>بر همه آفاق تنها بر زدست</p><p>نوح چون شمشیر در خواهید ازو</p><p>موج طوفان گشت ازو شمشیرخو</p><p>احمدا خود کیست اسپاه زمین</p><p>ماه بین بر چرخ و بشکافش جبین</p><p>تا بداند سعد و نحس بی‌خبر</p><p>دور تست این دور نه دور قمر</p><p>دور تست ایرا که موسی کلیم</p><p>آرزو می‌برد زین دورت مقیم</p><p>چونک موسی رونق دور تو دید</p><p>کاندرو صبح تجلی می‌دمید</p><p>گفت یا رب آن چه دور رحمتست</p><p>آن گذشت از رحمت آنجا رؤیتست</p><p>غوطه ده موسی خود را در بحار</p><p>از میان دورهٔ احمد بر آر</p><p>گفت یا موسی بدان بنمودمت</p><p>راه آن خلوت بدان بگشودمت</p><p>که تو زان دوری درین دور ای کلیم</p><p>پا بکش زیرا درازست این گلیم</p><p>من کریمم نان نمایم بنده را</p><p>تا بگریاند طمع آن زنده را</p><p>بینی طفلی بمالد مادری</p><p>تا شود بیدار و وا جوید خوری</p><p>کو گرسنه خفته باشد بی‌خبر</p><p>وان دو پستان می‌خلد زو مهر در</p><p>کنت کنزا رحمة مخفیة</p><p>فابتعثت امة مهدیة</p><p>هر کراماتی که می‌جویی بجان</p><p>او نمودت تا طمع کردی در آن</p><p>چند بت بشکست احمد در جهان</p><p>تا که یا رب گوی گشتند امتان</p><p>گر نبودی کوشش احمد تو هم</p><p>می‌پرستیدی چو اجدادت صنم</p><p>این سرت وا رست از سجدهٔ صنم</p><p>تا بدانی حق او را بر امم</p><p>گر بگویی شکر این رستن بگو</p><p>کز بت باطن همت برهاند او</p><p>مر سرت را چون رهانید از بتان</p><p>هم بدان قوت تو دل را وا رهان</p><p>سر ز شکر دین از آن برتافتی</p><p>کز پدر میراث مفتش یافتی</p><p>مرد میراثی چه داند قدر مال</p><p>رستمی جان کند و مجان یافت زال</p><p>چون بگریانم بجوشد رحمتم</p><p>آن خروشنده بنوشد نعمتم</p><p>گر نخواهم داد خود ننمایمش</p><p>چونش کردم بسته دل بگشایمش</p><p>رحمتم موقوف آن خوش گریه‌هاست</p><p>چون گریست از بحر رحمت موج خاست</p><h2><a id="poem-8075" href="https://ganjoor.net/moulavi/masnavi/daftar2/sh11">بخش ۱۱ - حلوا خریدن شیخ احمد خضرویه جهت غریمان بالهام حق تعالی</a></h2>
<p>بود شیخی دایما او وامدار</p><p>از جوامردی که بود آن نامدار</p><p>ده هزاران وام کردی از مهان</p><p>خرج کردی بر فقیران جهان</p><p>هم بوام او خانقاهی ساخته</p><p>جان و مال و خانقه در باخته</p><p>وام او را حق ز هر جا می‌گزارد</p><p>کرد حق بهر خلیل از ریگ آرد</p><p>گفت پیغامبر که در بازارها</p><p>دو فرشته می‌کنند ایدر دعا</p><p>کای خدا تو منفقان را ده خلف</p><p>ای خدا تو ممسکان را ده تلف</p><p>خاصه آن منفق که جان انفاق کرد</p><p>حلق خود قربانی خلاق کرد</p><p>حلق پیش آورد اسمعیل‌وار</p><p>کارد بر حلقش نیارد کرد کار</p><p>پس شهیدان زنده زین رویند و خوش</p><p>تو بدان قالب بمنگر گبروش</p><p>چون خلف دادستشان جان بقا</p><p>جان ایمن از غم و رنج و شقا</p><p>شیخ وامی سالها این کار کرد</p><p>می‌ستد می‌داد همچون پای‌مرد</p><p>تخمها می‌کاشت تا روز اجل</p><p>تا بود روز اجل میر اجل</p><p>چونک عمر شیخ در آخر رسید</p><p>در وجود خود نشان مرگ دید</p><p>وام‌داران گرد او بنشسته جمع</p><p>شیخ بر خود خوش گدازان همچو شمع</p><p>وام‌داران گشته نومید و ترش</p><p>درد دلها یار شد با درد شش</p><p>شیخ گفت این بدگمانان را نگر</p><p>نیست حق را چار صد دینار زر</p><p>کودکی حلوا ز بیرون بانگ زد</p><p>لاف حلوا بر امید دانگ زد</p><p>شیخ اشارت کرد خادم را بسر</p><p>که برو آن جمله حلوا را بخر</p><p>تا غریمان چونک آن حلوا خورند</p><p>یک زمانی تلخ در من ننگرند</p><p>در زمان خادم برون آمد بدر</p><p>تا خرد او جمله حلوا را بزر</p><p>گفت او را کوترو حلوا بچند</p><p>گفت کودک نیم دینار و ادند</p><p>گفت نه از صوفیان افزون مجو</p><p>نیم دینارت دهم دیگر مگو</p><p>او طبق بنهاد اندر پیش شیخ</p><p>تو ببین اسرار سر اندیش شیخ</p><p>کرد اشارت با غریمان کین نوال</p><p>نک تبرک خوش خورید این را حلال</p><p>چون طبق خالی شد آن کودک ستد</p><p>گفت دینارم بده ای با خرد</p><p>شیخ گفتا از کجا آرم درم</p><p>وام دارم می‌روم سوی عدم</p><p>کودک از غم زد طبق را بر زمین</p><p>ناله و گریه بر آورد و حنین</p><p>می‌گریست از غبن کودک های های</p><p>کای مرا بشکسته بودی هر دو پای</p><p>کاشکی من گرد گلخن گشتمی</p><p>بر در این خانقه نگذشتمی</p><p>صوفیان طبل‌خوار لقمه‌جو</p><p>سگ‌دلان و همچو گربه روی‌شو</p><p>از غریو کودک آنجا خیر و شر</p><p>گرد آمد گشت بر کودک حشر</p><p>پیش شیخ آمد که ای شیخ درشت</p><p>تو یقین دان که مرا استاد کشت</p><p>گر روم من پیش او دست تهی</p><p>او مرا بکشد اجازت می‌دهی</p><p>وان غریمان هم بانکار و جحود</p><p>رو به شیخ آورده کین باری چه بود</p><p>مال ما خوردی مظالم می‌بری</p><p>از چه بود این ظلم دیگر بر سری</p><p>تا نماز دیگر آن کودک گریست</p><p>شیخ دیده بست و در وی ننگریست</p><p>شیخ فارغ از جفا و از خلاف</p><p>در کشیده روی چون مه در لحاف</p><p>با ازل خوش با اجل خوش شادکام</p><p>فارغ از تشنیع و گفت خاص و عام</p><p>آنک جان در روی او خندد چو قند</p><p>از ترش‌رویی خلقش چه گزند</p><p>آنک جان بوسه دهد بر چشم او</p><p>کی خورد غم از فلک وز خشم او</p><p>در شب مهتاب مه را بر سماک</p><p>از سگان و وعوع ایشان چه باک</p><p>سگ وظیفهٔ خود بجا می‌آورد</p><p>مه وظیفهٔ خود برخ می‌گسترد</p><p>کارک خود می‌گزارد هر کسی</p><p>آب نگذارد صفا بهر خسی</p><p>خس خسانه می‌رود بر روی آب</p><p>آب صافی می‌رود بی اضطراب</p><p>مصطفی مه می‌شکافد نیم‌شب</p><p>ژاژ می‌خاید ز کینه بولهب</p><p>آن مسیحا مرده زنده می‌کند</p><p>وان جهود از خشم سبلت می‌کند</p><p>بانگ سگ هرگز رسد در گوش ماه</p><p>خاصه ماهی کو بود خاص اله</p><p>می خورد شه بر لب جو تا سحر</p><p>در سماع از بانگ چغزان بی خبر</p><p>هم شدی توزیع کودک دانگ چند</p><p>همت شیخ آن سخا را کرد بند</p><p>تا کسی ندهد به کودک هیچ چیز</p><p>قوت پیران ازین بیش است نیز</p><p>شد نماز دیگر آمد خادمی</p><p>یک طبق بر کف ز پیش حاتمی</p><p>صاحب مالی و حالی پیش پیر</p><p>هدیه بفرستاد کز وی بد خبیر</p><p>چارصد دینار بر گوشهٔ طبق</p><p>نیم دینار دگر اندر ورق</p><p>خادم آمد شیخ را اکرام کرد</p><p>وان طبق بنهاد پیش شیخ فرد</p><p>چون طبق را از غطا وا کرد رو</p><p>خلق دیدند آن کرامت را ازو</p><p>آه و افغان از همه برخاست زود</p><p>کای سر شیخان و شاهان این چه بود</p><p>این چه سرست این چه سلطانیست باز</p><p>ای خداوند خداوندان راز</p><p>ما ندانستیم ما را عفو کن</p><p>بس پراکنده که رفت از ما سخن</p><p>ما که کورانه عصاها می‌زنیم</p><p>لاجرم قندیلها را بشکنیم</p><p>ما چو کران ناشنیده یک خطاب</p><p>هرزه گویان از قیاس خود جواب</p><p>ما ز موسی پند نگرفتیم کو</p><p>گشت از انکار خضری زردرو</p><p>با چنان چشمی که بالا می‌شتافت</p><p>نور چشمش آسمان را می‌شکافت</p><p>کرده با چشمت تعصب موسیا</p><p>از حماقت چشم موش آسیا</p><p>شیخ فرمود آن همه گفتار و قال</p><p>من بحل کردم شما را آن حلال</p><p>سر این آن بود کز حق خواستم</p><p>لاجرم بنمود راه راستم</p><p>گفت آن دینار اگر چه اندکست</p><p>لیک موقوف غریو کودکست</p><p>تا نگرید کودک حلوا فروش</p><p>بحر رحمت در نمی‌آید به جوش</p><p>ای برادر طفل طفل چشم تست</p><p>کام خود موقوف زاری دان درست</p><p>گر همی‌خواهی که آن خلعت رسد</p><p>پس بگریان طفل دیده بر جسد</p><h2><a id="poem-8076" href="https://ganjoor.net/moulavi/masnavi/daftar2/sh12">بخش ۱۲ - ترسانیدن شخصی زاهدی را کی کم گری تا کور نشوی</a></h2>
<p>زاهدی را گفت یاری در عمل</p><p>کم گری تا چشم را ناید خلل</p><p>گفت زاهد از دو بیرون نیست حال</p><p>چشم بیند یا نبیند آن جمال</p><p>گر ببیند نور حق خود چه غمست</p><p>در وصال حق دو دیده چه کمست</p><p>ور نخواهد دید حق را گو برو</p><p>این چنین چشم شقی گو کور شو</p><p>غم مخور از دیده کان عیسی تراست</p><p>چپ مرو تا بخشدت دو چشم راست</p><p>عیسی روح تو با تو حاضرست</p><p>نصرت از وی خواه کو خوش ناصرست</p><p>لیک بیگار تن پر استخوان</p><p>بر دل عیسی منه تو هر زمان</p><p>همچو آن ابله که اندر داستان</p><p>ذکر او کردیم بهر راستان</p><p>زندگی تن مجو از عیسی‌ات</p><p>کام فرعونی مخواه از موسی‌ات</p><p>بر دل خود کم نه اندیشهٔ معاش</p><p>عیش کم ناید تو بر درگاه باش</p><p>این بدن خرگاه آمد روح را</p><p>یا مثال کشتیی مر نوح را</p><p>ترک چون باشد بیابد خرگهی</p><p>خاصه چون باشد عزیز درگهی</p><h2><a id="poem-8077" href="https://ganjoor.net/moulavi/masnavi/daftar2/sh13">بخش ۱۳ - تمامی قصهٔ زنده شدن استخوانها به دعای عیسی علیه السلام</a></h2>
<p>خواند عیسی نام حق بر استخوان</p><p>از برای التماس آن جوان</p><p>حکم یزدان از پی آن خام مرد</p><p>صورت آن استخوان را زنده کرد</p><p>از میان بر جست یک شیر سیاه</p><p>پنجه‌ای زد کرد نقشش را تباه</p><p>کله‌اش بر کند مغزش ریخت زود</p><p>مغز جوزی کاندرو مغزی نبود</p><p>گر ورا مغزی بدی اشکستنش</p><p>خود نبودی نقص الا بر تنش</p><p>گفت عیسی چون شتابش کوفتی</p><p>گفت زان رو که تو زو آشوفتی</p><p>گفت عیسی چون نخوردی خون مرد</p><p>گفت در قسمت نبودم رزق خورد</p><p>ای بسا کس همچو آن شیر ژیان</p><p>صید خود ناخورده رفته از جهان</p><p>قسمتش کاهی نه و حرصش چو کوه</p><p>وجه نه و کرده تحصیل وجوه</p><p>ای میسر کرده بر ما در جهان</p><p>سخره و بیگار ما را وا رهان</p><p>طعمه بنموده بما وان بوده شست</p><p>آنچنان بنما بما آن را که هست</p><p>گفت آن شیر ای مسیحا این شکار</p><p>بود خالص از برای اعتبار</p><p>گر مرا روزی بدی اندر جهان</p><p>خود چه کارستی مرا با مردگان</p><p>این سزای آنک یابد آب صاف</p><p>همچو خر در جو بمیزد از گزاف</p><p>گر بداند قیمت آن جوی خر</p><p>او به جای پا نهد در جوی سر</p><p>او بیابد آنچنان پیغامبری</p><p>میر آبی زندگانی‌پروری</p><p>چون نمیرد پیش او کز امر کن</p><p>ای امیر آب ما را زنده کن</p><p>هین سگ نفس ترا زنده مخواه</p><p>کو عدو جان تست از دیرگاه</p><p>خاک بر سر استخوانی را که آن</p><p>مانع این سگ بود از صید جان</p><p>سگ نه‌ای بر استخوان چون عاشقی</p><p>دیوچه‌وار از چه بر خون عاشقی</p><p>آن چه چشمست آن که بیناییش نیست</p><p>ز امتحانها جز که رسواییش نیست</p><p>سهو باشد ظنها را گاه گاه</p><p>این چه ظنست این که کور آمد ز راه</p><p>دیده آ بر دیگران نوحه‌گری</p><p>مدتی بنشین و بر خود می‌گری</p><p>ز ابر گریان شاخ سبز و تر شود</p><p>زانک شمع از گریه روشن‌تر شود</p><p>هر کجا نوحه کنند آنجا نشین</p><p>زانک تو اولیتری اندر حنین</p><p>زانک ایشان در فراق فانی‌اند</p><p>غافل از لعل بقای کانی‌اند</p><p>زانک بر دل نقش تقلیدست بند</p><p>رو به آب چشم بندش را برند</p><p>زانک تقلید آفت هر نیکویست</p><p>که بود تقلید اگر کوه قویست</p><p>گر ضریری لمترست و تیز خشم</p><p>گوشت‌پاره‌ش دان چو او را نیست چشم</p><p>گر سخن گوید ز مو باریکتر</p><p>آن سرش را زان سخن نبود خبر</p><p>مستیی دارد ز گفت خود ولیک</p><p>از بر وی تا بمی راهیست نیک</p><p>همچو جویست او نه او آبی خورد</p><p>آب ازو بر آب‌خوران بگذرد</p><p>آب در جو زان نمی‌گیرد قرار</p><p>زانک آن جو نیست تشنه و آب‌خوار</p><p>همچو نایی نالهٔ زاری کند</p><p>لیک بیگار خریداری کند</p><p>نوحه‌گر باشد مقلد در حدیث</p><p>جز طمع نبود مراد آن خبیث</p><p>نوحه‌گر گوید حدیث سوزناک</p><p>لیک کو سوز دل و دامان چاک</p><p>از محقق تا مقلد فرقهاست</p><p>کین چو داوودست و آن دیگر صداست</p><p>منبع گفتار این سوزی بود</p><p>وان مقلد کهنه‌آموزی بود</p><p>هین مشو غره بدان گفت حزین</p><p>بار بر گاوست و بر گردون حنین</p><p>هم مقلد نیست محروم از ثواب</p><p>نوحه‌گر را مزد باشد در حساب</p><p>کافر و مؤمن خدا گویند لیک</p><p>درمیان هر دو فرقی هست نیک</p><p>آن گدا گوید خدا از بهر نان</p><p>متقی گوید خدا از عین جان</p><p>گر بدانستی گدا از گفت خویش</p><p>پیش چشم او نه کم ماندی نه بیش</p><p>سالها گوید خدا آن نان‌خواه</p><p>همچو خر مصحف کشد از بهر کاه</p><p>گر بدل در تافتی گفت لبش</p><p>ذره ذره گشته بودی قالبش</p><p>نام دیوی ره برد در ساحری</p><p>تو به نام حق پشیزی می‌بری</p>
</body></html>