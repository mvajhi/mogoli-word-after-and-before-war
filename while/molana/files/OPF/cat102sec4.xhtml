<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>رباعیات - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-30209" href="https://ganjoor.net/moulavi/shams/robaeesh/sh751">رباعی شمارهٔ ۷۵۱</a></h2>
<p>صد بار ز سر برفت عقلم و آمد</p><p>تا کی ز می شیفتگان آشامد</p><p>از کار بماندم وز بیکاری نیز</p><p>تا عاقبت کار کجا انجامد</p><h2><a id="poem-30210" href="https://ganjoor.net/moulavi/shams/robaeesh/sh752">رباعی شمارهٔ ۷۵۲</a></h2>
<p>صد سال بقای آن بت مهوش باد</p><p>تیر غم او دل من ترکش باد</p><p>بر خاک درش بمرد خوش خوش دل من</p><p>یارب که دعا کرد که خاکش خوش باد</p><h2><a id="poem-30211" href="https://ganjoor.net/moulavi/shams/robaeesh/sh753">رباعی شمارهٔ ۷۵۳</a></h2>
<p>صد مرحله زانسوی خرد خواهم شد</p><p>فارغ ز وجود نیک و بد خواهم شد</p><p>از بس خوبی که در پس پرده منم</p><p>ای بیخبران عاشق خود خواهم شد</p><h2><a id="poem-30212" href="https://ganjoor.net/moulavi/shams/robaeesh/sh754">رباعی شمارهٔ ۷۵۴</a></h2>
<p>طاوس نه‌ای که بر جمالت نگرند</p><p>سیمرغ نه‌ای که بیتو نام تو برند</p><p>شهباز نه‌ای که از شکار تو چرند</p><p>آخر تو چه مرغی و ترا با چه خرند</p><h2><a id="poem-30213" href="https://ganjoor.net/moulavi/shams/robaeesh/sh755">رباعی شمارهٔ ۷۵۵</a></h2>
<p>عارف چو گل و جز گل خندان نبود</p><p>تلخی نکند عادت قند آن نبود</p><p>مصباح زجاجه است جان عارف</p><p>پس شیشه بود زجاجه سندان نبود</p><h2><a id="poem-30214" href="https://ganjoor.net/moulavi/shams/robaeesh/sh756">رباعی شمارهٔ ۷۵۶</a></h2>
<p>هر دل که درو مهر تو پنهان نبود</p><p>کافر بود آن دل و مسلمان نبود</p><p>شهری که درو هیبت سلطان نبود</p><p>ویران شده گیر اگرچه ویران نبود</p><h2><a id="poem-30215" href="https://ganjoor.net/moulavi/shams/robaeesh/sh757">رباعی شمارهٔ ۷۵۷</a></h2>
<p>عاشق تو یقین دان که مسلمان نبود</p><p>در مذهب عشق کفر و ایمان نبود</p><p>در عشق تن و عقل و دل و جان نبود</p><p>هرکس که چنین نگشت او آن نبود</p><h2><a id="poem-30216" href="https://ganjoor.net/moulavi/shams/robaeesh/sh758">رباعی شمارهٔ ۷۵۸</a></h2>
<p>عاشق که بناز و ناز کی فرد بود</p><p>در مذهب عاشقی جوانمرد بود</p><p>بر دلشدگان چه ناز در خورد بود</p><p>یعقوب که یوسفی کند سرد بود</p><h2><a id="poem-30217" href="https://ganjoor.net/moulavi/shams/robaeesh/sh759">رباعی شمارهٔ ۷۵۹</a></h2>
<p>عاشق که تواضع ننماید چکند</p><p>شبها که بکوی تو نیاید چکند</p><p>گر بوسه زند زلف ترا تیره مشو</p><p>دیوانه که زنجیر نخاید چکند</p><h2><a id="poem-30218" href="https://ganjoor.net/moulavi/shams/robaeesh/sh760">رباعی شمارهٔ ۷۶۰</a></h2>
<p>عشاق به یک دم دو جهان در بازند</p><p>صد ساله بقا به یک زمان دربازند</p><p>بر بوی دمی هزار منزل بروند</p><p>وز بهر دلی هزار جان دربازند</p><h2><a id="poem-30219" href="https://ganjoor.net/moulavi/shams/robaeesh/sh761">رباعی شمارهٔ ۷۶۱</a></h2>
<p>عشق آن باشد که خلق را دارد شاد</p><p>عشق آن باشد که داد شادیها داد</p><p>زاده است مرا مادر عشق از اول</p><p>صد رحمت و آفرین بر آن مادر باد</p><h2><a id="poem-30220" href="https://ganjoor.net/moulavi/shams/robaeesh/sh762">رباعی شمارهٔ ۷۶۲</a></h2>
<p>عشق آن خوشتر کز او بلاها خیزد</p><p>عاشق نبود که از بلا پرهیزد</p><p>مردانه کسی بود که در شیوهٔ عشق</p><p>چون عشق به جان رسد ز جان بگریزد</p><h2><a id="poem-30221" href="https://ganjoor.net/moulavi/shams/robaeesh/sh763">رباعی شمارهٔ ۷۶۳</a></h2>
<p>عشق از ازلست و تا ابد خواهد بود</p><p>جویندهٔ عشق بیعدد خواهد بود</p><p>فردا که قیامت آشکارا گردد</p><p>هر دل که نه عاشق است رد خواهد بود</p><h2><a id="poem-30222" href="https://ganjoor.net/moulavi/shams/robaeesh/sh764">رباعی شمارهٔ ۷۶۴</a></h2>
<p>عشق تو بهر صومعه مستی دارد</p><p>بازار بتان از تو شکستی دارد</p><p>دست غم تو بهر دو عالم برسید</p><p>الحق که غمت درازدستی دارد</p><h2><a id="poem-30223" href="https://ganjoor.net/moulavi/shams/robaeesh/sh765">رباعی شمارهٔ ۷۶۵</a></h2>
<p>عشق تو خوشی چو قصد خونریز کند</p><p>جان از قفس قالب من خیز کند</p><p>کافر باشد که با لب چون شکرت</p><p>امکان گنه یابد و پرهیز کید</p><h2><a id="poem-30224" href="https://ganjoor.net/moulavi/shams/robaeesh/sh766">رباعی شمارهٔ ۷۶۶</a></h2>
<p>عشق تو سلامت ز جهان می‌ببرد</p><p>هجر تو اجل گشته که جان می‌ببرد</p><p>آندل که به صد هزار جان می‌ندهم</p><p>یک خندهٔ تو به رایگان می‌ببرد</p><h2><a id="poem-30225" href="https://ganjoor.net/moulavi/shams/robaeesh/sh767">رباعی شمارهٔ ۷۶۷</a></h2>
<p>عشقی آمد که عشقها سودا شد</p><p>سوزیدم و خاکستر من هم لا شد</p><p>باز از هوس سوز خاکستر من</p><p>واگشت و هزار بار صورتها شد</p><h2><a id="poem-30226" href="https://ganjoor.net/moulavi/shams/robaeesh/sh768">رباعی شمارهٔ ۷۶۸</a></h2>
<p>عقل و دل من چه عیشها میداند</p><p>گر یار دمی پیش خودم بنشاند</p><p>صد جای نشیب آسیا میدانم</p><p>کز بی‌آبی کار فرو میماند</p><h2><a id="poem-30227" href="https://ganjoor.net/moulavi/shams/robaeesh/sh769">رباعی شمارهٔ ۷۶۹</a></h2>
<p>علم فقها ز شرع و سنت باشد</p><p>حکم حکما بیان حجت باشد</p><p>لیکن سخنان اولیای ملکوت</p><p>از کشف و عیان نور حضرت باشد</p><h2><a id="poem-30228" href="https://ganjoor.net/moulavi/shams/robaeesh/sh770">رباعی شمارهٔ ۷۷۰</a></h2>
<p>عید آمده کز تو عید عیدانه برد</p><p>از خرمن ماه تو به دل دانه برد</p><p>اینش برسد که روی بر ماه کند</p><p>وینش نرسد که ماه نو خانه برد</p><h2><a id="poem-30229" href="https://ganjoor.net/moulavi/shams/robaeesh/sh771">رباعی شمارهٔ ۷۷۱</a></h2>
<p>غم را بر او گزیده میباید کرد</p><p>وز چاه طمع بریده میباید کرد</p><p>خون دل من ریخته میخواهد یار</p><p>این کار مرا به دیده میباید کرد</p><h2><a id="poem-30230" href="https://ganjoor.net/moulavi/shams/robaeesh/sh772">رباعی شمارهٔ ۷۷۲</a></h2>
<p>غم کیست که گرد دل مردان گردد</p><p>غم گرد فسردگان و سردان گردد</p><p>اندر دل مردان خدا دریائیست</p><p>کز موج خوشش گنبد گردان گردد</p><h2><a id="poem-30231" href="https://ganjoor.net/moulavi/shams/robaeesh/sh773">رباعی شمارهٔ ۷۷۳</a></h2>
<p>فردا که به محشر اندر آید زن و مرد</p><p>از بیم حساب رویها گردد زرد</p><p>من عشق ترا به کف نهم پیش برم</p><p>گویم که حساب من از این باید کرد</p><h2><a id="poem-30232" href="https://ganjoor.net/moulavi/shams/robaeesh/sh774">رباعی شمارهٔ ۷۷۴</a></h2>
<p>قاصد پی اینکه بنده خندان نشود</p><p>پنهان مکن از بنده که پنهان نشود</p><p>گر بر در باغی بنویسی زندان</p><p>باغ از پی آن نوشته زندان نشود</p><h2><a id="poem-30233" href="https://ganjoor.net/moulavi/shams/robaeesh/sh775">رباعی شمارهٔ ۷۷۵</a></h2>
<p>قد الفم ز مشق چون جیم افتاد</p><p>آن سو که تویی حسن دو میم افتاد</p><p>آن خوبی باقی تو ای جان جهان</p><p>دل بستد و اندر پی باقیم افتاد</p><h2><a id="poem-30234" href="https://ganjoor.net/moulavi/shams/robaeesh/sh776">رباعی شمارهٔ ۷۷۶</a></h2>
<p>قومی به خرابات تو اندر بندند</p><p>رندی چند و کس نداند چندند</p><p>هشیاری و آگهی ز کس نپسندند</p><p>بر نیک و بد خلق جهان میخندند</p><h2><a id="poem-30235" href="https://ganjoor.net/moulavi/shams/robaeesh/sh777">رباعی شمارهٔ ۷۷۷</a></h2>
<p>کاری ز درون جان میباید</p><p>وز قصه شنیدن این گره نگشاید</p><p>یک چشمهٔ آب در درون خانه</p><p>به زان رودی که از برون می‌آید</p><h2><a id="poem-30236" href="https://ganjoor.net/moulavi/shams/robaeesh/sh778">رباعی شمارهٔ ۷۷۸</a></h2>
<p>کامل صفتی راه فنا می‌پیمود</p><p>چون باد گذر کرد ز دریای وجود</p><p>یک موی ز هست او بر او باقی بود</p><p>آن موی به چشم فقر زنار نمود</p><h2><a id="poem-30237" href="https://ganjoor.net/moulavi/shams/robaeesh/sh779">رباعی شمارهٔ ۷۷۹</a></h2>
<p>گر با دل و دنده هیچ کارم افتد</p><p>در وقت وصال آن نگارم افتد</p><p>خون دل ز آب دیده زان میبارم</p><p>تا آن دل و دیده در کنارم افتد</p><h2><a id="poem-30238" href="https://ganjoor.net/moulavi/shams/robaeesh/sh780">رباعی شمارهٔ ۷۸۰</a></h2>
<p>گر چرخ ترا خدمت پیوست کند</p><p>مپذیر که عاقبت ترا پست کند</p><p>ناگاه به شربتی ترا مست کند</p><p>در گردن معشوق دگر دست کند</p><h2><a id="poem-30239" href="https://ganjoor.net/moulavi/shams/robaeesh/sh781">رباعی شمارهٔ ۷۸۱</a></h2>
<p>گر خواب ترا خواجه گرفتار کند</p><p>من نگذارم کسیت بیدار کند</p><p>عشقت چو درخت سیب میافشاند</p><p>تا خواب ترا چو برگ طیار کند</p><h2><a id="poem-30240" href="https://ganjoor.net/moulavi/shams/robaeesh/sh782">رباعی شمارهٔ ۷۸۲</a></h2>
<p>گر در طلبی ز چشمه در بر ناید</p><p>جویندهٔ در به قعر دریا باید</p><p>این گوهر قیمتی کسی را شاید</p><p>کز آب حیات تشنه بیرون آید</p><h2><a id="poem-30241" href="https://ganjoor.net/moulavi/shams/robaeesh/sh783">رباعی شمارهٔ ۷۸۳</a></h2>
<p>گر دریا را همه نهنگان گیرند</p><p>ور صحرا را همه پلنگان گیرند</p><p>ور نعمت و مال چشم تنگان گیرند</p><p>عشاق جمال خوب رنگان گیرند</p><h2><a id="poem-30242" href="https://ganjoor.net/moulavi/shams/robaeesh/sh784">رباعی شمارهٔ ۷۸۴</a></h2>
<p>گر صبر کنم جامعهٔ جان میسوزد</p><p>جان من و آن جملگان میسوزد</p><p>ور بانگ برآورم دهان میسوزد</p><p>از من گذرد هر دو جهان میسوزد</p><h2><a id="poem-30243" href="https://ganjoor.net/moulavi/shams/robaeesh/sh785">رباعی شمارهٔ ۷۸۵</a></h2>
<p>گر صبر کنم دل از غمت تنگ آید</p><p>ور فاش کنم حسود در چنگ آید</p><p>پرهیز کنم که شیشه بر سنگ آید</p><p>گوئی که ز عشق ما ترا ننگ آید</p><h2><a id="poem-30244" href="https://ganjoor.net/moulavi/shams/robaeesh/sh786">رباعی شمارهٔ ۷۸۶</a></h2>
<p>اگر عاشق را فنا و مردن باشد</p><p>یا در ره عشق جان سپردن باشد</p><p>پس لاف بود آنچه بگفتند که عشق</p><p>از عین حیات آب خوردن باشد</p><h2><a id="poem-30245" href="https://ganjoor.net/moulavi/shams/robaeesh/sh787">رباعی شمارهٔ ۷۸۷</a></h2>
<p>گر ما نه همه تنور سوزان باشد</p><p>ناگه ز درم درآی گرم آن باشد</p><p>چون وعده دهی نیابی سرد آن باشد</p><p>سرما نه همه سرد زمستان باشد</p><h2><a id="poem-30246" href="https://ganjoor.net/moulavi/shams/robaeesh/sh788">رباعی شمارهٔ ۷۸۸</a></h2>
<p>گر مرده شود تن بر خود جاش کنند</p><p>ور زنده بود قصد سر و پاش کنند</p><p>گفتم که مرا حریف اوباش کنند</p><p>گفتا نی نی مست شوی فاش کنند</p><h2><a id="poem-30247" href="https://ganjoor.net/moulavi/shams/robaeesh/sh789">رباعی شمارهٔ ۷۸۹</a></h2>
<p>گر نگریزی ز ما بنازی چه شود</p><p>ور نرد وداع ما نبازی چه شود</p><p>ما را لب خشک و دیدهٔ تر بی‌تست</p><p>گر با تر و خشک ما بسازی چه شود</p><h2><a id="poem-30248" href="https://ganjoor.net/moulavi/shams/robaeesh/sh790">رباعی شمارهٔ ۷۹۰</a></h2>
<p>گر هر دو جهان ز خار غم پر باشد</p><p>از خار بترسد آنکه اشتر باشد</p><p>ور جان و جهان ز غصه آلوده شود</p><p>پاکیزه شود چو عشق گازر باشد</p><h2><a id="poem-30249" href="https://ganjoor.net/moulavi/shams/robaeesh/sh791">رباعی شمارهٔ ۷۹۱</a></h2>
<p>کس از خم چوگان تو گوئی نبرد</p><p>وز وصل تو ره به جستجوئی نبرد</p><p>گر یوسف دیده همچو یعقوب کند</p><p>از پیرهن حسن تو بوئی نبرد</p><h2><a id="poem-30250" href="https://ganjoor.net/moulavi/shams/robaeesh/sh792">رباعی شمارهٔ ۷۹۲</a></h2>
<p>کس واقف آن حضرت شاهانه نشد</p><p>تا بی‌دل و بی‌عقل سوی خانه نشد</p><p>دیوانه کسی بود که آن روی تو دید</p><p>وانگه ز تو دور ماند و دیوانه نشد</p><h2><a id="poem-30251" href="https://ganjoor.net/moulavi/shams/robaeesh/sh793">رباعی شمارهٔ ۷۹۳</a></h2>
<p>کشتی چو به دریای روان می‌گذرد</p><p>می‌پندارد که نیستان می‌گذرد</p><p>ما می‌گذریم ز این جهان در همه حال</p><p>می‌پندارم کاین جهان می‌گذرد</p><h2><a id="poem-30252" href="https://ganjoor.net/moulavi/shams/robaeesh/sh794">رباعی شمارهٔ ۷۹۴</a></h2>
<p>گفتم بیتی نگار از من رنجید</p><p>یعنی که بوزن بیت ما را سنجید</p><p>گفتم که چه ویران کنی این بیت مرا</p><p>گفتا به کدام بیت خواهم گنجید</p><h2><a id="poem-30253" href="https://ganjoor.net/moulavi/shams/robaeesh/sh795">رباعی شمارهٔ ۷۹۵</a></h2>
<p>گفتم جانی به ترک جان نتوان کرد</p><p>گفتا جانرا چو تن نشان نتوان کرد</p><p>گفتم که تو بحر کرمی گفت خموش</p><p>در است چو سنگ رایگان نتوان کرد</p><h2><a id="poem-30254" href="https://ganjoor.net/moulavi/shams/robaeesh/sh796">رباعی شمارهٔ ۷۹۶</a></h2>
<p>گفتم که به من رسید دردت بمزید</p><p>گفتا خنک آن جان که بدین درد رسید</p><p>گفتم که دلم خون شد از دیده دوید</p><p>گفت اینکه تو را دوید کس را ندوید</p><h2><a id="poem-30255" href="https://ganjoor.net/moulavi/shams/robaeesh/sh797">رباعی شمارهٔ ۷۹۷</a></h2>
<p>گفتم که ز خردی دل من نیست پدید</p><p>غمهای بزرگ تو در او چون گنجید</p><p>گفتا که ز دل بدیده باید نگرید</p><p>خرد است و در او بزرگها بتوان دید</p><h2><a id="poem-30256" href="https://ganjoor.net/moulavi/shams/robaeesh/sh798">رباعی شمارهٔ ۷۹۸</a></h2>
<p>گفتی که بگو زبان چه محرم باشد</p><p>محرم نبود هرچه به عالم باشد</p><p>والله نتوان حدیث آن دم گفتن</p><p>با او که سرشت خاک آدم باشد</p><h2><a id="poem-30257" href="https://ganjoor.net/moulavi/shams/robaeesh/sh799">رباعی شمارهٔ ۷۹۹</a></h2>
<p>کو پای که او باغ و چمن را شاید</p><p>کو چشم که او سرو و سمن را شاید</p><p>پای و چشمی یکی جگر سوخته‌ای</p><p>بنمای یکی که سوختن را شاید</p><h2><a id="poem-30258" href="https://ganjoor.net/moulavi/shams/robaeesh/sh800">رباعی شمارهٔ ۸۰۰</a></h2>
<p>گوید چونی خوشی و در خنده شود</p><p>چون باشد مردهٔ ای که او زنده شود</p><p>امروز پراکنده نخواهم گفتن</p><p>هرچند که راه او پراکنده شود</p><h2><a id="poem-30259" href="https://ganjoor.net/moulavi/shams/robaeesh/sh801">رباعی شمارهٔ ۸۰۱</a></h2>
<p>گویند که فردوس برین خواهد بود</p><p>آنجا می ناب و حور عین خواهد بود</p><p>پس ما می و معشوق به کف میداریم</p><p>چون عاقبت کار همین خواهد بود</p><h2><a id="poem-30260" href="https://ganjoor.net/moulavi/shams/robaeesh/sh802">رباعی شمارهٔ ۸۰۲</a></h2>
<p>کی باشد کین نبش بنوش تو رسد</p><p>زهرم به لب شکرفروش تو رسد</p><p>زیرا که تو کیمیای بی‌پایانی</p><p>ای خوش خامی که او بجوش تو رسد</p><h2><a id="poem-30261" href="https://ganjoor.net/moulavi/shams/robaeesh/sh803">رباعی شمارهٔ ۸۰۳</a></h2>
<p>کی غم خورد آنکه با تو خرم باشد</p><p>ور نور تو آفتاب عالم باشد</p><p>اسرار جهان چگونه پوشیده شود</p><p>بر خاطره آنکه با تو محرم باشد</p><h2><a id="poem-30262" href="https://ganjoor.net/moulavi/shams/robaeesh/sh804">رباعی شمارهٔ ۸۰۴</a></h2>
<p>کی غم خورد آنکه شاد مطلق باشد</p><p>واندل که برون ز چرخ ازرق باشد</p><p>تخم غم را کجا پذیرد چو زمین</p><p>آن کز هوسش فلک معلق باشد</p><h2><a id="poem-30263" href="https://ganjoor.net/moulavi/shams/robaeesh/sh805">رباعی شمارهٔ ۸۰۵</a></h2>
<p>کی گفت که آن زندهٔ جاوید بمرد</p><p>کی گفت که آفتاب امید بمرد</p><p>آن دشمن خورشید در آمد بر بام</p><p>دو دیده ببست و گفت خورشید بمرد</p><h2><a id="poem-30264" href="https://ganjoor.net/moulavi/shams/robaeesh/sh806">رباعی شمارهٔ ۸۰۶</a></h2>
<p>لبهای تو آنگه که با ستیز بود</p><p>در هر دو جهان از تو شکرریز بود</p><p>گر در دل تنگ خود تو ماهی بینی</p><p>از من بشنو که شمس تبریز بود</p><h2><a id="poem-30265" href="https://ganjoor.net/moulavi/shams/robaeesh/sh807">رباعی شمارهٔ ۸۰۷</a></h2>
<p>لعلیست که او شکر فروشی داند</p><p>وز عالم غیب باده نوشی داند</p><p>نامش گویم و لیک دستوری نیست</p><p>من بندهٔ آنم که خموشی داند</p><h2><a id="poem-30266" href="https://ganjoor.net/moulavi/shams/robaeesh/sh808">رباعی شمارهٔ ۸۰۸</a></h2>
<p>ما بسته بدیم بند دیگر آمد</p><p>بیدل شده و نژند دیگر آمد</p><p>در حلقهٔ زلف او گرفتار بدیم</p><p>در گردن ما کمند دیگر آمد</p><h2><a id="poem-30267" href="https://ganjoor.net/moulavi/shams/robaeesh/sh809">رباعی شمارهٔ ۸۰۹</a></h2>
<p>هر لحظه میی به جان سرمست دهد</p><p>تا جان و دلم به وصل پیوست دهد</p><p>این طرفه که یک قطرهٔ آب آمده است</p><p>تا دریای پر گهرش دست دهد</p><h2><a id="poem-30268" href="https://ganjoor.net/moulavi/shams/robaeesh/sh810">رباعی شمارهٔ ۸۱۰</a></h2>
<p>ما می‌خواهیم و دیگران میخواهند</p><p>تا بخت کرا بود کرا راه دهند</p><p>ما زان غم او به بازی و خنداخند</p><p>عقل و ادب و هرچه بد از ما برکند</p><h2><a id="poem-30269" href="https://ganjoor.net/moulavi/shams/robaeesh/sh811">رباعی شمارهٔ ۸۱۱</a></h2>
<p>ماهی که کمر گرد قمر می‌بندد</p><p>غمگینم از اینکه خوشدلم نپسندد</p><p>چون بیندم او که من چنین گریانم</p><p>پنهان پنهان شکر شکر میخندد</p><h2><a id="poem-30270" href="https://ganjoor.net/moulavi/shams/robaeesh/sh812">رباعی شمارهٔ ۸۱۲</a></h2>
<p>مائیم ز عشق یافته مرهم خود</p><p>بر عشق نثار کرده هر دم دم خود</p><p>تا هر دم ما حوصلهٔ عشق رود</p><p>در هر دم ما عشق بیابد دم خود</p><h2><a id="poem-30271" href="https://ganjoor.net/moulavi/shams/robaeesh/sh813">رباعی شمارهٔ ۸۱۳</a></h2>
<p>مردان رهت که سر معنی دانند</p><p>از دیدهٔ کوته نظران پنهانند</p><p>این طرفه‌تر آنکه هرکه حق را بشناخت</p><p>مؤمنشد و خلق کافرش میخوانند</p><h2><a id="poem-30272" href="https://ganjoor.net/moulavi/shams/robaeesh/sh814">رباعی شمارهٔ ۸۱۴</a></h2>
<p>مردان رهش زنده به جان دگرند</p><p>مرغان هواش ز آشیان دگرند</p><p>منگر تو بدین دیده بدیشان کایشان</p><p>بیرون ز دو کون در جهان دگرند</p><h2><a id="poem-30273" href="https://ganjoor.net/moulavi/shams/robaeesh/sh815">رباعی شمارهٔ ۸۱۵</a></h2>
<p>مردیکه بهست و نیست قانع گردد</p><p>هست و عدم او را همه تابع گردد</p><p>موقوف صفات و فعل کی باشد او</p><p>کز صنع برون آید و صانع گردد</p><h2><a id="poem-30274" href="https://ganjoor.net/moulavi/shams/robaeesh/sh816">رباعی شمارهٔ ۸۱۶</a></h2>
<p>مرغ دل من ز بسکه پرواز آورد</p><p>عالم عالم جهان جهان راز آورد</p><p>چندان به همه سوی جهان بیرون شد</p><p>کاین هر دو جهان به قطره‌ای باز آورد</p><h2><a id="poem-30275" href="https://ganjoor.net/moulavi/shams/robaeesh/sh817">رباعی شمارهٔ ۸۱۷</a></h2>
<p>مرغی که ز باغ پاکبازان باشد</p><p>هم سرکش و هم سرخوش و شادان باشد</p><p>گر سر بکشد ز سرکشان میرسدش</p><p>کاندر سر او غرور بازان باشد</p><h2><a id="poem-30276" href="https://ganjoor.net/moulavi/shams/robaeesh/sh818">رباعی شمارهٔ ۸۱۸</a></h2>
<p>مرغی ملکی زانسوی گردون بپرد</p><p>آن سوی که سوی نیست بیچون بپرد</p><p>آن مرغ که از بیضهٔ سیمرغ بزاد</p><p>جز جانب سیمرغ بگو چون بپرد</p><h2><a id="poem-30277" href="https://ganjoor.net/moulavi/shams/robaeesh/sh819">رباعی شمارهٔ ۸۱۹</a></h2>
<p>مستان غمت بار دگر شوریدند</p><p>دیوانه دلانت سر مه را دیدند</p><p>آمد سر مه سلسله را جنبانید</p><p>بر آهن سرد عقل را بندیدند</p><h2><a id="poem-30278" href="https://ganjoor.net/moulavi/shams/robaeesh/sh820">رباعی شمارهٔ ۸۲۰</a></h2>
<p>مشکین رسنت چو پردهٔ ماه شود</p><p>بس پرده‌نشین که ضال و گمراه شود</p><p>ور چاه زنخدانت ببیند یوسف</p><p>آید که بر آن رسن در این چاه شود</p><h2><a id="poem-30279" href="https://ganjoor.net/moulavi/shams/robaeesh/sh821">رباعی شمارهٔ ۸۲۱</a></h2>
<p>مطرب خواهم که عاشق مست بود</p><p>در کوی خرابات تو پابست بود</p><p>گر نیست بود شاه و گر هست بود</p><p>یارب بده آن کس که از دست بود</p><h2><a id="poem-30280" href="https://ganjoor.net/moulavi/shams/robaeesh/sh822">رباعی شمارهٔ ۸۲۲</a></h2>
<p>معشوقه چو آفتاب تابان گردد</p><p>عاشق به مثال ذره گردان گردد</p><p>چون باد بهار عشق جنبان گردد</p><p>هر شاخ که خشک نیست رقصان گردد</p><h2><a id="poem-30281" href="https://ganjoor.net/moulavi/shams/robaeesh/sh823">رباعی شمارهٔ ۸۲۳</a></h2>
<p>معشوقه خانگی بکاری ناید</p><p>کو عشوه نماید و وفا ننماید</p><p>معشوقه کسی باید کاندر لب گور</p><p>از باغ فلک هزار در بگشاید</p><h2><a id="poem-30282" href="https://ganjoor.net/moulavi/shams/robaeesh/sh824">رباعی شمارهٔ ۸۲۴</a></h2>
<p>مگذار که غصه در میانت گیرد</p><p>یا وسوسه‌های این جهانت گیرد</p><p>رو شربت عشق در دهان نه شب و روز</p><p>زان پیش که حکم حق دهانت گیرد</p><h2><a id="poem-30283" href="https://ganjoor.net/moulavi/shams/robaeesh/sh825">رباعی شمارهٔ ۸۲۵</a></h2>
<p>مگذار که وسوسه زبونت گیرد</p><p>چون مار به حیله و فسونت گیرد</p><p>تا آن مه بی‌چون کند آهنگ گرفت</p><p>حیران شود آسمان که چونت گیرد</p><h2><a id="poem-30284" href="https://ganjoor.net/moulavi/shams/robaeesh/sh826">رباعی شمارهٔ ۸۲۶</a></h2>
<p>من بندهٔ آن قوم که خود را دانند</p><p>هردم دل خود را ز علط برهانند</p><p>از ذات و صفات خویش خالی گردند</p><p>وز لوح وجود اناالحق خوانند</p><h2><a id="poem-30285" href="https://ganjoor.net/moulavi/shams/robaeesh/sh827">رباعی شمارهٔ ۸۲۷</a></h2>
<p>من بندهٔ یاری که ملالش نبود</p><p>کانرا که ملالست وصالش نبود</p><p>گوئیکه خیالست و ترا نیست وصال</p><p>تا تیره بود آب خیالش نبود</p><h2><a id="poem-30286" href="https://ganjoor.net/moulavi/shams/robaeesh/sh828">رباعی شمارهٔ ۸۲۸</a></h2>
<p>من بی‌خبرم خدای خود میداند</p><p>کاندر دل من مرا چه میخنداند</p><p>باری دل من شاخ گلی را ماند</p><p>کش باد صبا بلطف می‌افشاند</p><h2><a id="poem-30287" href="https://ganjoor.net/moulavi/shams/robaeesh/sh829">رباعی شمارهٔ ۸۲۹</a></h2>
<p>من چوب گرفتم به کفم عود آمد</p><p>من بد کردم بدیم مسعود آمد</p><p>گوید که در صفر سفر نیکو نیست</p><p>کردم سفر و مرا چنین سود آمد</p><h2><a id="poem-30288" href="https://ganjoor.net/moulavi/shams/robaeesh/sh830">رباعی شمارهٔ ۸۳۰</a></h2>
<p>مه را طرفی بماه رو میماند</p><p>چیزیش بدان فرشته خو میماند</p><p>نی نی ز کجا تا بکجا مه که بود</p><p>جان بندهٔ او بدو خود او میماند</p><h2><a id="poem-30289" href="https://ganjoor.net/moulavi/shams/robaeesh/sh831">رباعی شمارهٔ ۸۳۱</a></h2>
<p>مه‌رویان را یکان یکان برشمرید</p><p>باشد به غلط نام مه ما ببرید</p><p>ای انجمنی که رد پس پرده درید</p><p>بر دیدهٔ پر آتش من در گذرید</p><h2><a id="poem-30290" href="https://ganjoor.net/moulavi/shams/robaeesh/sh832">رباعی شمارهٔ ۸۳۲</a></h2>
<p>می‌آ ید یار و چون شکر میخندد</p><p>وز مرتبه بر شمس و قمر میخندد</p><p>این یک نظری که در جهان محرم او است</p><p>هم پنهانی بدان نظر می‌خندد</p><h2><a id="poem-30291" href="https://ganjoor.net/moulavi/shams/robaeesh/sh833">رباعی شمارهٔ ۸۳۳</a></h2>
<p>می‌جوشد دل که تا به جوش تو رسد</p><p>بی‌هوش شده است تا به هوش تو رسد</p><p>می‌نوشد زهر تا بنوش تو رسد</p><p>چون حلقه شده است تا بگوش تو رسد</p><h2><a id="poem-30292" href="https://ganjoor.net/moulavi/shams/robaeesh/sh834">رباعی شمارهٔ ۸۳۴</a></h2>
<p>می‌گوید عشق هرکه جان پیش کشد</p><p>صد جان و هزار جان عوض بیش کشد</p><p>در گوش تو بین عشق چها میگوید</p><p>تا گوش کشانت بسوی خویش کشد</p><h2><a id="poem-30293" href="https://ganjoor.net/moulavi/shams/robaeesh/sh835">رباعی شمارهٔ ۸۳۵</a></h2>
<p>نی آب روان ز ماهیان سیر شود</p><p>نی ماهی از آن آب روان سیر شود</p><p>نی جان جهان ز عاشقان تنگ آید</p><p>نی عاشق از آن جان جهان سیر شود</p><h2><a id="poem-30294" href="https://ganjoor.net/moulavi/shams/robaeesh/sh836">رباعی شمارهٔ ۸۳۶</a></h2>
<p>گر راه روی راه برت بگشایند</p><p>ور نیست شوی به هستیت بگرایند</p><p>ور پست شوی، نگنجی در عالم</p><p>وانگاه ترابی تو به تو بنمایند</p><h2><a id="poem-30295" href="https://ganjoor.net/moulavi/shams/robaeesh/sh837">رباعی شمارهٔ ۸۳۷</a></h2>
<p>و هو معکم از او خبر می‌آید</p><p>در سینه از این خبر شرر می‌آید</p><p>زانی ناخوش که خویش نشناخته‌ای</p><p>چون بشناسی دگرچه در می‌آید</p><h2><a id="poem-30296" href="https://ganjoor.net/moulavi/shams/robaeesh/sh838">رباعی شمارهٔ ۸۳۸</a></h2>
<p>هان ای دل خسته وقت مرهم آمد</p><p>خوش خوش نفسی بزن که آن دم آمد</p><p>یاریکه از او کار شود یاران را</p><p>در صورت آدمی به عالم آمد</p><h2><a id="poem-30297" href="https://ganjoor.net/moulavi/shams/robaeesh/sh839">رباعی شمارهٔ ۸۳۹</a></h2>
<p>هر جا به جهان تخم وفا برکارند</p><p>آن تخم ز خرمنگه ما می‌آ رند</p><p>هرجا ز طرب ساز نی بردارند</p><p>آن شادی ماست آن خود پندارند</p><h2><a id="poem-30298" href="https://ganjoor.net/moulavi/shams/robaeesh/sh840">رباعی شمارهٔ ۸۴۰</a></h2>
<p>هر چند دلم رضا او می‌جوید</p><p>او از سر شمشیر سخن می‌گوید</p><p>خون از سر انگشت فرو می‌چکدش</p><p>او دست به خون من چرا می‌شوید</p><h2><a id="poem-30299" href="https://ganjoor.net/moulavi/shams/robaeesh/sh841">رباعی شمارهٔ ۸۴۱</a></h2>
<p>هرچیز که بسیار شود خوار شود</p><p>گر خوار شود به خانهٔ پار شود</p><p>گر سیر شود از همه بیزار شود</p><p>یارش به بهای جان خریدار شود</p><h2><a id="poem-30300" href="https://ganjoor.net/moulavi/shams/robaeesh/sh842">رباعی شمارهٔ ۸۴۲</a></h2>
<p>هر دل که بسوی دلربائی نرود</p><p>والله که به جز سوی فنائی نرود</p><p>ای شاد کبوتری که صید عشق است</p><p>چندانکه برانیش بجائی نرود</p><h2><a id="poem-30301" href="https://ganjoor.net/moulavi/shams/robaeesh/sh843">رباعی شمارهٔ ۸۴۳</a></h2>
<p>هر روز دلم نو شکری نوش کند</p><p>کز ذوق گذشته‌ها فراموش کند</p><p>اول باده ز عاشقی نوش کند</p><p>آنگاه دهد به ما و مدهوش کند</p><h2><a id="poem-30302" href="https://ganjoor.net/moulavi/shams/robaeesh/sh844">رباعی شمارهٔ ۸۴۴</a></h2>
<p>هر شب که دل سپهر گلشن گردد</p><p>عالم همه ساکن چو دل من گردد</p><p>صد آه برآورم ز آیینهٔ دل</p><p>آیینهٔ دل ز آه روشن گردد</p><h2><a id="poem-30303" href="https://ganjoor.net/moulavi/shams/robaeesh/sh845">رباعی شمارهٔ ۸۴۵</a></h2>
<p>هر شب که ز سودای تو نوبت بزنند</p><p>آن شب همه جان شوند هرجا که تنند</p><p>در چادر شب چه دختران دارد عشق</p><p>گر غم آید سبلت و ریشش بکنند</p><h2><a id="poem-30304" href="https://ganjoor.net/moulavi/shams/robaeesh/sh846">رباعی شمارهٔ ۸۴۶</a></h2>
<p>هر عمر که بی‌دیدن اصحاب بود</p><p>یا مرگ بود به طبع یا خواب بود</p><p>آبی که ترا تیره کند زهر بود</p><p>زهری که ترا صاف کند آب بود</p><h2><a id="poem-30305" href="https://ganjoor.net/moulavi/shams/robaeesh/sh847">رباعی شمارهٔ ۸۴۷</a></h2>
<p>هر عمر که بی‌دیدن اصحاب بود</p><p>یا مرگ بود به طبع یا خواب بود</p><p>آبی که ترا تیره کند زهر بود</p><p>زهری که ترا صاف کند آب بود</p><h2><a id="poem-30306" href="https://ganjoor.net/moulavi/shams/robaeesh/sh848">رباعی شمارهٔ ۸۴۸</a></h2>
<p>هر قبض اثر علت اولی باشد</p><p>صورت همه مقبول هیولی باشد</p><p>هر جزو ز کل بود ولی لازم نیست</p><p>کانجا همه کل قابل اجزا باشد</p><h2><a id="poem-30307" href="https://ganjoor.net/moulavi/shams/robaeesh/sh849">رباعی شمارهٔ ۸۴۹</a></h2>
<p>هرگز حق صحبت قدیمت نبود</p><p>واندیشهٔ این سیه گلیمت نبود</p><p>بر دیده نشینی و بدل درباشی</p><p>ور آتش و آب هیچ بیمت نبود</p><h2><a id="poem-30308" href="https://ganjoor.net/moulavi/shams/robaeesh/sh850">رباعی شمارهٔ ۸۵۰</a></h2>
<p>هر کو بگشاده گرهی می‌بندد</p><p>بر حال خود و حال جهان میخندد</p><p>گویند سخن ز وصل و هجران آخر</p><p>چیزیکه جدا نگشت چون پیوندد</p><h2><a id="poem-30309" href="https://ganjoor.net/moulavi/shams/robaeesh/sh851">رباعی شمارهٔ ۸۵۱</a></h2>
<p>هر لحظه همی خوانمش از راه بعید</p><p>کو سورهٔ یوسف است و قرآن مجید</p><p>گفتم که دلم خون شد و از دیده دوید</p><p>گفت آنکه ترا دید کس را ندوید</p><h2><a id="poem-30310" href="https://ganjoor.net/moulavi/shams/robaeesh/sh852">رباعی شمارهٔ ۸۵۲</a></h2>
<p>هر لقمهٔ خوش که بر دهان میگردد</p><p>میجوشد و صافش همه جان میگردد</p><p>خورشید و مه و فلک از آن میگردد</p><p>تا هرچه نهان بود عیان میگردد</p><h2><a id="poem-30311" href="https://ganjoor.net/moulavi/shams/robaeesh/sh853">رباعی شمارهٔ ۸۵۳</a></h2>
<p>هر موی زلف او یکی جان دارد</p><p>ما را چو سر زلف پریشان دارد</p><p>دانی که مرا غم فراوان از چیست</p><p>زانست که او ناز فراوان دارد</p><h2><a id="poem-30312" href="https://ganjoor.net/moulavi/shams/robaeesh/sh854">رباعی شمارهٔ ۸۵۴</a></h2>
<p>هستی اثری ز نرگس مست تو بود</p><p>آب رخ نیستی هم از هست تو بود</p><p>گفتم که مگر دست کسی در تو رسد</p><p>چون به دیدم که خود همه دست تو بود</p><h2><a id="poem-30313" href="https://ganjoor.net/moulavi/shams/robaeesh/sh855">رباعی شمارهٔ ۸۵۵</a></h2>
<p>هشدار که فضل حق بناگاه آید</p><p>ناگاه آید بر دل آگاه آید</p><p>خرگاه وجود خود ز خود خالی کن</p><p>چون خالی شد شاه به خرگاه آید</p><h2><a id="poem-30314" href="https://ganjoor.net/moulavi/shams/robaeesh/sh856">رباعی شمارهٔ ۸۵۶</a></h2>
<p>هل تا برود سرش به دیوار آید</p><p>سر بشکند و جامه به خون آلاید</p><p>آید بر من سوزن و انگشت گزان</p><p>کان گفته سخنهای منش یاد آید</p><h2><a id="poem-30315" href="https://ganjoor.net/moulavi/shams/robaeesh/sh857">رباعی شمارهٔ ۸۵۷</a></h2>
<p>هم کفرم و هم دینم و هم صافم و درد</p><p>هم پیرم و هم جوان و هم کودک خرد</p><p>گر من میرم مرا مگوئید که مرد</p><p>کو مرده بدو زنده شد و دوست ببرد</p><h2><a id="poem-30316" href="https://ganjoor.net/moulavi/shams/robaeesh/sh858">رباعی شمارهٔ ۸۵۸</a></h2>
<p>همواره خوشی و دلکشی نامیزد</p><p>هشدار مکن کژ که قدح میریزد</p><p>در عالم باد خاک بر سر کردن</p><p>شک نیست که هر لحظه غباری خیزد</p><h2><a id="poem-30317" href="https://ganjoor.net/moulavi/shams/robaeesh/sh859">رباعی شمارهٔ ۸۵۹</a></h2>
<p>یاد تو کنم دلم تپیدن گیرد</p><p>خونابه ز دیده‌ام چکیدن گیرد</p><p>هرجا خبر دوست رسیدن گیرد</p><p>بیچاره دلم ز خود رمیدن گیرد</p><h2><a id="poem-30318" href="https://ganjoor.net/moulavi/shams/robaeesh/sh860">رباعی شمارهٔ ۸۶۰</a></h2>
<p>یاران یاران ز هم جدائی مکنید</p><p>در سر هوس گریز پائی نکنید</p><p>چون جمله یکید دو هوائی مکنید</p><p>فرمود وفا که بی‌وفائی مکنید</p><h2><a id="poem-30319" href="https://ganjoor.net/moulavi/shams/robaeesh/sh861">رباعی شمارهٔ ۸۶۱</a></h2>
<p>یار خواهم که فتنه‌انگیز بود</p><p>آتش دل و خونخواره و خونریز بود</p><p>با چرخ و ستارگان با ستیز بود</p><p>در بحر رود چو آتش نیز بود</p><h2><a id="poem-30320" href="https://ganjoor.net/moulavi/shams/robaeesh/sh862">رباعی شمارهٔ ۸۶۲</a></h2>
<p>یاریکه مرا در غم خود می‌بندد</p><p>غمگینم از آنکه خوشدلم نپسندد</p><p>چون بیند او مرا که من غمگینم</p><p>پنهان پنهان شکر شکر می‌خندد</p><h2><a id="poem-30321" href="https://ganjoor.net/moulavi/shams/robaeesh/sh863">رباعی شمارهٔ ۸۶۳</a></h2>
<p>یک سو مشکوة امر پیغام نهاد</p><p>یک سوی دگر هزار گون دام نهاد</p><p>هر نیک و بدی که اول و آخر رفت</p><p>او کرد ولی بهانه بر عام نهاد</p><h2><a id="poem-30322" href="https://ganjoor.net/moulavi/shams/robaeesh/sh864">رباعی شمارهٔ ۸۶۴</a></h2>
<p>یک لحظه اگر نفس تو محکوم شود</p><p>علم همه انبیات معلوم شود</p><p>آن صورت غیبی که جهان طالب اوست</p><p>در آینهٔ فهم تو مفهوم شود</p><h2><a id="poem-30323" href="https://ganjoor.net/moulavi/shams/robaeesh/sh865">رباعی شمارهٔ ۸۶۵</a></h2>
<p>آن جمع کن جان پراکنده بیار</p><p>وان مستی هر خواجه و هر بنده بیار</p><p>آواز بکش رضای پاینده بیار</p><p>ز آواز سرافیل شوم زنده بیار</p><h2><a id="poem-30324" href="https://ganjoor.net/moulavi/shams/robaeesh/sh866">رباعی شمارهٔ ۸۶۶</a></h2>
<p>آن زلف سیاه و قد رعناش نگر</p><p>شیرینی آن لعل شکرخاش نگر</p><p>گفتم که زکوة حسن یک بوسه بده</p><p>برگشت و به خنده گفت سوداش نگر</p><h2><a id="poem-30325" href="https://ganjoor.net/moulavi/shams/robaeesh/sh867">رباعی شمارهٔ ۸۶۷</a></h2>
<p>آن ساقی روح دردهد جام آخر</p><p>این مرغ اسیر بجهد از دام آخر</p><p>گردد فلک تند مرا رام آخر</p><p>وز کرده پشیمان شود ایام آخر</p><h2><a id="poem-30326" href="https://ganjoor.net/moulavi/shams/robaeesh/sh868">رباعی شمارهٔ ۸۶۸</a></h2>
<p>آن کس که ترا دیده بود ای دلبر</p><p>او چون نگرد بسوی معشوق دگر</p><p>در دیده هر آنکه کرد سوی تو نظر</p><p>تاریک نماید به خدا شمس و قمر</p><h2><a id="poem-30327" href="https://ganjoor.net/moulavi/shams/robaeesh/sh869">رباعی شمارهٔ ۸۶۹</a></h2>
<p>از عاشق بدنام بیا ننگ مدار</p><p>ورنه برو این مصطبه را تنگ مدار</p><p>از دردی خم به جز مرا دنگ مدار</p><p>ای خونی خونخواره ز ما چنگ مدار</p><h2><a id="poem-30328" href="https://ganjoor.net/moulavi/shams/robaeesh/sh870">رباعی شمارهٔ ۸۷۰</a></h2>
<p>امروز من از تشنه دهانی و خمار</p><p>نی دل دارم نه عقل و نه صبر و قرار</p><p>می‌آیم و می‌روم چو انگور افشار</p><p>آخر قدح شیره به عصار بسیار</p><h2><a id="poem-30329" href="https://ganjoor.net/moulavi/shams/robaeesh/sh871">رباعی شمارهٔ ۸۷۱</a></h2>
<p>اندیشهٔ دهرت ز چه بگداخت جگر</p><p>طبع تو مزاج دهر نشناخت مگر</p><p>پندار که نطفه‌ای نینداخت پدر</p><p>انگار که گلخنی نپرداخت قدر</p><h2><a id="poem-30330" href="https://ganjoor.net/moulavi/shams/robaeesh/sh872">رباعی شمارهٔ ۸۷۲</a></h2>
<p>ای آمده ز آسمان درین عالم دیر</p><p>و آورده خبرهای سموات به زیر</p><p>ز آواز تو آدمی کجا گردد سیر</p><p>یارب تو بده دمدمه پنجهٔ شیر</p><h2><a id="poem-30331" href="https://ganjoor.net/moulavi/shams/robaeesh/sh873">رباعی شمارهٔ ۸۷۳</a></h2>
<p>ای آنکه دلت باید در وی منگر</p><p>زاهد شو و چشم را بخوابان بگذار</p><p>اما چکند چشم که بیرون و درون</p><p>بیچارهٔ عشق اوست بیچاره نظر</p><h2><a id="poem-30332" href="https://ganjoor.net/moulavi/shams/robaeesh/sh874">رباعی شمارهٔ ۸۷۴</a></h2>
<p>ای بوده سماع آسمانرا ره و در</p><p>وی بوده سماع مرغ جانرا سر و پر</p><p>اما به حضور تست آن چیز دگر</p><p>مانند نماز از پس پیغمبر</p><h2><a id="poem-30333" href="https://ganjoor.net/moulavi/shams/robaeesh/sh875">رباعی شمارهٔ ۸۷۵</a></h2>
<p>ای خاک درت ز آب کوثر خوشتر</p><p>اندر ره تو پای من از سر خوشتر</p><p>چون بانگ دف عشق ترا ماه شنید</p><p>مه گشت دو تا و گفت چنبر خوشتر</p><h2><a id="poem-30334" href="https://ganjoor.net/moulavi/shams/robaeesh/sh876">رباعی شمارهٔ ۸۷۶</a></h2>
<p>ای دلبر عیار دل نیکوفر</p><p>از جملهٔ نیکوان توئی نیکوتر</p><p>ای از شکرت دهان گلها پر زر</p><p>وز هجر کبود پوش تو نیلوفر</p><h2><a id="poem-30335" href="https://ganjoor.net/moulavi/shams/robaeesh/sh877">رباعی شمارهٔ ۸۷۷</a></h2>
<p>ای دل بگذر ز عشق و معشوق و دیار</p><p>گر دیده وری ز هر سه بندی زنار</p><p>در توبهٔ نیستی شو و باک مدار</p><p>کاین فقر منزه است ز یار و اغیار</p><h2><a id="poem-30336" href="https://ganjoor.net/moulavi/shams/robaeesh/sh878">رباعی شمارهٔ ۸۷۸</a></h2>
<p>ای زادهٔ ساقی هله از غم بگذر</p><p>ای همدم روح قدس از دم بگذر</p><p>گفتی که ز غم گریختم شاد شدم</p><p>شادی روان خود از این هم بگذر</p><h2><a id="poem-30337" href="https://ganjoor.net/moulavi/shams/robaeesh/sh879">رباعی شمارهٔ ۸۷۹</a></h2>
<p>ای ظل تو از سایهٔ طوبی خوشتر</p><p>ای رنج تو از راحت عقبی خوشتر</p><p>پیش از رخ بندهٔ معنی بودم</p><p>ای نقش تو از هزار معنی خوشتر</p><h2><a id="poem-30338" href="https://ganjoor.net/moulavi/shams/robaeesh/sh880">رباعی شمارهٔ ۸۸۰</a></h2>
<p>ای عشق خوشی چه خوش که از خوش خوشتر</p><p>آتش به من اندر زن کاتش خوشتر</p><p>هر شش جهت از عشق خوش‌آباد شدست</p><p>با این همه بیرون شدن از شش خوشتر</p><h2><a id="poem-30339" href="https://ganjoor.net/moulavi/shams/robaeesh/sh881">رباعی شمارهٔ ۸۸۱</a></h2>
<p>ای مرد سماع معده را خالی دار</p><p>زیرا چو تهیست نی کند نالهٔ زار</p><p>چون پر کردی شکم ز لوت بسیار</p><p>خالی مانی ز دلبر و بوس و کنار</p><h2><a id="poem-30340" href="https://ganjoor.net/moulavi/shams/robaeesh/sh882">رباعی شمارهٔ ۸۸۲</a></h2>
<p>این صورت باغست و در او نیست ثمر</p><p>تو رنجه مشو بیهده سوگند مخور</p><p>یا کار معلق و فریبست و غرر</p><p>خود از تو نجست کس از این جنس خبر</p><h2><a id="poem-30341" href="https://ganjoor.net/moulavi/shams/robaeesh/sh883">رباعی شمارهٔ ۸۸۳</a></h2>
<p>بالا بنگر دو چشم را بالا دار</p><p>صاحب‌نظری کن و نظر با ما دار</p><p>مردانه و مرد روی دل اینجا دار</p><p>آوردم و آمدم تو دانی یاد آر</p><h2><a id="poem-30342" href="https://ganjoor.net/moulavi/shams/robaeesh/sh884">رباعی شمارهٔ ۸۸۴</a></h2>
<p>بالا منشین که هست پستی خوشتر</p><p>هشیار مشو که هست مستی خوشتر</p><p>در هستی دوست نیست گردان خود را</p><p>کان نیستی از هزار هستی خوشتر</p><h2><a id="poem-30343" href="https://ganjoor.net/moulavi/shams/robaeesh/sh885">رباعی شمارهٔ ۸۸۵</a></h2>
<p>با همت باز باش و یا هیبت شیر</p><p>در مخزن جان درآی با دیدهٔ سیر</p><p>رو زود بدانجا که نه زود است و نه دیر</p><p>بر بالا رو که خود نه بالا است نه زیر</p><h2><a id="poem-30344" href="https://ganjoor.net/moulavi/shams/robaeesh/sh886">رباعی شمارهٔ ۸۸۶</a></h2>
<p>بسیار بخوانده‌ام دستان و سمر</p><p>از عاشق و معشوق و غم و خون جگر</p><p>پای علم عشق همه عشق تو است</p><p>تو خود دگری شها و عشق تو دگر</p><h2><a id="poem-30345" href="https://ganjoor.net/moulavi/shams/robaeesh/sh887">رباعی شمارهٔ ۸۸۷</a></h2>
<p>تا بتوانی مدام می‌باش به ذکر</p><p>کز ذکر ترا راه نمایند به فکر</p><p>محرم چو شدی در حرم اجلالش</p><p>بینی به یقین جمال معشوقهٔ بکر</p><h2><a id="poem-30346" href="https://ganjoor.net/moulavi/shams/robaeesh/sh888">رباعی شمارهٔ ۸۸۸</a></h2>
<p>تا چند کشی سخرهٔ نفس بیکار</p><p>تا چند خوری چو اشتران خوشهٔ خار</p><p>تا چند دوی از پی نان و دینار</p><p>ای کافر و کافر بچه آخر دین‌دار</p><h2><a id="poem-30347" href="https://ganjoor.net/moulavi/shams/robaeesh/sh889">رباعی شمارهٔ ۸۸۹</a></h2>
<p>چون از رخ یار دور گشتم به بهار</p><p>با غم بچه کار آید و عیشم بچه کار</p><p>از باغ بجای سبزه گو خار بروی</p><p>وز ابر بجای قطره گو سنگ ببار</p><h2><a id="poem-30348" href="https://ganjoor.net/moulavi/shams/robaeesh/sh890">رباعی شمارهٔ ۸۹۰</a></h2>
<p>چون بت رخ تست بت‌پرستی خوشتر</p><p>چون باده ز جام تست مستی خوشتر</p><p>در هستی عشق تو چنین نیست شدم</p><p>کان نیستی از هزار هستی خوشتر</p><h2><a id="poem-30349" href="https://ganjoor.net/moulavi/shams/robaeesh/sh891">رباعی شمارهٔ ۸۹۱</a></h2>
<p>چون دید رخ زرد من آن شهره نگار</p><p>گفتا که دگر به وصلم امید مدار</p><p>زیرا که تو ضد ما شدی در دیدار</p><p>تو رنگ خزان داری و من رنگ بهار</p><h2><a id="poem-30350" href="https://ganjoor.net/moulavi/shams/robaeesh/sh892">رباعی شمارهٔ ۸۹۲</a></h2>
<p>خواهی بستان حلقهٔ مستان بنگر</p><p>خواهی سر خر به خودپرستان بنگر</p><p>اکنون سر خر نیز به بستان آمد</p><p>کون خر اگر نه‌ای به بستان بنگر</p><h2><a id="poem-30351" href="https://ganjoor.net/moulavi/shams/robaeesh/sh893">رباعی شمارهٔ ۸۹۳</a></h2>
<p>خورشید همی زرد شود بر دیوار</p><p>ما نیز همی زرد شویم از غم یار</p><p>گاه از غم یار و گه ز نادیدن یار</p><p>گر کار چنین ماند خدایا زنهار</p><h2><a id="poem-30352" href="https://ganjoor.net/moulavi/shams/robaeesh/sh894">رباعی شمارهٔ ۸۹۴</a></h2>
<p>در باغ در نیامدم گرد آور</p><p>درویش و تهی روم من راهگذر</p><p>خواهی که برون روم مرا بگشا در</p><p>ور نگشائی گمان بد نیز مبر</p><h2><a id="poem-30353" href="https://ganjoor.net/moulavi/shams/robaeesh/sh895">رباعی شمارهٔ ۸۹۵</a></h2>
<p>در خاک در وفای آن سیمین بر</p><p>میکار دل و دیده میندیش ز بر</p><p>از من بشنو تا نشوی زیر و زبر</p><p>والله که خبر نداری از زیر و زبر</p><h2><a id="poem-30354" href="https://ganjoor.net/moulavi/shams/robaeesh/sh896">رباعی شمارهٔ ۸۹۶</a></h2>
<p>در مصطبه‌ها گر دو خرابات نگر</p><p>پیچیدن مستان به ملاقات نگر</p><p>در کعبهٔ عشق سوی میقات نگر</p><p>هیهات شنو ز روح و هیهات نگر</p><h2><a id="poem-30355" href="https://ganjoor.net/moulavi/shams/robaeesh/sh897">رباعی شمارهٔ ۸۹۷</a></h2>
<p>در نوبت عشق چشم باشد در بار</p><p>چون او بگذشت دل بروید چو بهار</p><p>این دم چو بهار است ز روی دلدار</p><p>چون کار به نوبت است دم را هشدار</p><h2><a id="poem-30356" href="https://ganjoor.net/moulavi/shams/robaeesh/sh898">رباعی شمارهٔ ۸۹۸</a></h2>
<p>دست و دل ما هرچه تهی‌تر خوشتر</p><p>و آزادی دل ز هرچه خوشتر خوشتر</p><p>عیش خوش مفلسانه یک چشم زدن</p><p>از حشمت صد هزار قیصر خوشتر</p><h2><a id="poem-30357" href="https://ganjoor.net/moulavi/shams/robaeesh/sh899">رباعی شمارهٔ ۸۹۹</a></h2>
<p>دوری ز برادر منافق بهتر</p><p>پرهیز ز یار ناموافق بهتر</p><p>خاک قدم یار موافق حقا</p><p>از خون برادر منافق بهتر</p><h2><a id="poem-30358" href="https://ganjoor.net/moulavi/shams/robaeesh/sh900">رباعی شمارهٔ ۹۰۰</a></h2>
<p>رفتم به سر گور کریم دلدار</p><p>میتافت ز گلزار تنش چون گلزار</p><p>در خاک ندا کردم خاکا زنهار</p><p>آن یار وفادار مرا نیکو دار</p><h2><a id="poem-30359" href="https://ganjoor.net/moulavi/shams/robaeesh/sh901">رباعی شمارهٔ ۹۰۱</a></h2>
<p>روی چو مهت پیش چراغ اولی‌تر</p><p>روی حبشی کرده به داغ اولی‌تر</p><p>این حلقه چو باغست تو بلبل ما را</p><p>رقص بلبل میان باغ اولی‌تر</p><h2><a id="poem-30360" href="https://ganjoor.net/moulavi/shams/robaeesh/sh902">رباعی شمارهٔ ۹۰۲</a></h2>
<p>زان ابروی چون کمانت ای بدر منیر</p><p>دل شیشهٔ پرخون شود از ضربت تیر</p><p>گویم ز دل و شیشه و خون چیست نظیر</p><p>بردارم جام باده و گوید گیر</p><h2><a id="poem-30361" href="https://ganjoor.net/moulavi/shams/robaeesh/sh903">رباعی شمارهٔ ۹۰۳</a></h2>
<p>ساقی گفتم ترا می ساده بیار</p><p>وان زنده کن مردم آزاده بیار</p><p>گفتی که در این دور فلک بادی هست</p><p>تا باد رسیدن ای صنم باده بیار</p><h2><a id="poem-30362" href="https://ganjoor.net/moulavi/shams/robaeesh/sh904">رباعی شمارهٔ ۹۰۴</a></h2>
<p>سیلاب گرفت گرد ویرانهٔ عمر</p><p>آغاز پری نهاد پیمانهٔ عمر</p><p>خوش باش که تا چشم زنی خود بکشد</p><p>حمال زمانه رخت از خانهٔ عمر</p><h2><a id="poem-30363" href="https://ganjoor.net/moulavi/shams/robaeesh/sh905">رباعی شمارهٔ ۹۰۵</a></h2>
<p>طبعم چو حیات یافت از جلوهٔ فکر</p><p>آورد عروس نظم در حجرهٔ ذکر</p><p>در هر بیتی هزار دختر بنمود</p><p>هر یک به مثال مریم آبستن و بکر</p><h2><a id="poem-30364" href="https://ganjoor.net/moulavi/shams/robaeesh/sh906">رباعی شمارهٔ ۹۰۶</a></h2>
<p>فرمود خدا به وحی کای پیغمبر</p><p>جز در صف عاشقان بمنشین بگذر</p><p>هر چند ز آتشت جهان گرم شود</p><p>آتش میرد ز صحبت خاکستر</p><h2><a id="poem-30365" href="https://ganjoor.net/moulavi/shams/robaeesh/sh907">رباعی شمارهٔ ۹۰۷</a></h2>
<p>گر جان داری بیار جان باز آخر</p><p>آنجای که برده‌ای ز آغاز آخر</p><p>یک نکته شنید جان از آنجا آمد</p><p>صد نکته شنید چون نشد باز آخر</p><h2><a id="poem-30366" href="https://ganjoor.net/moulavi/shams/robaeesh/sh908">رباعی شمارهٔ ۹۰۸</a></h2>
<p>گر در سر و چشم عقل داری و بصر</p><p>بفروش زبان را و سر از تیغ بخر</p><p>ماهی طمع از زبان گویا ببرید</p><p>ز این رو نبرند از تن ماهی سر</p><h2><a id="poem-30367" href="https://ganjoor.net/moulavi/shams/robaeesh/sh909">رباعی شمارهٔ ۹۰۹</a></h2>
<p>گر گل کارم بیتو نروید جز خار</p><p>ور بیضهٔ طاوس نهم گردد مار</p><p>ور بر گیرم رباب بر درد تار</p><p>ور هشت بهشت برزنم گردد چار</p><h2><a id="poem-30368" href="https://ganjoor.net/moulavi/shams/robaeesh/sh910">رباعی شمارهٔ ۹۱۰</a></h2>
<p>گفتم بنما که چون کنم بمیر</p><p>گفتم که: شد آب روغنم گفت بمیر</p><p>گفتم که شوم شمع من پروانه</p><p>ای رو تو شمع روشنم گفت بمیر</p><h2><a id="poem-30369" href="https://ganjoor.net/moulavi/shams/robaeesh/sh911">رباعی شمارهٔ ۹۱۱</a></h2>
<p>گفتم چشمم گفت سحابی کم گیر</p><p>گفتم جگرم گفت سرابی کم گیر</p><p>گفتم که دلم گفت کبابی کم گیر</p><p>گفتم که تنم گفت خرابی کم گیر</p><h2><a id="poem-30370" href="https://ganjoor.net/moulavi/shams/robaeesh/sh912">رباعی شمارهٔ ۹۱۲</a></h2>
<p>گر رنگ خزان دارم و گر رنگ بهار</p><p>تا هردو یکی نشد نیامد گل و خار</p><p>در ظاهر خار و گل، مخالف دیدار</p><p>بر چشم خلاف دید، خندد گلزار</p><h2><a id="poem-30371" href="https://ganjoor.net/moulavi/shams/robaeesh/sh913">رباعی شمارهٔ ۹۱۳</a></h2>
<p>گفتی که: بیا که باغ خندید و بهار</p><p>شمعست و شراب و شاهدان چو نگار</p><p>آنجا که تو نیستی از اینهام چه سود؟</p><p>و آنجا که تو هستی خود از اینها بچه کار؟</p><h2><a id="poem-30372" href="https://ganjoor.net/moulavi/shams/robaeesh/sh914">رباعی شمارهٔ ۹۱۴</a></h2>
<p>گوش ما را بی‌دم اسرار مدار</p><p>چشم ما را بی‌رخ دلدار مدار</p><p>بزم ما را بی‌می خمار مدار</p><p>ما را نفسی بیخودت ای یار مدار</p><h2><a id="poem-30373" href="https://ganjoor.net/moulavi/shams/robaeesh/sh915">رباعی شمارهٔ ۹۱۵</a></h2>
<p>ای بسته حجاب، پردها را بردار</p><p>تا کس نرود دگر به صید مردار</p><p>رحم آر که مسیریان را از جوع</p><p>آب گرمی شدست یلغون بازار</p><h2><a id="poem-30374" href="https://ganjoor.net/moulavi/shams/robaeesh/sh916">رباعی شمارهٔ ۹۱۶</a></h2>
<p>مائیم چو حال عاشقان زیر و زبر</p><p>وز دلبر ما هر دو جهان زیر و زبر</p><p>از زیر و زبر منزه آمد شه ما</p><p>وانکس که از او جست نشان زیر و زبر</p><h2><a id="poem-30375" href="https://ganjoor.net/moulavi/shams/robaeesh/sh917">رباعی شمارهٔ ۹۱۷</a></h2>
<p>مجموع تن و قالب خود را بنگر</p><p>جوقی مستند و خفته بر همدیگر</p><p>مونس خواهی صلای بیداری زن</p><p>بر خفته منه پای و ازو در مگذر</p><h2><a id="poem-30376" href="https://ganjoor.net/moulavi/shams/robaeesh/sh918">رباعی شمارهٔ ۹۱۸</a></h2>
<p>مجنون و پریشان توام دستم گیر</p><p>سرگشته و حیران توام دستم گیر</p><p>هر بیسر و پای دستگیری دارد</p><p>من بیسر و بی‌پای توام دستم گیر</p><h2><a id="poem-30377" href="https://ganjoor.net/moulavi/shams/robaeesh/sh919">رباعی شمارهٔ ۹۱۹</a></h2>
<p>من دم نزنم از این جهان دمگیر</p><p>من در طربم همه جهان ماتم گیر</p><p>بیدق ببری ز ما ولی شه نبری</p><p>ما و رخ شه هزار بیدق کم گیر</p><h2><a id="poem-30378" href="https://ganjoor.net/moulavi/shams/robaeesh/sh920">رباعی شمارهٔ ۹۲۰</a></h2>
<p>من رنگ خزان دارم و تو رنگ بهار</p><p>تا این دو یکی نشد نیامد گل و خار</p><p>این خار و گل ارچه شد مخالف دیدار</p><p>بر چشم خلاف بین بخند ای گلزار</p><h2><a id="poem-30379" href="https://ganjoor.net/moulavi/shams/robaeesh/sh921">رباعی شمارهٔ ۹۲۱</a></h2>
<p>من مسخرهٔ تو نیسستم ای فاجر</p><p>تا مسخرگی نمایمت بس نادر</p><p>ویران کنمت چنانکه باید کردن</p><p>عاجز شود از عمارتت هر عامر</p><h2><a id="poem-30380" href="https://ganjoor.net/moulavi/shams/robaeesh/sh922">رباعی شمارهٔ ۹۲۲</a></h2>
<p>می‌آید گرگ نزد ما وقت سحر</p><p>هم فقربه میرباید و هم لاغر</p><p>تا چند کنی خرخر اندر بستر</p><p>بروی زن آب ای که خاکت بر سر</p><h2><a id="poem-30381" href="https://ganjoor.net/moulavi/shams/robaeesh/sh923">رباعی شمارهٔ ۹۲۳</a></h2>
<p>هر دم دل جمع را برنجاند یار</p><p>مانندهٔ چرخیان بگرداند یار</p><p>بکدم همه را براند از پیش و دمی</p><p>چون فاتحه‌شان به عشق برخواند یار</p><h2><a id="poem-30382" href="https://ganjoor.net/moulavi/shams/robaeesh/sh924">رباعی شمارهٔ ۹۲۴</a></h2>
<p>هر دم دل خسته‌ام برنجاند یار</p><p>یا سنگدلست یا نمیداند یار</p><p>از دیده به خون نبشته‌ام قصهٔ خویش</p><p>می‌بیند و هیچ بر نمیخواند یار</p><h2><a id="poem-30383" href="https://ganjoor.net/moulavi/shams/robaeesh/sh925">رباعی شمارهٔ ۹۲۵</a></h2>
<p>هین وقت صبوحست می ناب بیار</p><p>زیرا مرگست زندگانی هشیار</p><p>یا ناله این رباب بی‌دل بپذیر</p><p>یا پاس دل کباب پر داغ بدار</p><h2><a id="poem-30384" href="https://ganjoor.net/moulavi/shams/robaeesh/sh926">رباعی شمارهٔ ۹۲۶</a></h2>
<p>آمد آمد آنکه نرفت او هرگز</p><p>بیرون نبد آن آب از این جو هرگز</p><p>او نافهٔ مشک و ما همه بوی وئیم</p><p>از نافه شنیده‌ای جدا بو هرگز</p><h2><a id="poem-30385" href="https://ganjoor.net/moulavi/shams/robaeesh/sh927">رباعی شمارهٔ ۹۲۷</a></h2>
<p>آمد بر من دوش نگاری سر تیز</p><p>شیرین سخنی شکر لبی شورانگیز</p><p>با روی چو آفتاب بیدارم کرد</p><p>یعنی که چو آفتاب دیدی برخیز</p><h2><a id="poem-30386" href="https://ganjoor.net/moulavi/shams/robaeesh/sh928">رباعی شمارهٔ ۹۲۸</a></h2>
<p>آمد دی دیوانه و شبهای دراز</p><p>مائیم و شب تیره و سودای دراز</p><p>ما را سر خواب نیست دل یاوه شده است</p><p>آنرا که دلیست تا کند پای دراز</p><h2><a id="poem-30387" href="https://ganjoor.net/moulavi/shams/robaeesh/sh929">رباعی شمارهٔ ۹۲۹</a></h2>
<p>آن تاب که من دانم و تو ای دل سوز</p><p>ای دوست شب و روز ز دل می‌افروز</p><p>نی نی که غلط گفتم ای عشق آموز</p><p>عشق تو و سودای تو آنگه شب و روز</p><h2><a id="poem-30388" href="https://ganjoor.net/moulavi/shams/robaeesh/sh930">رباعی شمارهٔ ۹۳۰</a></h2>
<p>آن یار نهان کشید باز دستم امروز</p><p>از دست شدم بند گسستم امروز</p><p>یک مست نیم هزار مستم امروز</p><p>دیوانهٔ دیوانه پرستم امروز</p><h2><a id="poem-30389" href="https://ganjoor.net/moulavi/shams/robaeesh/sh931">رباعی شمارهٔ ۹۳۱</a></h2>
<p>ای تنگ شکر از ترشان چشم بدوز</p><p>آتش بزن و هرچه به جز عشق بسوز</p><p>دکان شکرفروش و آنگه ترشی</p><p>برف و سرمای وآنگهی فصل تموز</p><h2><a id="poem-30390" href="https://ganjoor.net/moulavi/shams/robaeesh/sh932">رباعی شمارهٔ ۹۳۲</a></h2>
<p>ای جان سماع و روزه و حج و نماز</p><p>وی از تو حقیقت شده بازی و مجاز</p><p>امروز منم مطربت ای شمع طراز</p><p>وز چرخ بود نثار و قوال انداز</p><h2><a id="poem-30391" href="https://ganjoor.net/moulavi/shams/robaeesh/sh933">رباعی شمارهٔ ۹۳۳</a></h2>
<p>ای جان لطیف بیغم عشق مساز</p><p>در هر نفسش هزار روزه است و نماز</p><p>پیداست سراپا همه سودا و مجاز</p><p>آخر به گزاف نیست این ریش دراز</p><h2><a id="poem-30392" href="https://ganjoor.net/moulavi/shams/robaeesh/sh934">رباعی شمارهٔ ۹۳۴</a></h2>
<p>ای دل ز جفای دلستانان مگریز</p><p>دزدی خواهی ز پاسبانان مگریز</p><p>می‌جوی نشان ز بی‌نشانان مگریز</p><p>صد جان بده و ز درد جانان مگریز</p><h2><a id="poem-30393" href="https://ganjoor.net/moulavi/shams/robaeesh/sh935">رباعی شمارهٔ ۹۳۵</a></h2>
<p>ای دل همه رخت را در این کوی انداز</p><p>پیراهن یوسف است بر روی انداز</p><p>ماهی بچه‌ای عمر نداری بی‌آب</p><p>اندیشه مکن خویش در این جوی انداز</p><h2><a id="poem-30394" href="https://ganjoor.net/moulavi/shams/robaeesh/sh936">رباعی شمارهٔ ۹۳۶</a></h2>
<p>ای ذره ز خورشید توانی بگریز</p><p>چون نتوانی گریخت با وی مستیز</p><p>تو همچو سبوئی و قضا همچون سنگ</p><p>با سنگ مپیچ و آب خود را بمریز</p><h2><a id="poem-30395" href="https://ganjoor.net/moulavi/shams/robaeesh/sh937">رباعی شمارهٔ ۹۳۷</a></h2>
<p>ای صلح تو با بنده همه جنگ آمیز</p><p>تا کی بود این دوستی ننگ‌آمیز</p><p>آمیزش من با تو اگر میجوئی</p><p>دریاب ز آب دیدهٔ رنگ‌آمیز</p><h2><a id="poem-30396" href="https://ganjoor.net/moulavi/shams/robaeesh/sh938">رباعی شمارهٔ ۹۳۸</a></h2>
<p>ای عشق تو داده باز جان را پرواز</p><p>لطف تو کشیده چنگ جان را در ساز</p><p>یک ذره عنایت تو ای بنده‌نواز</p><p>بهتر ز هزار ساله تسبیح و نماز</p><h2><a id="poem-30397" href="https://ganjoor.net/moulavi/shams/robaeesh/sh939">رباعی شمارهٔ ۹۳۹</a></h2>
<p>ای عشق نخسبی و نخفتی هرگز</p><p>در دیدهٔ خفتگان نیفتی هرگز</p><p>باقی سخنی هست نگویم او را</p><p>تو نیز نگوئی و نگفتی هرگز</p><h2><a id="poem-30398" href="https://ganjoor.net/moulavi/shams/robaeesh/sh940">رباعی شمارهٔ ۹۴۰</a></h2>
<p>ای کرده ز نقش آدمی چنگی ساز</p><p>جانها همه اقوال تو از روی نیاز</p><p>ای لعل لبت توانگری عمر دراز</p><p>یک هدیه از آن لعل به قوال انداز</p><h2><a id="poem-30399" href="https://ganjoor.net/moulavi/shams/robaeesh/sh941">رباعی شمارهٔ ۹۴۱</a></h2>
<p>ای لاله بیا و از رخم رنگ آموز</p><p>وی زهره بیا و از دلم چنگ آموز</p><p>و آنگه که نوای وصل آهنگ کند</p><p>ای بخت بد بیا و آهنگ آموز</p><h2><a id="poem-30400" href="https://ganjoor.net/moulavi/shams/robaeesh/sh942">رباعی شمارهٔ ۹۴۲</a></h2>
<p>امروز خوشم به جان تو فردا نیز</p><p>هم آبم و هم گوهرم و دریا نیز</p><p>هم کار و گیای دوست کارافزا نیز</p><p>هر لاف که دل زند بگویم ما نیز</p><h2><a id="poem-30401" href="https://ganjoor.net/moulavi/shams/robaeesh/sh943">رباعی شمارهٔ ۹۴۳</a></h2>
<p>امروز مرو از برم ای یار بساز</p><p>ای گلبن صد برگ بدین خار بساز</p><p>ای عشوه فروش با خریدار بساز</p><p>ای ماه تمام با شب تار بساز</p><h2><a id="poem-30402" href="https://ganjoor.net/moulavi/shams/robaeesh/sh944">رباعی شمارهٔ ۹۴۴</a></h2>
<p>امشب که گشاده است صنم با ما راز</p><p>ای شب چه شبی که عمر تو باد دراز</p><p>زاغان سیاه امشب اندر طربند</p><p>با باز سپید جان شده در پرواز</p><h2><a id="poem-30403" href="https://ganjoor.net/moulavi/shams/robaeesh/sh945">رباعی شمارهٔ ۹۴۵</a></h2>
<p>بازآمدم اینک که زنم آتش نیز</p><p>در توبه و در گناه و زهد و پرهیز</p><p>آورده‌ام آتشی که می‌فرماید</p><p>کای هرچه به جز خداست از جا برخیز</p><h2><a id="poem-30404" href="https://ganjoor.net/moulavi/shams/robaeesh/sh946">رباعی شمارهٔ ۹۴۶</a></h2>
<p>بازی بودم پریده از عالم راز</p><p>تا بو که برم ز شیب صیدی بفراز</p><p>اینجا چه نیافتم کسی را دمساز</p><p>زان در که بیامدم برون رفتم باز</p><h2><a id="poem-30405" href="https://ganjoor.net/moulavi/shams/robaeesh/sh947">رباعی شمارهٔ ۹۴۷</a></h2>
<p>بنمای بمن رخ ای شمع طراز</p><p>تا ناز کنم نه روزه دارم نه نماز</p><p>تا با تو بوم مجاز من جمله نماز</p><p>چون بی‌تو بوم نماز من جمله مجاز</p><h2><a id="poem-30406" href="https://ganjoor.net/moulavi/shams/robaeesh/sh948">رباعی شمارهٔ ۹۴۸</a></h2>
<p>جهدی بکن ار پند پذیری دو سه روز</p><p>تا پیشتر از مرگ نمیری دو سه روز</p><p>دنیا زن پیریست چه باشد گر تو</p><p>با پیر زنی انس نگیری دو سه روز</p><h2><a id="poem-30407" href="https://ganjoor.net/moulavi/shams/robaeesh/sh949">رباعی شمارهٔ ۹۴۹</a></h2>
<p>زنها مشو غره به بیباکی باز</p><p>زیرا که پری دارد از دولت باز</p><p>مرغی تو ولیک مرغ مسکین و مجاز</p><p>با باز شهنشاه تو شطرنج مباز</p><h2><a id="poem-30408" href="https://ganjoor.net/moulavi/shams/robaeesh/sh950">رباعی شمارهٔ ۹۵۰</a></h2>
<p>درد تو علاج کس پذیرد هرگز</p><p>یا از تو مراد میگریزد هرگز</p><p>گفتی که نهال صبر در دل کشتی</p><p>گیرم که بکاشتم بگیرد هرگز؟</p><h2><a id="poem-30409" href="https://ganjoor.net/moulavi/shams/robaeesh/sh951">رباعی شمارهٔ ۹۵۱</a></h2>
<p>در سر هوس عشق تو دارم همه روز</p><p>در عشق تو مست و بیقرارم همه روز</p><p>مر مستان را خمار یک روزه بود</p><p>من آن مستم که در خمارم همه روز</p><h2><a id="poem-30410" href="https://ganjoor.net/moulavi/shams/robaeesh/sh952">رباعی شمارهٔ ۹۵۲</a></h2>
<p>دل آمد و گفت هست سوداش دراز</p><p>شب آمد و گفت زلف زیباش دراز</p><p>سرو آمد و گفت قد و بالاش دراز</p><p>او عمر عزیز ماست گو باش دراز</p><h2><a id="poem-30411" href="https://ganjoor.net/moulavi/shams/robaeesh/sh953">رباعی شمارهٔ ۹۵۳</a></h2>
<p>دل بر سر تو بدل نجوید هرگز</p><p>جز وصل تو هیچ گل نبوید هرگز</p><p>صحرای دلم عشق تو شورستان کرد</p><p>تا مهر کسی دگر نروید هرگز</p><h2><a id="poem-30412" href="https://ganjoor.net/moulavi/shams/robaeesh/sh954">رباعی شمارهٔ ۹۵۴</a></h2>
<p>زین سنگدلان نشد دلی نرم هنوز</p><p>زین یخ‌صفتان یکی نشد گرم هنوز</p><p>نگرفت دباغت آخر این چرم هنوز</p><p>نگرفت یکی را ز خدا شرم هنوز</p><h2><a id="poem-30413" href="https://ganjoor.net/moulavi/shams/robaeesh/sh955">رباعی شمارهٔ ۹۵۵</a></h2>
<p>شب گشت و خبر نیست مرا از شب و روز</p><p>روز است شبم ز روی آن روز افروز</p><p>ای شب شب از آنی که از او بیخبری</p><p>وی روز برو ز روز او روز آموز</p><h2><a id="poem-30414" href="https://ganjoor.net/moulavi/shams/robaeesh/sh956">رباعی شمارهٔ ۹۵۶</a></h2>
<p>صد بار بگفتمت ز مستان مگریز</p><p>جان در کفمان سپار و بستان مگریز</p><p>از من بشنو گریز پا سر نبرد</p><p>گر جان خواهی ز حلقهٔ جان مگریز</p><h2><a id="poem-30415" href="https://ganjoor.net/moulavi/shams/robaeesh/sh957">رباعی شمارهٔ ۹۵۷</a></h2>
<p>صد بار بگفت یار هرجا مگریز</p><p>گر بگریزی به جز سوی ما مگریز</p><p>هر گه ز خیال گرگ ترسان گردی</p><p>در شهر گریز سوی صحرا مگریز</p><h2><a id="poem-30416" href="https://ganjoor.net/moulavi/shams/robaeesh/sh958">رباعی شمارهٔ ۹۵۸</a></h2>
<p>گر بکشندم نگردم از عشق توباز</p><p>زیرا که ز چنگ ما برون شد آواز</p><p>گویند مرا سرت ببریم به گاز</p><p>پیراهن عمر خود چه کوته چه دراز</p><h2><a id="poem-30417" href="https://ganjoor.net/moulavi/shams/robaeesh/sh959">رباعی شمارهٔ ۹۵۹</a></h2>
<p>گر در ره عشق او نباشی سرباز</p><p>زنهار مکن حدیث عشقی سرباز</p><p>گر روشنی میطلبی همچون شمع</p><p>پروانه صفت تو خویشتن را در باز</p><h2><a id="poem-30418" href="https://ganjoor.net/moulavi/shams/robaeesh/sh960">رباعی شمارهٔ ۹۶۰</a></h2>
<p>گر گوهر طاعتی نسفتم هرگز</p><p>ور گرد بدی ز دل نرفتم هرگز</p><p>نومید نیم ز بارگاه کرمت</p><p>زیرا که ترا دو من نگفتم هرگز</p><h2><a id="poem-30419" href="https://ganjoor.net/moulavi/shams/robaeesh/sh961">رباعی شمارهٔ ۹۶۱</a></h2>
<p>مائیم و توئی و خانه خالی برخیز</p><p>هنگام ستیز نیست ای جان مستیز</p><p>چون آب و شراب با حریفان آمیز</p><p>چندانکه رسم بجای کج دار و مریز</p><h2><a id="poem-30420" href="https://ganjoor.net/moulavi/shams/robaeesh/sh962">رباعی شمارهٔ ۹۶۲</a></h2>
<p>مائیم و دمی کوته و سودای دراز</p><p>در سایهٔ دل فکنده دو پای دراز</p><p>نظاره‌کنان بسوی صحرای دراز</p><p>صد روز قیامت است چه جای دراز</p><h2><a id="poem-30421" href="https://ganjoor.net/moulavi/shams/robaeesh/sh963">رباعی شمارهٔ ۹۶۳</a></h2>
<p>مائیم و هوای یار مه رو شب و روز</p><p>چون ماهی تشنه اندر این جو شب و روز</p><p>زین روز شبان کجا برد بو شب و روز</p><p>خود در شب وصل عاشقان کو شب و روز</p><h2><a id="poem-30422" href="https://ganjoor.net/moulavi/shams/robaeesh/sh964">رباعی شمارهٔ ۹۶۴</a></h2>
<p>مردانه بیا که نیست کار تو مجاز</p><p>آغاز بنه ترانهٔ بی‌آغاز</p><p>سبلت میمال خواجهٔ شهر توئی</p><p>آخر به گزاف نیست این ریش دراز</p><h2><a id="poem-30423" href="https://ganjoor.net/moulavi/shams/robaeesh/sh965">رباعی شمارهٔ ۹۶۵</a></h2>
<p>معشوقهٔ ما کران نگیرد هرگز</p><p>وین شمع و چراغ ما نمیرد هرگز</p><p>هم صورت و هم آینه والله که ویست</p><p>این آینه زنگی نپذیرد هرگز</p><h2><a id="poem-30424" href="https://ganjoor.net/moulavi/shams/robaeesh/sh966">رباعی شمارهٔ ۹۶۶</a></h2>
<p>من بودم و دوش آن بت بنده نواز</p><p>از من همه لابه بود و از وی همه ناز</p><p>شب رفت و حدیث ما به پایان نرسید</p><p>شبرا چه گنه حدیث ما بود دراز</p><h2><a id="poem-30425" href="https://ganjoor.net/moulavi/shams/robaeesh/sh967">رباعی شمارهٔ ۹۶۷</a></h2>
<p>من سیر نگشته‌ام ز تو یار هنوز</p><p>وامم داری نبات بسیار هنوز</p><p>گر از سر خاک من برآید خاری</p><p>لب بگشاید به عشقت آن خار هنوز</p><h2><a id="poem-30426" href="https://ganjoor.net/moulavi/shams/robaeesh/sh968">رباعی شمارهٔ ۹۶۸</a></h2>
<p>من همتیم کجا بود چون من باز</p><p>عرضه نکنم به هیچکس آز و نیاز</p><p>با خویشتنم خوش است در پردهٔ راز</p><p>گه صید و گهی قید و گهی ناز و گه آز</p><h2><a id="poem-30427" href="https://ganjoor.net/moulavi/shams/robaeesh/sh969">رباعی شمارهٔ ۹۶۹</a></h2>
<p>میگوید مرمرا نگار دلسوز</p><p>میباید رفت چون به پایان شد روز</p><p>ای شب تو برون میای از کتم عدم</p><p>خورشید تو خویش را بدین چرخ بدوز</p><h2><a id="poem-30428" href="https://ganjoor.net/moulavi/shams/robaeesh/sh970">رباعی شمارهٔ ۹۷۰</a></h2>
<p>نی چارهٔ آنکه با تو باشم همراز</p><p>نی زهرهٔ آنکه بی‌تو پردازم راز</p><p>کارم ز تو البته نمیگردد ساز</p><p>کار من بیچاره حدیثی است دراز</p><h2><a id="poem-30429" href="https://ganjoor.net/moulavi/shams/robaeesh/sh971">رباعی شمارهٔ ۹۷۱</a></h2>
<p>هین وقت صبوحست میان شب و روز</p><p>غیر از مه وخورشید چراغی مفروز</p><p>زان آتش آب گونه یک شعله برآر</p><p>در بنگه اندیشه زن و پاک بسوز</p><h2><a id="poem-30430" href="https://ganjoor.net/moulavi/shams/robaeesh/sh972">رباعی شمارهٔ ۹۷۲</a></h2>
<p>یاری خواهی ز یار با یار بساز</p><p>سودت سوداست با خریدار بساز</p><p>از بهر وصال ماه از شب مگریز</p><p>وز بهر گل و گلاب با خار بساز</p><h2><a id="poem-30431" href="https://ganjoor.net/moulavi/shams/robaeesh/sh973">رباعی شمارهٔ ۹۷۳</a></h2>
<p>یک شب چو ستاره گر نخسبی تا روز</p><p>تابد به تو اینچنین مه جان‌افروز</p><p>در تاریکیست آب حیوان تو مخسب</p><p>شاید که شبی در آب اندازی پوز</p><h2><a id="poem-30432" href="https://ganjoor.net/moulavi/shams/robaeesh/sh974">رباعی شمارهٔ ۹۷۴</a></h2>
<p>آمد آمد ترش ترش یعنی بس</p><p>میپندارد که من بترسم ز عسس</p><p>آن مرغ دلی که نیست در بند قفس</p><p>او را تو مترسان که نترسد از کس</p><h2><a id="poem-30433" href="https://ganjoor.net/moulavi/shams/robaeesh/sh975">رباعی شمارهٔ ۹۷۵</a></h2>
<p>احوال دلم هر سحر از باد بپرس</p><p>تا شاد شوی از من ناشاد بپرس</p><p>ور کشتن بیگناه سودات شود</p><p>از چشم خود آن جادوی استاد بپرس</p><h2><a id="poem-30434" href="https://ganjoor.net/moulavi/shams/robaeesh/sh976">رباعی شمارهٔ ۹۷۶</a></h2>
<p>از حادثهٔ جهان زاینده مترس</p><p>وز هرچه رسد چو نیست پاینده مترس</p><p>این یکدم عمر را غنیمت میدان</p><p>از رفته میندیش وز آینده مترس</p><h2><a id="poem-30435" href="https://ganjoor.net/moulavi/shams/robaeesh/sh977">رباعی شمارهٔ ۹۷۷</a></h2>
<p>از روز قیامت جهان‌سوز بترس</p><p>وز ناوک انتقام دلدوز بترس</p><p>ای در شب حرص خفته در خواب دراز</p><p>صبح اجلت رسید از روز بترس</p><h2><a id="poem-30436" href="https://ganjoor.net/moulavi/shams/robaeesh/sh978">رباعی شمارهٔ ۹۷۸</a></h2>
<p>ای یوسف جان ز حال یعقوب بپرس</p><p>وی جان کرم ز رنج ایوب بپرس</p><p>وی جمله خوبان بر تو لعبتگان</p><p>حال ما را ز هجرنا خوب بپرس</p><h2><a id="poem-30437" href="https://ganjoor.net/moulavi/shams/robaeesh/sh979">رباعی شمارهٔ ۹۷۹</a></h2>
<p>جانا صفت قدم ز ابروت بپرس</p><p>آشفتگیم ز زلف هندوت بپرس</p><p>حال دلم از دهان تنگت بطلب</p><p>بیماری من ز چشم جادوت بپرس</p><h2><a id="poem-30438" href="https://ganjoor.net/moulavi/shams/robaeesh/sh980">رباعی شمارهٔ ۹۸۰</a></h2>
<p>چون روبه من شدی تو از شیر مترس</p><p>چون دولت تو منم ز ادبیر مترس</p><p>از چرخ چو آن ماه ترا همراه است</p><p>گر روز بگاهست وگر دیر مترس</p><h2><a id="poem-30439" href="https://ganjoor.net/moulavi/shams/robaeesh/sh981">رباعی شمارهٔ ۹۸۱</a></h2>
<p>دارد به قدح می حرامی که مپرس</p><p>یک دشمن جان شگرف حامی که مپرس</p><p>پیشم دارد شراب خامی که مپرس</p><p>می‌خواند مرمرا به نامی که مپرس</p><h2><a id="poem-30440" href="https://ganjoor.net/moulavi/shams/robaeesh/sh982">رباعی شمارهٔ ۹۸۲</a></h2>
<p>دلدار چنان مشوش آمد که مپرس</p><p>هجرانش چنان پر آتش آمد که مپرس</p><p>گفتم که مکن گفت مکن تا نکنم</p><p>این یک سخنم چنان خوش آمد که مپرس</p><h2><a id="poem-30441" href="https://ganjoor.net/moulavi/shams/robaeesh/sh983">رباعی شمارهٔ ۹۸۳</a></h2>
<p>رو در صف بندگان ما باش و مترس</p><p>خاک در آسمان ما باش و مترس</p><p>گر جملهٔ خلق قصد جان تو کنند</p><p>دل تنگ مکن از آن ما باش و مترس</p><h2><a id="poem-30442" href="https://ganjoor.net/moulavi/shams/robaeesh/sh984">رباعی شمارهٔ ۹۸۴</a></h2>
<p>رو مرکب عشق را قوی ران و مترس</p><p>وز مصحف کژ آیت حق خوان و مترس</p><p>چون از خود و غیر خود مسلم گشتی</p><p>معشوق تو هم توئی یقین دان و مترس</p><h2><a id="poem-30443" href="https://ganjoor.net/moulavi/shams/robaeesh/sh985">رباعی شمارهٔ ۹۸۵</a></h2>
<p>رویم چو زر زمانه می‌بین و مپرس</p><p>این اشک چو ناردانه می‌بین و مپرس</p><p>احوال درون خانه از من مطلب</p><p>خون بر در آستانه می‌بین و مپرس</p><h2><a id="poem-30444" href="https://ganjoor.net/moulavi/shams/robaeesh/sh986">رباعی شمارهٔ ۹۸۶</a></h2>
<p>زین عشق پر از فعل جهانسوز بترس</p><p>زین تیر قبا بخش کمر دوز بترس</p><p>وانگه آید چو زاهدان توبه کند</p><p>آنروز که توبه کرد آنروز بترس</p><h2><a id="poem-30445" href="https://ganjoor.net/moulavi/shams/robaeesh/sh987">رباعی شمارهٔ ۹۸۷</a></h2>
<p>عاشق چو نمی‌شوی برو پشم بریس</p><p>صد کاری و صد رنگی و صد پیشه و پیس</p><p>در کاسهٔ سر چو نیستت بادهٔ عشق</p><p>در مطبخ مدخلان برو کاسه بلیس</p><h2><a id="poem-30446" href="https://ganjoor.net/moulavi/shams/robaeesh/sh988">رباعی شمارهٔ ۹۸۸</a></h2>
<p>مر تشنهٔ عشق را شرابیست مترس</p><p>بی‌آب شدی پیش تو آبیست مترس</p><p>گنجی تو اگر بیت خرابیست مترس</p><p>بیدار شو از جهان که خوابیست مترس</p><h2><a id="poem-30447" href="https://ganjoor.net/moulavi/shams/robaeesh/sh989">رباعی شمارهٔ ۹۸۹</a></h2>
<p>هستم ز غمش چنان پریشان که مپرس</p><p>زانسان شده‌ام بی سر و سامان که مپرس</p><p>ای مرغ خیال سوی او کن گذری</p><p>وانگه ز منش بپرس چندان که مپرس</p><h2><a id="poem-30448" href="https://ganjoor.net/moulavi/shams/robaeesh/sh990">رباعی شمارهٔ ۹۹۰</a></h2>
<p>آتش در زن بگیر پا در کویش</p><p>تازه نبرد هیچ فضول سویش</p><p>آن‌روی چو ماه را بپوش از مویش</p><p>تا دیدهٔ هر خسی نبیند رویش</p><h2><a id="poem-30449" href="https://ganjoor.net/moulavi/shams/robaeesh/sh991">رباعی شمارهٔ ۹۹۱</a></h2>
<p>آن دل که من آن خویش پنداشتمش</p><p>بالله بر هیچ دوست نگذاشتمش</p><p>بگذاشت بتا مرا و آمد بر تو</p><p>نیکو دارش که من نکو داشتمش</p><h2><a id="poem-30450" href="https://ganjoor.net/moulavi/shams/robaeesh/sh992">رباعی شمارهٔ ۹۹۲</a></h2>
<p>آن دم که حق بنده‌گزاری همه خوش</p><p>وز مهر سر بنده بخاری همه خوش</p><p>از خانه برانیم بزاری همه خوش</p><p>چون عزم کنم هم بگذاری همه خوش</p><h2><a id="poem-30451" href="https://ganjoor.net/moulavi/shams/robaeesh/sh993">رباعی شمارهٔ ۹۹۳</a></h2>
<p>آندیده که هست عاشق گلزارش</p><p>مشغول کجا کند سر هر خارش</p><p>گر راست بود یار دهد پرگارش</p><p>ور کژ نگردد راست نیاید کارش</p><h2><a id="poem-30452" href="https://ganjoor.net/moulavi/shams/robaeesh/sh994">رباعی شمارهٔ ۹۹۴</a></h2>
<p>آنرا که رسول دوست پنداشتمش</p><p>من نام و نشان دوست درخواستمش</p><p>بگشاد دهانرا که بگوید چیزی</p><p>از غایت غیرت تو نگذاشتمش</p><h2><a id="poem-30453" href="https://ganjoor.net/moulavi/shams/robaeesh/sh995">رباعی شمارهٔ ۹۹۵</a></h2>
<p>آن رند و قلندر نهان آمد فاش</p><p>در دیدهٔ من بجو نشان کف پاش</p><p>یا او است خدایا که فرستاده خداش</p><p>ای مطرب جان یک نفسی با ما باش</p><h2><a id="poem-30454" href="https://ganjoor.net/moulavi/shams/robaeesh/sh996">رباعی شمارهٔ ۹۹۶</a></h2>
<p>آنکس که نظر کند به چشم مستش</p><p>از رشک دعای بد کنم پیوستش</p><p>وانکس که به انگشت نماید رخ او</p><p>گر دسترسم بود ببرم دستش</p><h2><a id="poem-30455" href="https://ganjoor.net/moulavi/shams/robaeesh/sh997">رباعی شمارهٔ ۹۹۷</a></h2>
<p>از آتش تو فتاده جانم در جوش</p><p>وز باده تو شده است جانم مدهوش</p><p>از حسرت آنکه گیرمت در آغوش</p><p>هرجای کنم فغان و هر سوی خروش</p><h2><a id="poem-30456" href="https://ganjoor.net/moulavi/shams/robaeesh/sh998">رباعی شمارهٔ ۹۹۸</a></h2>
<p>امروز حریف عشق بانگی زد فاش</p><p>گر اوباشی جز بر اوباش مباش</p><p>دی نیست شده است بین میندیش ز لاش</p><p>فردا که نیامده است از وی متراش</p><h2><a id="poem-30457" href="https://ganjoor.net/moulavi/shams/robaeesh/sh999">رباعی شمارهٔ ۹۹۹</a></h2>
<p>اندر بر خویشم بفشاری همه خوش</p><p>بر راه زنان مرگ گماری همه خوش</p><p>چون مرگ دهی از پس آن برگ دهی</p><p>از مرگ حیاتها برآری همه خوش</p><h2><a id="poem-30458" href="https://ganjoor.net/moulavi/shams/robaeesh/sh1000">رباعی شمارهٔ ۱۰۰۰</a></h2>
<p>ای باد صبا به کوی آن دلبر کش</p><p>احوال دلم بگوی اگر باشد خوش</p><p>ور زانکه برای خود نباشد دلکش</p><p>زنهار مرا ندیده‌ای دم درکش</p>
</body></html>