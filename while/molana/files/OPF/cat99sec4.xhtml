<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-2756" href="https://ganjoor.net/moulavi/shams/ghazalsh/sh132">غزل شمارهٔ ۱۳۲</a></h2>
<p>در میان پرده خون عشق را گلزارها</p><p>عاشقان را با جمال عشق بی‌چون کارها</p><p>عقل گوید شش جهت حدست و بیرون راه نیست</p><p>عشق گوید راه هست و رفته‌ام من بارها</p><p>عقل بازاری بدید و تاجری آغاز کرد</p><p>عشق دیده زان سوی بازار او بازارها</p><p>ای بسا منصور پنهان ز اعتماد جان عشق</p><p>ترک منبرها بگفته برشده بر دارها</p><p>عاشقان دردکش را در درونه ذوق‌ها</p><p>عاقلان تیره دل را در درون انکارها</p><p>عقل گوید پا منه کاندر فنا جز خار نیست</p><p>عشق گوید عقل را کاندر توست آن خارها</p><p>هین خمش کن خار هستی را ز پای دل بکن</p><p>تا ببینی در درون خویشتن گلزارها</p><p>شمس تبریزی تویی خورشید اندر ابر حرف</p><p>چون برآمد آفتابت محو شد گفتارها</p><h2><a id="poem-2757" href="https://ganjoor.net/moulavi/shams/ghazalsh/sh133">غزل شمارهٔ ۱۳۳</a></h2>
<p>غمزه عشقت بدان آرد یکی محتاج را</p><p>کو به یک جو برنسنجد هیچ صاحب تاج را</p><p>اطلس و دیباج بافد عاشق از خون جگر</p><p>تا کشد در پای معشوق اطلس و دیباج را</p><p>در دل عاشق کجا یابی غم هر دو جهان</p><p>پیش مکی قدر کی باشد امیر حاج را</p><p>عشق معراجیست سوی بام سلطان جمال</p><p>از رخ عاشق فروخوان قصه معراج را</p><p>زندگی ز آویختن دارد چو میوه از درخت</p><p>زان همی‌بینی درآویزان دو صد حلاج را</p><p>گر نه علم حال فوق قال بودی کی بدی</p><p>بنده احبار بخارا خواجه نساج را</p><p>بلمه ای‌هان تا نگیری ریش کوسه در نبرد</p><p>هندوی ترکی میاموز آن ملک تمغاج را</p><p>همچو فرزین کژروست و رخ سیه بر نطع شاه</p><p>آنک تلقین می‌کند شطرنج مر لجلاج را</p><p>ای که میرخوان به غراقان روحانی شدی</p><p>بر چنین خوانی چه چینی خرده تتماج را</p><p>عاشق آشفته از آن گوید که اندر شهر دل</p><p>عشق دایم می‌کند این غارت و تاراج را</p><p>بس کن ایرا بلبل عشقش نواها می‌زند</p><p>پیش بلبل چه محل باشد دم دراج را</p><h2><a id="poem-2758" href="https://ganjoor.net/moulavi/shams/ghazalsh/sh134">غزل شمارهٔ ۱۳۴</a></h2>
<p>ساقیا در نوش آور شیره عنقود را</p><p>در صبوح آور سبک مستان خواب آلود را</p><p>یک به یک در آب افکن جمله تر و خشک را</p><p>اندر آتش امتحان کن چوب را و عود را</p><p>سوی شورستان روان کن شاخی از آب حیات</p><p>چون گل نسرین بخندان خار غم فرسود را</p><p>بلبلان را مست گردان مطربان را شیرگیر</p><p>تا که درسازند با هم نغمه داوود را</p><p>بادپیما بادپیمایان خود را آب ده</p><p>کوری آن حرص افزون جوی کم پیمود را</p><p>هم بزن بر صافیان آن درد دردانگیز را</p><p>هم بخور با صوفیان پالوده بی‌دود را</p><p>می میاور زان بیاور که می از وی جوش کرد</p><p>آنک جوشش در وجود آورد هر موجود را</p><p>زان میی کاندر جبل انداخت صد رقص الجمل</p><p>زان میی کو روشنی بخشد دل مردود را</p><p>هر صباحی عید داریم از تو خاصه این صبوح</p><p>کز کرم بر می فشانی باده موعود را</p><p>برفشان چندانک ما افشانده گردیم از وجود</p><p>تا که هر قاصد بیابد در فنا مقصود را</p><p>همچو آبی دیده در خود آفتاب و ماه را</p><p>چون ایازی دیده در خود هستی محمود را</p><p>شمس تبریزی برآر از چاه مغرب مشرقی</p><p>همچو صبحی کو برآرد خنجر مغمود را</p><h2><a id="poem-2759" href="https://ganjoor.net/moulavi/shams/ghazalsh/sh135">غزل شمارهٔ ۱۳۵</a></h2>
<p>ساقیا گردان کن آخر آن شراب صاف را</p><p>محو کن هست و عدم را بردران این لاف را</p><p>آن میی کز قوت و لطف و رواقی و طرب</p><p>برکند از بیخ هستی چو کوه قاف را</p><p>در دماغ اندرببافد خمر صافی تا دماغ</p><p>در زمان بیرون کند جولاه هستی باف را</p><p>آن میی کز ظلم و جور و کافری‌های خوشش</p><p>شرم آید عدل و داد و دین باانصاف را</p><p>عقل و تدبیر و صفات تست چون استارگان</p><p>زان می خورشیدوش تو محو کن اوصاف را</p><p>جام جان پر کن از آن می بنگر اندر لطف او</p><p>تا گشاید چشم جانت بیند آن الطاف را</p><p>تن چو کفشی جان حیوانی در او چون کفشگر</p><p>رازدار شاه کی خوانند هر اسکاف را</p><p>روح ناری از کجا دارد ز نور می خبر</p><p>آتش غیرت کجا باشد دل خزاف را</p><p>سیف حق گشتست شمس الدین ما در دست حق</p><p>آفرین آن سیف را و مرحبا سیاف را</p><p>اسب حاجت‌های مشتاقان بدو اندررساد</p><p>ای خدا ضایع مکن این سیر و این الحاف را</p><p>شهر تبریزست آنک از شوق او مستی بود</p><p>گر خبر گردد ز سر سر او اسلاف را</p><h2><a id="poem-2760" href="https://ganjoor.net/moulavi/shams/ghazalsh/sh136">غزل شمارهٔ ۱۳۶</a></h2>
<p>پرده دیگر مزن جز پرده دلدار ما</p><p>آن هزاران یوسف شیرین شیرین کار ما</p><p>یوسفان را مست کرد و پرده‌هاشان بردرید</p><p>غمزه خونی مست آن شه خمار ما</p><p>جان ما همچون سگان کوی او خون خوار شد</p><p>آفرین‌ها صد هزاران بر سگ خون خوار ما</p><p>در نوای عشق آن صد نوبهار سرمدی</p><p>صد هزاران بلبلان اندر گل و گلزار ما</p><p>دل چو زناری ز عشق آن مسیح عهد بست</p><p>لاجرم غیرت برد ایمان بر این زنار ما</p><p>آفتابی نی ز شرق و نی ز غرب از جان بتافت</p><p>ذره وار آمد به رقص از وی در و دیوار ما</p><p>چون مثال ذره‌ایم اندر پی آن آفتاب</p><p>رقص باشد همچو ذره روز و شب کردار ما</p><p>عاشقان عشق را بسیار یاری‌ها دهیم</p><p>چونک شمس الدین تبریزی کنون شد یار ما</p><h2><a id="poem-2761" href="https://ganjoor.net/moulavi/shams/ghazalsh/sh137">غزل شمارهٔ ۱۳۷</a></h2>
<p>با چنین شمشیر دولت تو زبون مانی چرا</p><p>گوهری باشی و از سنگی فرومانی چرا</p><p>می‌کشد هر کرکسی اجزات را هر جانبی</p><p>چون نه مرداری تو بلک باز جانانی چرا</p><p>دیده‌ات را چون نظر از دیده باقی رسید</p><p>دیده‌ات شرمین شود از دیده فانی چرا</p><p>آن که او را کس به نسیه و نقد نستاند به خاک</p><p>این چنین بیشی کند بر نقده کانی چرا</p><p>آن سیه جانی که کفر از جان تلخش ننگ داشت</p><p>زهر ریزد بر تو و تو شهد ایمانی چرا</p><p>تو چنین لرزان او باشی و او سایه توست</p><p>آخر او نقشیست جسمانی و تو جانی چرا</p><p>او همه عیب تو گیرد تا بپوشد عیب خود</p><p>تو بر او از غیب جان ریزی و می‌دانی چرا</p><p>چون در او هستی به بینی گویی آن من نیستم</p><p>دعوی او چون نبینی گوییش آنی چرا</p><p>خشم یاران فرع باشد اصلشان عشق نوست</p><p>از برای خشم فرعی اصل را رانی چرا</p><p>شه به حق چون شمس تبریزیست ثانی نیستش</p><p>ناحقی را اصل گویی شاه را ثانی چرا</p><h2><a id="poem-2762" href="https://ganjoor.net/moulavi/shams/ghazalsh/sh138">غزل شمارهٔ ۱۳۸</a></h2>
<p>سکه رخسار ما جز زر مبادا بی‌شما</p><p>در تک دریای دل گوهر مبادا بی‌شما</p><p>شاخه‌های باغ شادی کان قوی تازه‌ست و تر</p><p>خشک بادا بی‌شما و تر مبادا بی‌شما</p><p>این همای دل که خو کردست در سایه شما</p><p>جز میان شعله آذر مبادا بی‌شما</p><p>دیدمش بیمار جان را گفتمش چونی خوشی</p><p>هین بگو چون نیست میوه برمبادا بی‌شما</p><p>روز من تابید جان و در خیالش بنگرید</p><p>گفت رنج صعب من خوشتر مبادا بی‌شما</p><p>چون شما و جمله خلقان نقش‌های آزرند</p><p>نقش‌های آزر و آزر مبادا بی‌شما</p><p>جرعه جرعه مر جگر را جام آتش می‌دهیم</p><p>کاین جگر را شربت کوثر مبادا بی‌شما</p><p>صد هزاران جان فدا شد از پی باده الست</p><p>عقل گوید کان می‌ام در سر مبادا بی‌شما</p><p>هر دو ده یعنی دو کون از بوی تو رونق گرفت</p><p>در دو ده این چاکرت مهتر مبادا بی‌شما</p><p>چشم را صد پر ز نور از بهر دیدار توست</p><p>ای که هر دو چشم را یک پر مبادا بی‌شما</p><p>بی شما هر موی ما گر سنجر و خسرو شوند</p><p>خسرو شاهنشه و سنجر مبادا بی‌شما</p><p>تا فراق شمس تبریزی همی خنجر کشد</p><p>دست‌های گل به جز خنجر مبادا بی‌شما</p><h2><a id="poem-2763" href="https://ganjoor.net/moulavi/shams/ghazalsh/sh139">غزل شمارهٔ ۱۳۹</a></h2>
<p>رنج تن دور از تو ای تو راحت جان‌های ما</p><p>چشم بد دور از تو ای تو دیده بینای ما</p><p>صحت تو صحت جان و جهانست ای قمر</p><p>صحت جسم تو بادا ای قمرسیمای ما</p><p>عافیت بادا تنت را ای تن تو جان صفت</p><p>کم مبادا سایه لطف تو از بالای ما</p><p>گلشن رخسار تو سرسبز بادا تا ابد</p><p>کان چراگاه دلست و سبزه و صحرای ما</p><p>رنج تو بر جان ما بادا مبادا بر تنت</p><p>تا بود آن رنج همچون عقل جان آرای ما</p><h2><a id="poem-2764" href="https://ganjoor.net/moulavi/shams/ghazalsh/sh140">غزل شمارهٔ ۱۴۰</a></h2>
<p>درد ما را در جهان درمان مبادا بی‌شما</p><p>مرگ بادا بی‌شما و جان مبادا بی‌شما</p><p>سینه‌های عاشقان جز از شما روشن مباد</p><p>گلبن جان‌های ما خندان مبادا بی‌شما</p><p>بشنو از ایمان که می‌گوید به آواز بلند</p><p>با دو زلف کافرت کایمان مبادا بی‌شما</p><p>عقل سلطان نهان و آسمان چون چتر او</p><p>تاج و تخت و چتر این سلطان مبادا بی‌شما</p><p>عشق را دیدم میان عاشقان ساقی شده</p><p>جان ما را دیدن ایشان مبادا بی‌شما</p><p>جان‌های مرده را ای چون دم عیسی شما</p><p>ملک مصر و یوسف کنعان مبادا بی‌شما</p><p>چون به نقد عشق شمس الدین تبریزی خوشم</p><p>رخ چو زر کردم بگفتم کان مبادا بی‌شما</p><h2><a id="poem-2765" href="https://ganjoor.net/moulavi/shams/ghazalsh/sh141">غزل شمارهٔ ۱۴۱</a></h2>
<p>جمله یاران تو سنگند و توی مرجان چرا</p><p>آسمان با جملگان جسمست و با تو جان چرا</p><p>چون تو آیی جزو جزوم جمله دستک می‌زنند</p><p>چون تو رفتی جمله افتادند در افغان چرا</p><p>با خیالت جزو جزوم می‌شود خندان لبی</p><p>می‌شود با دشمن تو مو به مو دندان چرا</p><p>بی خط و بی‌خال تو این عقل امی می‌بود</p><p>چون ببیند آن خطت را می‌شود خط خوان چرا</p><p>تن همی‌گوید به جان پرهیز کن از عشق او</p><p>جانش می‌گوید حذر از چشمه حیوان چرا</p><p>روی تو پیغامبر خوبی و حسن ایزدست</p><p>جان به تو ایمان نیارد با چنین برهان چرا</p><p>کو یکی برهان که آن از روی تو روشنترست</p><p>کف نبرد کفرها زین یوسف کنعان چرا</p><p>هر کجا تخمی بکاری آن بروید عاقبت</p><p>برنروید هیچ از شه دانه احسان چرا</p><p>هر کجا ویران بود آن جا امید گنج هست</p><p>گنج حق را می‌نجویی در دل ویران چرا</p><p>بی ترازو هیچ بازاری ندیدم در جهان</p><p>جمله موزونند عالم نبودش میزان چرا</p><p>گیرم این خربندگان خود بار سرگین می‌کشند</p><p>این سواران باز می‌مانند از میدان چرا</p><p>هر ترانه اولی دارد دلا و آخری</p><p>بس کن آخر این ترانه نیستش پایان چرا</p><h2><a id="poem-2766" href="https://ganjoor.net/moulavi/shams/ghazalsh/sh142">غزل شمارهٔ ۱۴۲</a></h2>
<p>دولتی همسایه شد همسایگان را الصلا</p><p>زین سپس باخود نماند بوالعلی و بوالعلا</p><p>عاقبت از مشرق جان تیغ زد چون آفتاب</p><p>آن که جان می‌جست او را در خلا و در ملا</p><p>آن ز دور آتش نماید چون روی نوری بود</p><p>همچنان که آتش موسی برای ابتلا</p><p>الصلا پروانه جانان قصد آن آتش کنید</p><p>چون بلی گفتید اول درروید اندر بلا</p><p>چون سمندر در میان آتشش باشد مقام</p><p>هر که دارد در دل و جان این چنین شوق و ولا</p><h2><a id="poem-2767" href="https://ganjoor.net/moulavi/shams/ghazalsh/sh143">غزل شمارهٔ ۱۴۳</a></h2>
<p>دوش من پیغام کردم سوی تو استاره را</p><p>گفتمش خدمت رسان از من تو آن مه پاره را</p><p>سجده کردم گفتم این سجده بدان خورشید بر</p><p>کو به تابش زر کند مر سنگ‌های خاره را</p><p>سینه خود باز کردم زخم‌ها بنمودمش</p><p>گفتمش از من خبر ده دلبر خون خواره را</p><p>سو به سو گشتم که تا طفل دلم خامش شود</p><p>طفل خسپد چون بجنباند کسی گهواره را</p><p>طفل دل را شیر ده ما را ز گردش وارهان</p><p>ای تو چاره کرده هر دم صد چو من بیچاره را</p><p>شهر وصلت بوده است آخر ز اول جای دل</p><p>چند داری در غریبی این دل آواره را</p><p>من خمش کردم ولیکن از پی دفع خمار</p><p>ساقی عشاق گردان نرگس خماره را</p><h2><a id="poem-2768" href="https://ganjoor.net/moulavi/shams/ghazalsh/sh144">غزل شمارهٔ ۱۴۴</a></h2>
<p>عقل دریابد تو را یا عشق یا جان صفا</p><p>لوح محفوظت شناسد یا ملایک بر سما</p><p>جبرئیلت خواب بیند یا مسیحا یا کلیم</p><p>چرخ شاید جای تو یا سدره‌ها یا منتها</p><p>طور موسی بارها خون گشت در سودای عشق</p><p>کز خداوند شمس دین افتد به طور اندر صدا</p><p>پر در پر بافته رشک احد گرد رخش</p><p>جان احمد نعره زن از شوق او واشوقنا</p><p>غیرت و رشک خدا آتش زند اندر دو کون</p><p>گر سر مویی ز حسنش بی‌حجاب آید به ما</p><p>از ورای صد هزاران پرده حسنش تافته</p><p>نعره‌ها در جان فتاده مرحبا شه مرحبا</p><p>سجده تبریز را خم درشده سرو سهی</p><p>غاشیه تبریز را برداشته جان سها</p><h2><a id="poem-2769" href="https://ganjoor.net/moulavi/shams/ghazalsh/sh145">غزل شمارهٔ ۱۴۵</a></h2>
<p>ای وصالت یک زمان بوده فراقت سال‌ها</p><p>ای به زودی بار کرده بر شتر احمال‌ها</p><p>شب شد و درچین ز هجران رخ چون آفتاب</p><p>درفتاده در شب تاریک بس زلزال‌ها</p><p>چون همی‌رفتی به سکته حیرتی حیران بدم</p><p>چشم باز و من خموش و می‌شد آن اقبال‌ها</p><p>ور نه سکته بخت بودی مر مرا خود آن زمان</p><p>چهره خون آلود کردی بردریدی شال‌ها</p><p>بر سر ره جان و صد جان در شفاعت پیش تو</p><p>در زمان قربان بکردی خود چه باشد مال‌ها</p><p>تا بگشتی در شب تاریک ز آتش نال‌ها</p><p>تا چو احوال قیامت دیده شد اهوال‌ها</p><p>تا بدیدی دل عذابی گونه گونه در فراق</p><p>سنگ خون گرید اگر زان بشنود احوال‌ها</p><p>قدها چون تیر بوده گشته در هجران کمان</p><p>اشک خون آلود گشت و جمله دل‌ها دال‌ها</p><p>چون درستی و تمامی شاه تبریزی بدید</p><p>در صف نقصان نشست است از حیا مثقال‌ها</p><p>از برای جان پاک نورپاش مه وشت</p><p>ای خداوند شمس دین تا نشکنی آمال‌ها</p><p>از مقال گوهرین بحر بی‌پایان تو</p><p>لعل گشته سنگ‌ها و ملک گشته حال‌ها</p><p>حال‌های کاملانی کان ورای قال‌هاست</p><p>شرمسار از فر و تاب آن نوادر قال‌ها</p><p>ذره‌های خاک‌هامون گر بیابد بوی او</p><p>هر یکی عنقا شود تا برگشاید بال‌ها</p><p>بال‌ها چون برگشاید در دو عالم ننگرد</p><p>گرد خرگاه تو گردد واله اجمال‌ها</p><p>دیده نقصان ما را خاک تبریز صفا</p><p>کحل بادا تا بیابد زان بسی اکمال‌ها</p><p>چونک نورافشان کنی درگاه بخشش روح را</p><p>خود چه پا دارد در آن دم رونق اعمال‌ها</p><p>خود همان بخشش که کردی بی‌خبر اندر نهان</p><p>می‌کند پنهان پنهان جمله افعال‌ها</p><p>ناگهان بیضه شکافد مرغ معنی برپرد</p><p>تا هما از سایه آن مرغ گیرد فال‌ها</p><p>هم تو بنویس ای حسام الدین و می‌خوان مدح او</p><p>تا به رغم غم ببینی بر سعادت خال‌ها</p><p>گر چه دست افزار کارت شد ز دستت باک نیست</p><p>دست شمس الدین دهد مر پات را خلخال‌ها</p><h2><a id="poem-2770" href="https://ganjoor.net/moulavi/shams/ghazalsh/sh146">غزل شمارهٔ ۱۴۶</a></h2>
<p>در صفای باده بنما ساقیا تو رنگ ما</p><p>محومان کن تا رهد هر دو جهان از ننگ ما</p><p>باد باده برگمار از لطف خود تا برپرد</p><p>در هوا ما را که تا خفت پذیرد سنگ ما</p><p>بر کمیت می تو جان را کن سوار راه عشق</p><p>تا چو یک گامی بود بر ما دو صد فرسنگ ما</p><p>وارهان این جان ما را تو به رطلی می از آنک</p><p>خون چکید از بینی و چشم دل آونگ ما</p><p>ساقیا تو تیزتر رو این نمی‌بینی که بس</p><p>می‌دود اندر عقب اندیشه‌های لنگ ما</p><p>در طرب اندیشه‌ها خرسنگ باشد جان گداز</p><p>از میان راه برگیرید این خرسنگ ما</p><p>در نوای عشق شمس الدین تبریزی بزن</p><p>مطرب تبریز در پرده عشاقی چنگ ما</p><h2><a id="poem-2771" href="https://ganjoor.net/moulavi/shams/ghazalsh/sh147">غزل شمارهٔ ۱۴۷</a></h2>
<p>آخر از هجران به وصلش دررسیدستی دلا</p><p>صد هزاران سر سر جان شنیدستی دلا</p><p>از ورای پرده‌ها تو گشته‌ای چون می از او</p><p>پرده خوبان مه رو را دریدستی دلا</p><p>از قوام قامتش در قامت تو کژ بماند</p><p>همچو چنگ از بهر سرو تر خمیدستی دلا</p><p>ز آن سوی هست و عدم چون خاص خاص خسروی</p><p>همچو ادبیران چه در هستی خزیدستی دلا</p><p>باز جانی شسته‌ای بر ساعد خسرو به ناز</p><p>پای بندت با وی است ار چه پریدستی دلا</p><p>ور نباشد پای بندت تا نپنداری که تو</p><p>از چنان آرام جان‌ها دررمیدستی دلا</p><p>بلک چون ماهی به دریا بلک چون قالب به جان</p><p>در هوای عشق آن شه آرمیدستی دلا</p><p>چون تو را او شاه از شاهان عالم برگزید</p><p>تو ز قرآن گزینش برگزیدستی دلا</p><p>چون لب اقبال دولت تو گزیدی باک نیست</p><p>گر ز زخم خشم دست خود گزیدستی دلا</p><p>پای خود بر چرخ تا ننهی تو از عزت از آنک</p><p>در رکاب صدر شمس الدین دویدستی دلا</p><p>تو ز جام خاص شاهان تا نیاشامی مدام</p><p>کز مدام شمس تبریزی چشیدستی دلا</p><h2><a id="poem-2772" href="https://ganjoor.net/moulavi/shams/ghazalsh/sh148">غزل شمارهٔ ۱۴۸</a></h2>
<p>از پی شمس حق و دین دیده گریان ما</p><p>از پی آن آفتابست اشک چون باران ما</p><p>کشتی آن نوح کی بینیم هنگام وصال</p><p>چونک هستی‌ها نماند از پی طوفان ما</p><p>جسم ما پنهان شود در بحر باد اوصاف خویش</p><p>رو نماید کشتی آن نوح بس پنهان ما</p><p>بحر و هجران رو نهد در وصل و ساحل رو دهد</p><p>پس بروید جمله عالم لاله و ریحان ما</p><p>هر چه می‌بارید اکنون دیده گریان ما</p><p>سر آن پیدا کند صد گلشن خندان ما</p><p>شرق و غرب این زمین از گلستان یک سان شود</p><p>خار و خس پیدا نباشد در گل یک سان ما</p><p>زیر هر گلبن نشسته ماه رویی زهره رخ</p><p>چنگ عشرت می‌نوازد از پی خاقان ما</p><p>هر زمان شهره بتی بینی که از هر گوشه‌ای</p><p>جام می را می‌دهد در دست بادستان ما</p><p>دیده نادیده ما بوسه دیده زان بتان</p><p>تا ز حیرانی گذشته دیده حیران ما</p><p>جان سودا نعره زن‌ها این بتان سیمبر</p><p>دل گود احسنت عیش خوب بی‌پایان ما</p><p>خاک تبریزست اندر رغبت لطف و صفا</p><p>چون صفای کوثر و چون چشمه حیوان ما</p><h2><a id="poem-2773" href="https://ganjoor.net/moulavi/shams/ghazalsh/sh149">غزل شمارهٔ ۱۴۹</a></h2>
<p>خدمت شمس حق و دین یادگارت ساقیا</p><p>باده گردان چیست آخر داردارت ساقیا</p><p>ساقی گلرخ ز می این عقل ما را خار نه</p><p>تا بگردد جمله گل این خارخارت ساقیا</p><p>جام چون طاووس پران کن به گرد باغ بزم</p><p>تا چو طاووسی شود این زهر و مارت ساقیا</p><p>کار را بگذار می را بار کن بر اسب جام</p><p>تا ز کیوان بگذرد این کار و بارت ساقیا</p><p>تا تو باشی در عزیزی‌ها به بند خود دری</p><p>می‌کند ای سخت جان خاکی خوارت ساقیا</p><p>چشمه رواق می را نحل بگشا سوی عیش</p><p>تا ز چشمه می‌شود هر چشم و چارت ساقیا</p><p>عقل نامحرم برون ران تو ز خلوت زان شراب</p><p>تا نماید آن صنم رخسار نارت ساقیا</p><p>بیخودی از می بگیر و از خودی رو بر کنار</p><p>تا بگیرد در کنار خویش یارت ساقیا</p><p>تو شوی از دست بینی عیش خود را بر کنار</p><p>چون بگیرد در بر سیمین کنارت ساقیا</p><p>گاه تو گیری به بر در یار را از بیخودی</p><p>چونک بیخودتر شدی گیرد کنارت ساقیا</p><p>از می تبریز گردان کن پیاپی رطل‌ها</p><p>تا ببرد تارهای چنگ عارت ساقیا</p><h2><a id="poem-2774" href="https://ganjoor.net/moulavi/shams/ghazalsh/sh150">غزل شمارهٔ ۱۵۰</a></h2>
<p>درد شمس الدین بود سرمایه درمان ما</p><p>بی سر و سامان عشقش بود سامان ما</p><p>آن خیال جان فزای بخت ساز بی‌نظیر</p><p>هم امیر مجلس و هم ساقی گردان ما</p><p>در رخ جان بخش او بخشیدن جان هر زمان</p><p>گشته در مستی جان هم سهل و هم آسان ما</p><p>صد هزاران همچو ما در حسن او حیران شود</p><p>کاندر آن جا گم شود جان و دل حیران ما</p><p>خوش خوش اندر بحر بی‌پایان او غوطی خورد</p><p>تا ابدهای ابد خود این سر و پایان ما</p><p>شکر ایزد را که جمله چشمه حیوان‌ها</p><p>تیره باشد پیش لطف چشمه حیوان ما</p><p>شرم آرد جان و دل تا سجده آرد هوشیار</p><p>پیش چشم مست مخمور خوش جانان ما</p><p>دیو گیرد عشق را از غصه هم این عقل را</p><p>ناگهان گیرد گلوی عقل آدم سان ما</p><p>پس برآرد نیش خونی کز سرش خون می‌چکد</p><p>پس ز جان عقل بگشاید رگ شیران ما</p><p>در دهان عقل ریزد خون او را بردوام</p><p>تا رهاند روح را از دام و از دستان ما</p><p>تا بشاید خدمت مخدوم جان‌ها شمس دین</p><p>آن قباد و سنجر و اسکندر و خاقان ما</p><p>تا ز خاک پاش بگشاید دو چشم سر به غیب</p><p>تا ببیند حال اولیان و آخریان ما</p><p>شکر آن را سوی تبریز معظم رو نهد</p><p>کز زمینش می‌بروید نرگس و ریحان ما</p><h2><a id="poem-2775" href="https://ganjoor.net/moulavi/shams/ghazalsh/sh151">غزل شمارهٔ ۱۵۱</a></h2>
<p>سر برون کن از دریچه جان ببین عشاق را</p><p>از صبوحی‌های شاه آگاه کن فساق را</p><p>از عنایت‌های آن شاه حیات انگیز ما</p><p>جان نو ده مر جهاد و طاعت و انفاق ما</p><p>چون عنایت‌های ابراهیم باشد دستگیر</p><p>سر بریدن کی زیان دارد دلا اسحاق را</p><p>طاق و ایوانی بدیدم شاه ما در وی چو ماه</p><p>نقش‌ها می‌رست و می‌شد در نهان آن طاق را</p><p>غلبه جان‌ها در آن جا پشت پا بر پشت پا</p><p>رنگ رخ‌ها بی‌زبان می‌گفت آن اذواق را</p><p>سرد گشتی باز ذوق مستی و نقل و سماع</p><p>چون بدیدندی به ناگه ماه خوب اخلاق را</p><p>چون بدید آن شاه ما بر در نشسته بندگان</p><p>وان در از شکلی که نومیدی دهد مشتاق را</p><p>شاه ما دستی بزد بشکست آن در را چنانک</p><p>چشم کس دیگر نبیند بند یا اغلاق را</p><p>پاره‌های آن در بشکسته سبز و تازه شد</p><p>کنچ دست شه برآمد نیست مر احراق را</p><p>جامه جانی که از آب دهانش شسته شد</p><p>تا چه خواهد کرد دست و منت دقاق را</p><p>آن که در حبسش از او پیغام پنهانی رسید</p><p>مست آن باشد نخواهد وعده اطلاق را</p><p>بوی جانش چون رسد اندر عقیم سرمدی</p><p>زود از لذت شود شایسته مر اعلاق را</p><p>شاه جانست آن خداوند دل و سر شمس دین</p><p>کش مکان تبریز شد آن چشمه رواق را</p><p>ای خداوندا برای جانت در هجرم مکوب</p><p>همچو گربه می‌نگر آن گوشت بر معلاق را</p><p>ور نه از تشنیع و زاری‌ها جهانی پر کنم</p><p>از فراق خدمت آن شاه من آفاق را</p><p>پرده صبرم فراق پای دارت خرق کرد</p><p>خرق عادت بود اندر لطف این مخراق را</p><h2><a id="poem-2776" href="https://ganjoor.net/moulavi/shams/ghazalsh/sh152">غزل شمارهٔ ۱۵۲</a></h2>
<p>دوش آن جانان ما افتان و خیزان یک قبا</p><p>مست آمد با یکی جامی پر از صرف صفا</p><p>جام می می‌ریخت ره ره زانک مست مست بود</p><p>خاک ره می‌گشت مست و پیش او می‌کوفت پا</p><p>صد هزاران یوسف از حسنش چو من حیران شده</p><p>ناله می‌کردند کی پیدای پنهان تا کجا</p><p>جان به پیشش در سجود از خاک ره بد بیشتر</p><p>عقل دیوانه شده نعره زنان که مرحبا</p><p>جیب‌ها بشکافته آن خویشتن داران ز عشق</p><p>دل سبک مانند کاه و روی‌ها چون کهربا</p><p>عالمی کرده خرابه از برای یک کرشم</p><p>وز خمار چشم نرگس عالمی دیگر هبا</p><p>هوشیاران سر فکنده جمله خود از بیم و ترس</p><p>پیش او صف‌ها کشیده بی‌دعا و بی‌ثنا</p><p>و آنک مستان خمار جادوی اویند نیز</p><p>چون ثنا گویند کز هستی فتادستند جدا</p><p>من جفاگر بی‌وفا جستم که هم جامم شود</p><p>پیش جام او بدیدم مست افتاده وفا</p><p>ترک و هندو مست و بدمستی همی‌کردند دوش</p><p>چون دو خصم خونی ملحد دل دوزخ سزا</p><p>گه به پای همدگر چون مجرمان معترف</p><p>می‌فتادندی به زاری جان سپار و تن فدا</p><p>باز دست همدگر بگرفته آن هندو و ترک</p><p>هر دو در رو می‌فتادند پیش آن مه روی ما</p><p>یک قدح پر کرد شاه و داد ظاهر آن به ترک</p><p>وز نهان با یک قدح می‌گفت هندو را بیا</p><p>ترک را تاجی به سر کایمان لقب دادم تو را</p><p>بر رخ هندو نهاده داغ کاین کفرست،ها</p><p>آن یکی صوفی مقیم صومعه پاکی شده</p><p>وین مقامر در خراباتی نهاده رخت‌ها</p><p>چون پدید آمد ز دور آن فتنه جان‌های حور</p><p>جام در کف سکر در سر روی چون شمس الضحی</p><p>ترس جان در صومعه افتاد زان ترساصنم</p><p>می‌کش و زنار بسته صوفیان پارسا</p><p>وان مقیمان خراباتی از آن دیوانه تر</p><p>می‌شکستند خم‌ها و می‌فکندند چنگ و نا</p><p>شور و شر و نفع و ضر و خوف و امن و جان و تن</p><p>جمله را سیلاب برده می‌کشاند سوی لا</p><p>نیم شب چون صبح شد آواز دادند مؤذنان</p><p>ایها العشاق قوموا و استعدوا للصلا</p><h2><a id="poem-2777" href="https://ganjoor.net/moulavi/shams/ghazalsh/sh153">غزل شمارهٔ ۱۵۳</a></h2>
<p>شمع دیدم گرد او پروانه‌ها چون جمع‌ها</p><p>شمع کی دیدم که گردد گرد نورش شمع‌ها</p><p>شمع را چون برفروزی اشک ریزد بر رخان</p><p>او چو بفروزد رخ عاشق بریزد دمع‌ها</p><p>چون شکر گفتار آغازد ببینی ذره‌ها</p><p>از برای استماعش واگشاده سمع‌ها</p><p>ناامیدانی که از ایام‌ها بفسرده‌اند</p><p>گرمی جانش برانگیزد ز جانشان طمع‌ها</p><p>گر نه لطف او بدی بودی ز جان‌های غیور</p><p>مر مرا از ذکر نام شکرینش منع‌ها</p><p>شمس دین صدر خداوند خداوندان به حق</p><p>کز جمال جان او بازیب و فر شد صنع‌ها</p><p>چون بر آن آمد که مر جسمانیان را رو دهد</p><p>جان صدیقان گریبان را درید از شنع‌ها</p><p>تخم امیدی که کشتم از پی آن آفتاب</p><p>یک نظر بادا از او بر ما برای ینع‌ها</p><p>سایه جسم لطیفش جان ما را جان‌هاست</p><p>یا رب آن سایه به ما واده برای طبع‌ها</p><h2><a id="poem-2778" href="https://ganjoor.net/moulavi/shams/ghazalsh/sh154">غزل شمارهٔ ۱۵۴</a></h2>
<p>دیده حاصل کن دلا آنگه ببین تبریز را</p><p>بی بصیرت کی توان دیدن چنین تبریز را</p><p>هر چه بر افلاک روحانیست از بهر شرف</p><p>می‌نهد بر خاک پنهانی جبین تبریز را</p><p>پا نهادی بر فلک از کبر و نخوت بی‌درنگ</p><p>گر به چشم سر بدیدستی زمین تبریز را</p><p>روح حیوانی تو را و عقل شب کوری دگر</p><p>با همین دیده دلا بینی همین تبریز را</p><p>تو اگر اوصاف خواهی هست فردوس برین</p><p>از صفا و نور سر بنده کمین تبریز را</p><p>نفس تو عجل سمین و تو مثال سامری</p><p>چون شناسد دیده عجل سمین تبریز را</p><p>همچو دریاییست تبریز از جواهر و ز درر</p><p>چشم درناید دو صد در ثمین تبریز را</p><p>گر بدان افلاک کاین افلاک گردانست از آن</p><p>وافروشی هست بر جانت غبین تبریز را</p><p>گر نه جسمستی تو را من گفتمی بهر مثال</p><p>جوهرین یا از زمرد یا زرین تبریز را</p><p>چون همه روحانیون روح قدسی عاجزند</p><p>چون بدانی تو بدین رای رزین تبریز را</p><p>چون درختی را نبینی مرغ کی بینی برو</p><p>پس چه گویم با تو جان جان این تبریز را</p><h2><a id="poem-2779" href="https://ganjoor.net/moulavi/shams/ghazalsh/sh155">غزل شمارهٔ ۱۵۵</a></h2>
<p>از فراق شمس دین افتاده‌ام در تنگنا</p><p>او مسیح روزگار و درد چشمم بی‌دوا</p><p>گر چه درد عشق او خود راحت جان منست</p><p>خون جانم گر بریزد او بود صد خونبها</p><p>عقل آواره شده دوش آمد و حلقه بزد</p><p>من بگفتم کیست بر در باز کن در اندرآ</p><p>گفت آخر چون درآید خانه تا سر آتشست</p><p>می‌بسوزد هر دو عالم را ز آتش‌های لا</p><p>گفتمش تو غم مخور پا اندرون نه مردوار</p><p>تا کند پاکت ز هستی هست گردی ز اجتبا</p><p>عاقبت بینی مکن تا عاقبت بینی شوی</p><p>تا چو شیر حق باشی در شجاعت لافتی</p><p>تا ببینی هستیت چون از عدم سر برزند</p><p>روح مطلق کامکار و شهسوار هل اتی</p><p>جمله عشق و جمله لطف و جمله قدرت جمله دید</p><p>گشته در هستی شهید و در عدم او مرتضی</p><p>آن عدم نامی که هستی موج‌ها دارد از او</p><p>کز نهیب و موج او گردان شد صد آسیا</p><p>اندر آن موج اندرآیی چون بپرسندت از این</p><p>تو بگویی صوفیم صوفی بخواند مامضی</p><p>از میان شمع بینی برفروزد شمع تو</p><p>نور شمعت اندرآمیزد به نور اولیا</p><p>مر تو را جایی برد آن موج دریا در فنا</p><p>دررباید جانت را او از سزا و ناسزا</p><p>لیک از آسیب جانت وز صفای سینه‌ات</p><p>بی تو داده باغ هستی را بسی نشو و نما</p><p>در جهان محو باشی هست مطلق کامران</p><p>در حریم محو باشی پیشوا و مقتدا</p><p>دیده‌های کون در رویت نیارد بنگرید</p><p>تا که نجهد دیده‌اش از شعشعه آن کبریا</p><p>ناگهان گردی بخیزد زان سوی محو فنا</p><p>که تو را وهمی نبوده زان طریق ماورا</p><p>شعله‌های نور بینی از میان گردها</p><p>محو گردد نور تو از پرتو آن شعله‌ها</p><p>زو فروآ تو ز تخت و سجده‌ای کن زانک هست</p><p>آن شعاع شمس دین شهریار اصفیا</p><p>ور کسی منکر شود اندر جبین او نگر</p><p>تا ببینی داغ فرعونی بر آن جا قد طغی</p><p>تا نیارد سجده‌ای بر خاک تبریز صفا</p><p>کم نگردد از جبینش داغ نفرین خدا</p><h2><a id="poem-2780" href="https://ganjoor.net/moulavi/shams/ghazalsh/sh156">غزل شمارهٔ ۱۵۶</a></h2>
<p>ای هوس‌های دلم بیا بیا بیا بیا</p><p>ای مراد و حاصلم بیا بیا بیا بیا</p><p>مشکل و شوریده‌ام چون زلف تو چون زلف تو</p><p>ای گشاد مشکلم بیا بیا بیا بیا</p><p>از ره منزل مگو دیگر مگو دیگر مگو</p><p>ای تو راه و منزلم بیا بیا بیا بیا</p><p>درربودی از زمین یک مشت گل یک مشت گل</p><p>در میان آن گلم بیا بیا بیا بیا</p><p>تا ز نیکی وز بدی من واقفم من واقفم</p><p>از جمالت غافلم بیا بیا بیا بیا</p><p>تا نسوزد عقل من در عشق تو در عشق تو</p><p>غافلم نی عاقلم باری بیا رویی نما</p><p>شه صلاح الدین که تو هم حاضری هم غایبی</p><p>ای عجوبه و اصلم بیا بیا بیا بیا</p><h2><a id="poem-2781" href="https://ganjoor.net/moulavi/shams/ghazalsh/sh157">غزل شمارهٔ ۱۵۷</a></h2>
<p>ای هوس‌های دلم باری بیا رویی نما</p><p>ای مراد و حاصلم باری بیا رویی نما</p><p>مشکل و شوریده‌ام چون زلف تو چون زلف تو</p><p>ای گشاد مشکلم باری بیا رویی نما</p><p>از ره و منزل مگو دیگر مگو دیگر مگو</p><p>ای تو راه و منزلم باری بیا رویی نما</p><p>درربودی از زمین یک مشت گل یک مشت گل</p><p>در میان آن گلم باری بیا رویی نما</p><p>تا ز نیکی وز بدی من واقفم من واقفم</p><p>از جمالت غافلم باری بیا رویی نما</p><p>تا نسوزد عقل من در عشق تو در عشق تو</p><p>غافلم نی عاقلم باری بیا رویی نما</p><p>شه صلاح الدین که تو هم حاضری هم غایبی</p><p>ای عجوبه واصلم باری بیا رویی نما</p><h2><a id="poem-2782" href="https://ganjoor.net/moulavi/shams/ghazalsh/sh158">غزل شمارهٔ ۱۵۸</a></h2>
<p>امتزاج روح‌ها در وقت صلح و جنگ‌ها</p><p>با کسی باید که روحش هست صافی صفا</p><p>چون تغییر هست در جان وقت جنگ و آشتی</p><p>آن نه یک روحست تنها بلک گشتستند جدا</p><p>چون بخواهد دل سلام آن یکی همچون عروس</p><p>مر زفاف صحبت داماد دشمن روی را</p><p>باز چون میلی بود سویی بدان ماند که او</p><p>میل دارد سوی داماد لطیف دلربا</p><p>از نظرها امتزاج و از سخن‌ها امتزاج</p><p>وز حکایت امتزاج و از فکر آمیزها</p><p>همچنانک امتزاج ظاهرست اندر رکوع</p><p>وز تصافح وز عناق و قبله و مدح و دعا</p><p>بر تفاوت این تمازج‌ها ز میل و نیم میل</p><p>وز سر کره و کراهت وز پی ترس و حیا</p><p>آن رکوع باتأنی وان ثنای نرم نرم</p><p>هم مراتب در معانی در صورها مجتبا</p><p>این همه بازیچه گردد چون رسیدی در کسی</p><p>کش سما سجده‌اش برد وان عرش گوید مرحبا</p><p>آن خداوند لطیف بنده پرور شمس دین</p><p>کو رهاند مر شما را زین خیال بی‌وفا</p><p>با عدم تا چند باشی خایف و امیدوار</p><p>این همه تأثیر خشم اوست تا وقت رضا</p><p>هستی جان اوست حقا چونک هستی زو بتافت</p><p>لاجرم در نیستی می‌ساز با قید هوا</p><p>گه به تسبیع هوا و گه به تسبیع خیال</p><p>گه به تسبیع کلام و گه به تسبیع لقا</p><p>گه خیال خوش بود در طنز همچون احتلام</p><p>گه خیال بد بود همچون که خواب ناسزا</p><p>وانگهی تخییل‌ها خوشتر از این قوم رذیل</p><p>اینت هستی کو بود کمتر ز تخییل عما</p><p>پس از آن سوی عدم بدتر از این از صد عدم</p><p>این عدم‌ها بر مراتب بود همچون که بقا</p><p>تا نیاید ظل میمون خداوندی او</p><p>هیچ بندی از تو نگشاید یقین می‌دان دلا</p><h2><a id="poem-2783" href="https://ganjoor.net/moulavi/shams/ghazalsh/sh159">غزل شمارهٔ ۱۵۹</a></h2>
<p>ای ز مقدارت هزاران فخر بی‌مقدار را</p><p>داد گلزار جمالت جان شیرین خار را</p><p>ای ملوکان جهان روح بر درگاه تو</p><p>در سجودافتادگان و منتظر مر بار را</p><p>عقل از عقلی رود هم روح روحی گم کند</p><p>چونک طنبوری ز عشقت برنوازد تار را</p><p>گر ز آب لطف تو نم یافتی گلزارها</p><p>کس ندیدی خالی از گل سال‌ها گلزار را</p><p>محو می‌گردد دلم در پرتو دلدار من</p><p>می‌نتانم فرق کردن از دلم دلدار را</p><p>دایما فخرست جان را از هوای او چنان</p><p>کو ز مستی می‌نداند فخر را و عار را</p><p>هست غاری جان رهبانان عشقت معتکف</p><p>کرده رهبان مبارک پر ز نور این غار را</p><p>گر شود عالم چو قیر از غصه هجران تو</p><p>نخوتی دارد که اندرننگرد مر قار را</p><p>چون عصای موسی بود آن وصل اکنون مار شد</p><p>ای وصال موسی وش اندرربا این مار را</p><p>ای خداوند شمس دین از آتش هجران تو</p><p>رشک نور باقی‌ست صد آفرین این نار را</p><h2><a id="poem-2784" href="https://ganjoor.net/moulavi/shams/ghazalsh/sh160">غزل شمارهٔ ۱۶۰</a></h2>
<p>مفروشید کمان و زره و تیغ زنان را</p><p>که سزا نیست سلح‌ها به جز از تیغ زنان را</p><p>چه کند بنده صورت کمر عشق خدا را</p><p>چه کند عورت مسکین سپر و گرز و سنان را</p><p>چو میان نیست کمر را به کجا بندد آخر</p><p>که وی از سنگ کشیدن بشکستست میان را</p><p>زر و سیم و در و گوهر نه که سنگیست مزور</p><p>ز پی سنگ کشیدن چو خری ساخته جان را</p><p>منشین با دو سه ابله که بمانی ز چنین ره</p><p>تو ز مردان خدا جو صفت جان و جهان را</p><p>سوی آن چشم نظر کن که بود مست تجلی</p><p>که در آن چشم بیابی گهر عین و عیان را</p><p>تو در آن سایه بنه سر که شجر را کند اخضر</p><p>که بدان جاست مجاری همگی امن و امان را</p><p>گذر از خواب برادر به شب تیره چو اختر</p><p>که به شب باید جستن وطن یار نهان را</p><p>به نظربخش نظر کن ز میش بلبله تر کن</p><p>سوی آن دور سفر کن چه کنی دور زمان را</p><p>بپران تیر نظر را به مؤثر ده اثر را</p><p>تبع تیر نظر دان تن مانند کمان را</p><p>چو عدواید تو گردد چو کرم قید تو گردد</p><p>چو یقین صید تو گردد بدران دام گمان را</p><p>سوی حق چون بشتابی تو چو خورشید بتابی</p><p>چو چنان سود بیابی چه کنی سود و زیان را</p><p>هله ای ترش چو آلو بشنو بانگ تعالوا</p><p>که گشادست به دعوت مه جاوید دهان را</p><p>من از این فاتحه بستم لب خود باقی از او جو</p><p>که درآکند به گوهر دهن فاتحه خوان را</p><h2><a id="poem-2785" href="https://ganjoor.net/moulavi/shams/ghazalsh/sh161">غزل شمارهٔ ۱۶۱</a></h2>
<p>چو فرستاد عنایت به زمین مشعله‌ها را</p><p>که بدر پرده تن را و ببین مشعله‌ها را</p><p>تو چرا منکر نوری مگر از اصل تو کوری</p><p>وگر از اصل تو دوری چه از این مشعله‌ها را</p><p>خردا چند به هوشی خردا چند بپوشی</p><p>تو عزبخانه مه را تو چنین مشعله‌ها را</p><p>بنگر رزم جهان را بنگر لشکر جان را</p><p>که به مردی بگشادند کمین مشعله‌ها را</p><p>تو اگر خواب درآیی ور از این باب درآیی</p><p>تو بدانی و ببینی به یقین مشعله‌ها را</p><p>تو صلاح دل و دین را چو بدان چشم ببینی</p><p>به خدا روح امینی و امین مشعله‌ها را</p><h2><a id="poem-2786" href="https://ganjoor.net/moulavi/shams/ghazalsh/sh162">غزل شمارهٔ ۱۶۲</a></h2>
<p>تو مرا جان و جهانی چه کنم جان و جهان را</p><p>تو مرا گنج روانی چه کنم سود و زیان را</p><p>نفسی یار شرابم نفسی یار کبابم</p><p>چو در این دور خرابم چه کنم دور زمان را</p><p>ز همه خلق رمیدم ز همه بازرهیدم</p><p>نه نهانم نه پدیدم چه کنم کون و مکان را</p><p>ز وصال تو خمارم سر مخلوق ندارم</p><p>چو تو را صید و شکارم چه کنم تیر و کمان را</p><p>چو من اندر تک جویم چه روم آب چه جویم</p><p>چه توان گفت چه گویم صفت این جوی روان را</p><p>چو نهادم سر هستی چه کشم بار کهی را</p><p>چو مرا گرگ شبان شد چه کشم ناز شبان را</p><p>چه خوشی عشق چه مستی چو قدح بر کف دستی</p><p>خنک آن جا که نشستی خنک آن دیده جان را</p><p>ز تو هر ذره جهانی ز تو هر قطره چو جانی</p><p>چو ز تو یافت نشانی چه کند نام و نشان را</p><p>جهت گوهر فایق به تک بحر حقایق</p><p>چو به سر باید رفتن چه کنم پای دوان را</p><p>به سلاح احد تو ره ما را بزدی تو</p><p>همه رختم ستدی تو چه دهم باج ستان را</p><p>ز شعاع مه تابان ز خم طره پیچان</p><p>دل من شد سبک ای جان بده آن رطل گران را</p><p>منگر رنج و بلا را بنگر عشق و ولا را</p><p>منگر جور و جفا را بنگر صد نگران را</p><p>غم را لطف لقب کن ز غم و درد طرب کن</p><p>هم از این خوب طلب کن فرج و امن و امان را</p><p>بطلب امن و امان را بگزین گوشه گران را</p><p>بشنو راه دهان را مگشا راه دهان را</p><h2><a id="poem-2787" href="https://ganjoor.net/moulavi/shams/ghazalsh/sh163">غزل شمارهٔ ۱۶۳</a></h2>
<p>بروید ای حریفان بکشید یار ما را</p><p>به من آورید آخر صنم گریزپا را</p><p>به ترانه‌های شیرین به بهانه‌های زرین</p><p>بکشید سوی خانه مه خوب خوش لقا را</p><p>وگر او به وعده گوید که دمی دگر بیایم</p><p>همه وعده مکر باشد بفریبد او شما را</p><p>دم سخت گرم دارد که به جادوی و افسون</p><p>بزند گره بر آب او و ببندد او هوا را</p><p>به مبارکی و شادی چو نگار من درآید</p><p>بنشین نظاره می‌کن تو عجایب خدا را</p><p>چو جمال او بتابد چه بود جمال خوبان</p><p>که رخ چو آفتابش بکشد چراغ‌ها را</p><p>برو ای دل سبک رو به یمن به دلبر من</p><p>برسان سلام و خدمت تو عقیق بی‌بها را</p><h2><a id="poem-2788" href="https://ganjoor.net/moulavi/shams/ghazalsh/sh164">غزل شمارهٔ ۱۶۴</a></h2>
<p>چو مرا به سوی زندان بکشید تن ز بالا</p><p>ز مقربان حضرت بشدم غریب و تنها</p><p>به میان حبس ناگه قمری مرا قرین شد</p><p>که فکند در دماغم هوسش هزار سودا</p><p>همه کس خلاص جوید ز بلا و حبس من نی</p><p>چه روم چه روی آرم به برون و یار این جا</p><p>که به غیر کنج زندان نرسم به خلوت او</p><p>که نشد به غیر آتش دل انگبین مصفا</p><p>نظری به سوی خویشان نظری برو پریشان</p><p>نظری بدان تمنا نظری بدین تماشا</p><p>چو بود حریف یوسف نرمد کسی چو دارد</p><p>به میان حبس بستان و که خاصه یوسف ما</p><p>بدود به چشم و دیده سوی حبس هر کی او را</p><p>ز چنین شکرستانی برسد چنین تقاضا</p><p>من از اختران شنیدم که کسی اگر بیابد</p><p>اثری ز نور آن مه خبری کنید ما را</p><p>چو بدین گهر رسیدی رسدت که از کرامت</p><p>بنهی قدم چو موسی گذری ز هفت دریا</p><p>خبرش ز رشک جان‌ها نرسد به ماه و اختر</p><p>که چو ماه او برآید بگدازد آسمان‌ها</p><p>خجلم ز وصف رویش به خدا دهان ببندم</p><p>چه برد ز آب دریا و ز بحر مشک سقا</p><h2><a id="poem-2789" href="https://ganjoor.net/moulavi/shams/ghazalsh/sh165">غزل شمارهٔ ۱۶۵</a></h2>
<p>اگر آن میی که خوردی به سحر نبود گیرا</p><p>بستان ز من شرابی که قیامتست حقا</p><p>چه تفرج و تماشا که رسد ز جام اول</p><p>دومش نعوذبالله چه کنم صفت سوم را</p><p>غم و مصلحت نماند همه را فرود راند</p><p>پس از آن خدای داند که کجا کشد تماشا</p><p>تو اسیر بو و رنگی به مثال نقش سنگی</p><p>بجهی چو آب چشمه ز درون سنگ خارا</p><p>بده آن می رواقی هله ای کریم ساقی</p><p>چو چنان شوم بگویم سخن تو بی‌محابا</p><p>قدحی گران به من ده به غلام خویشتن ده</p><p>بنگر که از خمارت نگران شدم به بالا</p><p>نگران شدم بدان سو که تو کرده‌ای مرا خو</p><p>که روانه باد آن جو که روانه شد ز دریا</p><h2><a id="poem-2790" href="https://ganjoor.net/moulavi/shams/ghazalsh/sh166">غزل شمارهٔ ۱۶۶</a></h2>
<p>چمنی که تا قیامت گل او به بار بادا</p><p>صنمی که بر جمالش دو جهان نثار بادا</p><p>ز بگاه میر خوبان به شکار می‌خرامد</p><p>که به تیر غمزه او دل ما شکار بادا</p><p>به دو چشم من ز چشمش چه پیام‌هاست هر دم</p><p>که دو چشم از پیامش خوش و پرخمار بادا</p><p>در زاهدی شکستم به دعا نمود نفرین</p><p>که برو که روزگارت همه بی‌قرار بادا</p><p>نه قرار ماند و نی دل به دعای او ز یاری</p><p>که به خون ماست تشنه که خداش یار بادا</p><p>تن ما به ماه ماند که ز عشق می‌گدازد</p><p>دل ما چو چنگ زهره که گسسته تار بادا</p><p>به گداز ماه منگر به گسستگی زهره</p><p>تو حلاوت غمش بین که یکش هزار بادا</p><p>چه عروسیست در جان که جهان ز عکس رویش</p><p>چو دو دست نوعروسان تر و پرنگار بادا</p><p>به عذار جسم منگر که بپوسد و بریزد</p><p>به عذار جان نگر که خوش و خوش عذار بادا</p><p>تن تیره همچو زاغی و جهان تن زمستان</p><p>که به رغم این دو ناخوش ابدا بهار بادا</p><p>که قوام این دو ناخوش به چهار عنصر آمد</p><p>که قوام بندگانت به جز این چهار بادا</p><h2><a id="poem-2791" href="https://ganjoor.net/moulavi/shams/ghazalsh/sh167">غزل شمارهٔ ۱۶۷</a></h2>
<p>کی بپرسد جز تو خسته و رنجور تو را</p><p>ای مسیح از پی پرسیدن رنجور بیا</p><p>دست خود بر سر رنجور بنه که چونی</p><p>از گناهش بمیندیش و به کین دست مخا</p><p>آنک خورشید بلا بر سر او تیغ زدست</p><p>گستران بر سر او سایه احسان و رضا</p><p>این مقصر به دو صد رنج سزاوار شدست</p><p>لیک زان لطف به جز عفو و کرم نیست سزا</p><p>آن دلی را که به صد شیر و شکر پروردی</p><p>مچشانش پس از آن هر نفسی زهر جفا</p><p>تا تو برداشته‌ای دل ز من و مسکن من</p><p>بند بشکست و درآمد سوی من سیل بلا</p><p>تو شفایی چو بیایی خوش و رو بنمایی</p><p>سپه رنج گریزند و نمایند قفا</p><p>به طبیبش چه حواله کنی ای آب حیات</p><p>از همان جا که رسد درد همان جاست دوا</p><p>همه عالم چو تنند و تو سر و جان همه</p><p>کی شود زنده تنی که سر او گشت جدا</p><p>ای تو سرچشمه حیوان و حیات همگان</p><p>جوی ما خشک شده‌ست آب از این سو بگشا</p><p>جز از این چند سخن در دل رنجور بماند</p><p>تا نبیند رخ خوب تو نگوید به خدا</p><h2><a id="poem-2792" href="https://ganjoor.net/moulavi/shams/ghazalsh/sh168">غزل شمارهٔ ۱۶۸</a></h2>
<p>ای بروییده به ناخواست به مانند گیا</p><p>چون تو را نیست نمک خواه برو خواه بیا</p><p>هر که را نیست نمک گر چه نماید خدمت</p><p>خدمت او به حقیقت همه زرقست و ریا</p><p>برو ای غصه دمی زحمت خود کوته کن</p><p>باده عشق بیا زود که جانت بزیا</p><h2><a id="poem-2793" href="https://ganjoor.net/moulavi/shams/ghazalsh/sh169">غزل شمارهٔ ۱۶۹</a></h2>
<p>رو ترش کن که همه روترشانند این جا</p><p>کور شو تا نخوری از کف هر کور عصا</p><p>لنگ رو چونک در این کوی همه لنگانند</p><p>لته بر پای بپیچ و کژ و مژ کن سر و پا</p><p>زعفران بر رخ خود مال اگر مه رویی</p><p>روی خوب ار بنمایی بخوری زخم قفا</p><p>آینه زیر بغل زن چو ببینی زشتی</p><p>ور نه بدنام کنی آینه را ای مولا</p><p>تا که هشیاری و با خویش مدارا می‌کن</p><p>چونک سرمست شدی هر چه که بادا بادا</p><p>ساغری چند بخور از کف ساقی وصال</p><p>چونک بر کار شدی برجه و در رقص درآ</p><p>گرد آن نقطه چو پرگار همی‌زن چرخی</p><p>این چنین چرخ فریضه‌ست چنین دایره را</p><p>بازگو آنچ بگفتی که فراموشم شد</p><p>سلم الله علیک ای مه و مه پاره ما</p><p>سلم الله علیک ای همه ایام تو خوش</p><p>سلم الله علیک ای دم یحیی الموتی</p><p>چشم بد دور از آن رو که چو بربود دلی</p><p>هیچ سودش نکند چاره و لا حول و لا</p><p>ما به دریوزه حسن تو ز دور آمده‌ایم</p><p>ماه را از رخ پرنور بود جود و سخا</p><p>ماه بشنود دعای من و کف‌ها برداشت</p><p>پیش ماه تو و می‌گفت مرا نیز مها</p><p>مه و خورشید و فلک‌ها و معانی و عقول</p><p>سوی ما محتشمانند و به سوی تو گدا</p><p>غیرتت لب بگزید و به دلم گفت خموش</p><p>دل من تن زد و بنشست و بیفکند لوا</p><h2><a id="poem-2794" href="https://ganjoor.net/moulavi/shams/ghazalsh/sh170">غزل شمارهٔ ۱۷۰</a></h2>
<p>تا به شب ای عارف شیرین نوا</p><p>آن مایی آن مایی آن ما</p><p>تا به شب امروز ما را عشرتست</p><p>الصلا ای پاکبازان الصلا</p><p>درخرام ای جان جان هر سماع</p><p>مه لقایی مه لقایی مه لقا</p><p>در میان شکران گل ریز کن</p><p>مرحبا ای کان شکر مرحبا</p><p>عمر را نبود وفا الا تو عمر</p><p>باوفایی باوفایی باوفا</p><p>بس غریبی بس غریبی بس غریب</p><p>از کجایی از کجایی از کجا</p><p>با که می‌باشی و همراز تو کیست</p><p>با خدایی با خدایی با خدا</p><p>ای گزیده نقش از نقاش خود</p><p>کی جدایی کی جدایی کی جدا</p><p>با همه بیگانه‌ای و با غمش</p><p>آشنایی آشنایی آشنایی آشنا</p><p>جزو جزو تو فکنده در فلک</p><p>ربنا و ربنا و ربنا</p><p>دل شکسته هین چرایی برشکن</p><p>قلب‌ها و قلب‌ها و قلب‌ها</p><p>آخر ای جان اول هر چیز را</p><p>منتهایی منتهایی منتها</p><p>یوسفا در چاه شاهی تو ولیک</p><p>بی لوایی بی‌لوایی بی‌لوا</p><p>چاه را چون قصر قیصر کرده‌ای</p><p>کیمیایی کیمیایی کیمیا</p><p>یک ولی کی خوانمت که صد هزار</p><p>اولیایی اولیایی اولیا</p><p>حشرگاه هر حسینی گر کنون</p><p>کربلایی کربلایی کربلا</p><p>مشک را بربند ای جان گر چه تو</p><p>خوش سقایی خوش سقایی خوش سقا</p><h2><a id="poem-2795" href="https://ganjoor.net/moulavi/shams/ghazalsh/sh171">غزل شمارهٔ ۱۷۱</a></h2>
<p>چون نمایی آن رخ گلرنگ را</p><p>از طرب در چرخ آری سنگ را</p><p>بار دیگر سر برون کن از حجاب</p><p>از برای عاشقان دنگ را</p><p>تا که دانش گم کند مر راه را</p><p>تا که عاقل بشکند فرهنگ را</p><p>تا که آب از عکس تو گوهر شود</p><p>تا که آتش واهلد مر جنگ را</p><p>من نخواهم ماه را با حسن تو</p><p>وان دو سه قندیلک آونگ را</p><p>من نگویم آینه با روی تو</p><p>آسمان کهنه پرزنگ را</p><p>دردمیدی و آفریدی باز تو</p><p>شکل دیگر این جهان تنگ را</p><p>در هوای چشم چون مریخ او</p><p>ساز ده ای زهره باز آن چنگ را</p><h2><a id="poem-2796" href="https://ganjoor.net/moulavi/shams/ghazalsh/sh172">غزل شمارهٔ ۱۷۲</a></h2>
<p>در میان عاشقان عاقل مبا</p><p>خاصه اندر عشق این لعلین قبا</p><p>دور بادا عاقلان از عاشقان</p><p>دور بادا بوی گلخن از صبا</p><p>گر درآید عاقلی گو راه نیست</p><p>ور درآید عاشقی صد مرحبا</p><p>مجلس ایثار و عقل سخت گیر</p><p>صرفه اندر عاشقی باشد وبا</p><p>ننگ آید عشق را از نور عقل</p><p>بد بود پیری در ایام صبا</p><p>خانه بازآ عاشقا تو زوترک</p><p>عمر خود بی‌عاشقی باشد هبا</p><p>جان نگیرد شمس تبریزی به دست</p><p>دست بر دل نه برون رو قالبا</p><h2><a id="poem-2797" href="https://ganjoor.net/moulavi/shams/ghazalsh/sh173">غزل شمارهٔ ۱۷۳</a></h2>
<p>از یکی آتش برآوردم تو را</p><p>در دگر آتش بگستردم تو را</p><p>از دل من زاده‌ای همچون سخن</p><p>چون سخن آخر فروخوردم تو را</p><p>با منی وز من نمی‌داری خبر</p><p>جادوم من جادوی کردم تو را</p><p>تا نیفتد بر جمالت چشم بد</p><p>گوش مالیدم بیازردم تو را</p><p>دایم اقبالت جوان شد ز آنچ داد</p><p>این کف دست جوامردم تو را</p><h2><a id="poem-2798" href="https://ganjoor.net/moulavi/shams/ghazalsh/sh174">غزل شمارهٔ ۱۷۴</a></h2>
<p>ز آتش شهوت برآوردم تو را</p><p>و اندر آتش بازگستردم تو را</p><p>از دل من زاده‌ای همچون سخن</p><p>چون سخن من هم فروخوردم تو را</p><p>با منی وز من نمی‌دانی خبر</p><p>چشم بستم جادوی کردم تو را</p><p>تا نیازارد تو را هر چشم بد</p><p>از برای آن بیازردم تو را</p><p>رو جوامردی کن و رحمت فشان</p><p>من به رحمت بس جوامردم تو را</p><h2><a id="poem-2799" href="https://ganjoor.net/moulavi/shams/ghazalsh/sh175">غزل شمارهٔ ۱۷۵</a></h2>
<p>از ورای سر دل بین شیوه‌ها</p><p>شکل مجنون عاشقان زین شیوه‌ها</p><p>عاشقان را دین و کیش دیگرست</p><p>اصل و فرع و سر آن دین شیوه‌ها</p><p>دل سخن چینست از چین ضمیر</p><p>وحی جویان اندر آن چین شیوه‌ها</p><p>جان شده بی‌عقل و دین از بس که دید</p><p>زان پری تازه آیین شیوه‌ها</p><p>از دغا و مکر گوناگون او</p><p>شیوه‌ها گم کرده مسکین شیوه‌ها</p><p>پرده دار روح ما را قصه کرد</p><p>زان صنم بی‌کبر و بی‌کین شیوه‌ها</p><p>شیوه‌ها از جسم باشد یا ز جان</p><p>این عجب بی آن و بی این شیوه‌ها</p><p>مرد خودبین غرقه شیوه خودست</p><p>خود نبیند جان خودبین شیوه‌ها</p><p>شمس تبریزی جوانم کرد باز</p><p>تا ببینم بعد ستین شیوه‌ها</p><h2><a id="poem-2800" href="https://ganjoor.net/moulavi/shams/ghazalsh/sh176">غزل شمارهٔ ۱۷۶</a></h2>
<p>روح زیتونیست عاشق نار را</p><p>نار می‌جوید چو عاشق یار را</p><p>روح زیتونی بیفزا ای چراغ</p><p>ای معطل کرده دست افزار را</p><p>جان شهوانی که از شهوت زهد</p><p>دل ندارد دیدن دلدار را</p><p>پس به علت دوست دارد دوست را</p><p>بر امید خلد و خوف نار را</p><p>چون شکستی جان ناری را ببین</p><p>در پی او جان پرانوار را</p><p>گر نبودی جان اخوان پس جهود</p><p>کی جدا کردی دو نیکوکار را</p><p>جان شهوت جان اخوان دان از آنک</p><p>نار بیند نور موسی وار را</p><p>جان شهوانی‌ست از بی‌حکمتی</p><p>یاوه کرده نطق طوطی وار را</p><p>گشت بیمار و زبان تو گرفت</p><p>روی سوی قبله کن بیمار را</p><p>قبله شمس الدین تبریزی بود</p><p>نور دیده مر دل و دیدار را</p><h2><a id="poem-2801" href="https://ganjoor.net/moulavi/shams/ghazalsh/sh177">غزل شمارهٔ ۱۷۷</a></h2>
<p>ای بگفته در دلم اسرارها</p><p>وی برای بنده پخته کارها</p><p>ای خیالت غمگسار سینه‌ها</p><p>ای جمالت رونق گلزارها</p><p>ای عطای دست شادی بخش تو</p><p>دست این مسکین گرفته بارها</p><p>ای کف چون بحر گوهرداد تو</p><p>از کف پایم بکنده خارها</p><p>ای ببخشیده بسی سرها عوض</p><p>چون دهند از بهر تو دستارها</p><p>خود چه باشد هر دو عالم پیش تو</p><p>دانه افتاده از انبارها</p><p>آفتاب فضل عالم پرورت</p><p>کرده بر هر ذره‌ای ایثارها</p><p>چاره‌ای نبود جز از بیچارگی</p><p>گر چه حیله می‌کنیم و چاره‌ها</p><p>نورهای شمس تبریزی چو تافت</p><p>ایمنیم از دوزخ و از نارها</p><h2><a id="poem-2802" href="https://ganjoor.net/moulavi/shams/ghazalsh/sh178">غزل شمارهٔ ۱۷۸</a></h2>
<p>می‌شدی غافل ز اسرار قضا</p><p>زخم خوردی از سلحدار قضا</p><p>این چه کار افتاد آخر ناگهان</p><p>این چنین باشد چنین کار قضا</p><p>هیچ گل دیدی که خندد در جهان</p><p>کو نشد گرینده از خار قضا</p><p>هیچ بختی در جهان رونق گرفت</p><p>کو نشد محبوس و بیمار قضا</p><p>هیچ کس دزدیده روی عیش دید</p><p>کو نشد آونگ بر دار قضا</p><p>هیچ کس را مکر و فن سودی نکرد</p><p>پیش بازی‌های مکار قضا</p><p>این قضا را دوستان خدمت کنند</p><p>جان کنند از صدق ایثار قضا</p><p>گر چه صورت مرد جان باقی بماند</p><p>در عنایت‌های بسیار قضا</p><p>جوز بشکست و بمانده مغز روح</p><p>رفت در حلوا ز انبار قضا</p><p>آنک سوی نار شد بی‌مغز بود</p><p>مغز او پوسید از انکار قضا</p><p>آنک سوی یار شد مسعود بود</p><p>مغز جان بگزید و شد یار قضا</p><h2><a id="poem-2803" href="https://ganjoor.net/moulavi/shams/ghazalsh/sh179">غزل شمارهٔ ۱۷۹</a></h2>
<p>گر تو عودی سوی این مجمر بیا</p><p>ور برانندت ز بام از در بیا</p><p>یوسفی از چاه و زندان چاره نیست</p><p>سوی زهر قهر چون شکر بیا</p><p>گفتنت الله اکبر رسمی است</p><p>گر تو آن اکبری اکبر بیا</p><p>چون می احمر سگان هم می‌خورند</p><p>گر تو شیری چون می احمر بیا</p><p>زر چه جویی مس خود را زر بساز</p><p>گر نباشد زر تو سیمین بر بیا</p><p>اغنیا خشک و فقیران چشم تر</p><p>عاشقا بی‌شکل خشک و تر بیا</p><p>گر صفت‌های ملک را محرمی</p><p>چون ملک بی‌ماده و بی‌نر بیا</p><p>ور صفات دل گرفتی در سفر</p><p>همچو دل بی‌پا بیا بی‌سر بیا</p><p>چون لب لعلش صلایی می‌دهد</p><p>گر نه‌ای چون خاره و مرمر بیا</p><p>چون ز شمس الدین جهان پرنور شد</p><p>سوی تبریز آ دلا بر سر بیا</p><h2><a id="poem-2804" href="https://ganjoor.net/moulavi/shams/ghazalsh/sh180">غزل شمارهٔ ۱۸۰</a></h2>
<p>ای تو آب زندگانی فاسقنا</p><p>ای تو دریای معانی فاسقنا</p><p>ما سبوهای طلب آورده‌ایم</p><p>سوی تو ای خضر ثانی فاسقنا</p><p>ماهیان جان ما زنهارخواه</p><p>از تو ای دریای جانی فاسقنا</p><p>از ره هجر آمده و آورده ما</p><p>عجز خود را ارمغانی فاسقنا</p><p>داستان خسروان بشنیده‌ایم</p><p>تو فزون از داستانی فاسقنا</p><p>در گمان و وسوسه افتاده عقل</p><p>زانک تو فوق گمانی فاسقنا</p><p>نیم عاقل چه زند با عشق تو</p><p>تو جنون عاقلانی فاسقنا</p><p>کعبه عالم ز تو تبریز شد</p><p>شمس حق رکن یمانی فاسقنا</p>
</body></html>