<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3343" href="https://ganjoor.net/moulavi/shams/ghazalsh/sh719">غزل شمارهٔ ۷۱۹</a></h2>
<p>ای اهل صبوح در چه کارید</p><p>شب می‌گذرد روا مدارید</p><p>ماننده آفتاب رخشان</p><p>از جام صبوح سر برآرید</p><p>ای شب شمران اگر شمارست</p><p>باری شب زلف او شمارید</p><p>زخمی که زدست وانمایید</p><p>گر پنجه شیر را شکارید</p><p>در خواب شوید ای ملولان</p><p>وین خلوت را به ما سپارید</p><p>می‌آید آن نگار امشب</p><p>چون منتظران آن نگارید</p><p>زان روی که شمس دین تبریز</p><p>داند که شما در انتظارید</p><h2><a id="poem-3344" href="https://ganjoor.net/moulavi/shams/ghazalsh/sh720">غزل شمارهٔ ۷۲۰</a></h2>
<p>از بهر چه در غم و زحیرید</p><p>وقت سفرست خر بگیرید</p><p>خیزید روان شوید یاران</p><p>تا همچو روان صفا پذیرید</p><p>پران باشید در پی صید</p><p>آخر نه کم از کمان و تیرید</p><p>اندر حرکت نهانست روزی</p><p>گر محتشمید وگر فقیرید</p><p>در اول روز تازه ز آنید</p><p>که شب سوی غیب در مسیرید</p><h2><a id="poem-3345" href="https://ganjoor.net/moulavi/shams/ghazalsh/sh721">غزل شمارهٔ ۷۲۱</a></h2>
<p>هر سینه که سیمبر ندارد</p><p>شخصی باشد که سر ندارد</p><p>وان کس که ز دام عشق دورست</p><p>مرغی باشد که پر ندارد</p><p>او را چه خبر بود ز عالم</p><p>کز باخبران خبر ندارد</p><p>او صید شود به تیر غمزه</p><p>کز عشق سر سپر ندارد</p><p>آن را که دلیر نیست در راه</p><p>خود پنداری جگر ندارد</p><p>در راه فکنده‌است دری</p><p>جز او که فکند برندارد</p><p>آن کس که نگشت گرد آن در</p><p>بس بی‌گهرست و فر ندارد</p><p>وقت سحرست هین بخسبید</p><p>زیرا شب ما سحر ندارد</p><h2><a id="poem-3346" href="https://ganjoor.net/moulavi/shams/ghazalsh/sh722">غزل شمارهٔ ۷۲۲</a></h2>
<p>ما مست شدیم و دل جدا شد</p><p>از ما بگریخت تا کجا شد</p><p>چون دید که بند عقل بگسست</p><p>در حال دلم گریزپا شد</p><p>او جای دگر نرفته باشد</p><p>او جانب خلوت خدا شد</p><p>در خانه مجو که او هواییست</p><p>او مرغ هواست و در هوا شد</p><p>او باز سپید پادشاهست</p><p>پرید به سوی پادشا شد</p><h2><a id="poem-3347" href="https://ganjoor.net/moulavi/shams/ghazalsh/sh723">غزل شمارهٔ ۷۲۳</a></h2>
<p>ساقی برخیز کان مه آمد</p><p>بشتاب که سخت بی‌گه آمد</p><p>ترکانه بتاز وقت تنگست</p><p>کان ترک ختا به خرگه آمد</p><p>در وهم نبود این سعادت</p><p>اقبال نگر که ناگه آمد</p><p>عاشق چو پیاله پر ز خون بود</p><p>چون ساغر می به قهقه آمد</p><p>با چون تو مه آنک وقت دریافت</p><p>تعجیل نکرد ابله آمد</p><p>از خرمن عشق هر کی بگریخت</p><p>کاهست به خرمن که آمد</p><p>بی گه شد و هر کی اوست مقبل</p><p>بگریخت ز خود به درگه آمد</p><p>اندر تبریزهای و هوییست</p><p>آن را که ز هجر با ره آمد</p><h2><a id="poem-3348" href="https://ganjoor.net/moulavi/shams/ghazalsh/sh724">غزل شمارهٔ ۷۲۴</a></h2>
<p>گر مایهٔ دهر جان فزا بود</p><p>زیرا که در او پری ما بود</p><p>مر پریان را ز حیرت او</p><p>هر گوشه مقال و ماجرا بود</p><p>عقلست چراغ ماجراها</p><p>آن جا هش و عقل از کجا بود</p><p>در صرصر عشق عقل پشه‌ست</p><p>آن جا چه مجال عقل‌ها بود</p><p>از احمد پا کشید جبریل</p><p>از سدره سفر چو ماورا بود</p><p>گفتا که بسوزم ار بیایم</p><p>کان سو همه عشق بد ولا بود</p><p>تعظیم و مواصلت دو ضدند</p><p>در فسحت وصل آن هبا بود</p><p>آن جا لیلی شدست مجنون</p><p>زیرا که جنون هزار تا بود</p><p>آن جا حسنی نقاب بگشود</p><p>پیراهن حسن‌ها قبا بود</p><p>یوسف در عشق بد زلیخا</p><p>نی زهره و چنگ و نی نوا بود</p><p>وان نافخ صور مانده بی‌روح</p><p>کان جا جز روح دوست لا بود</p><p>در بحر گریخت این مقالات</p><p>زیرا هنگام آشنا بود</p><h2><a id="poem-3349" href="https://ganjoor.net/moulavi/shams/ghazalsh/sh725">غزل شمارهٔ ۷۲۵</a></h2>
<p>کس با چو تو یار راز گوید</p><p>یا قصه خویش بازگوید</p><p>عاقل کردست با تو کوتاه</p><p>لیکن عاشق دراز گوید</p><p>از عشق تو در سجود افتد</p><p>سودای تو در نماز گوید</p><p>از ناز همه دروغ گویی</p><p>آنچ این دلم از نیاز گوید</p><p>من همچو ایازم و تو محمود</p><p>بشنو سخنی کایاز گوید</p><p>پیش تو کسی حدیث من گفت</p><p>گفتی تو که او مجاز گوید</p><p>چون زر سخنان من شنیدی</p><p>گفتی به طریق گاز گوید</p><h2><a id="poem-3350" href="https://ganjoor.net/moulavi/shams/ghazalsh/sh726">غزل شمارهٔ ۷۲۶</a></h2>
<p>شب رفت حریفکان کجایید</p><p>شب تا برود شما بیایید</p><p>از لعل لبش شراب نوشید</p><p>وز خنده او شکر بخایید</p><p>چون روز شود به هوشیاران</p><p>زین باده نشانه وانمایید</p><p>در جیب شما چو دردمیدند</p><p>عیسی زایید اگر بزایید</p><p>بی هشت بهشت و هفت دوزخ</p><p>همچون مه چهارده برآیید</p><p>یک موی ز هفت و هشت گر هست</p><p>این خلوت خاص را نشایید</p><p>مویی در چشم نیست اندک</p><p>زنهار که سرمه‌ای بسایید</p><p>چون چشم ز موی پاک گردد</p><p>در عشق چو چشم پیشوایید</p><p>در عشق خدیو شمس تبریز</p><p>انصاف که بی‌شما شمایید</p><h2><a id="poem-3351" href="https://ganjoor.net/moulavi/shams/ghazalsh/sh727">غزل شمارهٔ ۷۲۷</a></h2>
<p>از دلبر ما نشان کی دارد</p><p>در خانه مهی نهان کی دارد</p><p>بی دیده جمال او کی بیند</p><p>بیرون ز جهان جهان کی دارد</p><p>آن تیر که جان شکار آنست</p><p>بنمای که آن کمان کی دارد</p><p>در هر طرفی یکی نگاریست</p><p>صوفی تو نگر که آن کی دارد</p><p>این صورت خلق جمله نقش اند</p><p>هم جان داند که جان کی دارد</p><p>این جمله گدا و خوشه چین اند</p><p>آن دست گهرفشان کی دارد</p><p>قلاب شدند جمله عالم</p><p>آخر خبری ز کان کی دارد</p><p>شادست زمان به شمس تبریز</p><p>آخر بنگر زمان کی دارد</p><h2><a id="poem-3352" href="https://ganjoor.net/moulavi/shams/ghazalsh/sh728">غزل شمارهٔ ۷۲۸</a></h2>
<p>دشمن خویشیم و یار آنک ما را می‌کشد</p><p>غرق دریاییم و ما را موج دریا می‌کشد</p><p>زان چنین خندان و خوش ما جان شیرین می‌دهیم</p><p>کان ملک ما را به شهد و قند و حلوا می‌کشد</p><p>خویش فربه می‌نماییم از پی قربان عید</p><p>کان قصاب عاشقان بس خوب و زیبا می‌کشد</p><p>آن بلیس بی‌تبش مهلت همی‌خواهد از او</p><p>مهلتی دادش که او را بعد فردا می‌کشد</p><p>همچو اسماعیل گردن پیش خنجر خوش بنه</p><p>درمدزد از وی گلو گر می‌کشد تا می‌کشد</p><p>نیست عزرائیل را دست و رهی بر عاشقان</p><p>عاشقان عشق را هم عشق و سودا می‌کشد</p><p>کشتگان نعره زنان یا لیت قومی یعلمون</p><p>خفیه صد جان می‌دهد دلدار و پیدا می‌کشد</p><p>از زمین کالبد برزن سری وانگه ببین</p><p>کو تو را بر آسمان بر می‌کشد یا می‌کشد</p><p>روح ریحی می‌ستاند راح روحی می‌دهد</p><p>باز جان را می‌رهاند جغد غم را می‌کشد</p><p>آن گمان ترسا برد مؤمن ندارد آن گمان</p><p>کو مسیح خویشتن را بر چلیپا می‌کشد</p><p>هر یکی عاشق چو منصورند خود را می‌کشند</p><p>غیر عاشق وانما که خویش عمدا می‌کشد</p><p>صد تقاضا می‌کند هر روز مردم را اجل</p><p>عاشق حق خویشتن را بی‌تقاضا می‌کشد</p><p>بس کنم یا خود بگویم سر مرگ عاشقان</p><p>گر چه منکر خویش را از خشم و صفرا می‌کشد</p><p>شمس تبریزی برآمد بر افق چون آفتاب</p><p>شمع‌های اختران را بی‌محابا می‌کشد</p><h2><a id="poem-3353" href="https://ganjoor.net/moulavi/shams/ghazalsh/sh729">غزل شمارهٔ ۷۲۹</a></h2>
<p>اینک آن جویی که چرخ سبز را گردان کند</p><p>اینک آن رویی که ماه و زهره را حیران کند</p><p>اینک آن چوگان سلطانی که در میدان روح</p><p>هر یکی گو را به وحدت سالک میدان کند</p><p>اینک آن نوحی که لوح معرفت کشتی اوست</p><p>هر که در کشتیش ناید غرقه طوفان کند</p><p>هر که از وی خرقه پوشد برکشد خرقه فلک</p><p>هر که از وی لقمه یابد حکمتش لقمان کند</p><p>نیست ترتیب زمستان و بهارت با شهی</p><p>بر من این دم را کند دی بر تو تابستان کند</p><p>خار و گل پیشش یکی آمد که او از نوک خار</p><p>بر یکی کس خار و بر دیگر کسی بستان کند</p><p>هر که در آبی گریزد ز امر او آتش شود</p><p>هر که در آتش شود از بهر او ریحان کند</p><p>من بر این برهان بگویم زانک آن برهان من</p><p>گر همه شبهه‌ست او آن شبهه را برهان کند</p><p>چه نگری در دیو مردم این نگر کو دم به دم</p><p>آدمی را دیو سازد دیو را انسان کند</p><p>اینک آن خضری که میرآب حیوان گشته بود</p><p>زنده را بخشد بقا و مرده را حیوان کند</p><p>گر چه نامش فلسفی خود علت اولی نهد</p><p>علت آن فلسفی را از کرم درمان کند</p><p>گوهر آیینه کلست با او دم مزن</p><p>کو از این دم بشکند چون بشکند تاوان کند</p><p>دم مزن با آینه تا با تو او همدم بود</p><p>گر تو با او دم زنی او روی خود پنهان کند</p><p>کفر و ایمان تو و غیر تو در فرمان اوست</p><p>سر مکش از وی که چشمش غارت ایمان کند</p><p>هر که نادان ساخت خود را پیش او دانا شود</p><p>ور بر او دانش فروشد غیرتش نادان کند</p><p>دام نان آمد تو را این دانش تقلید و ظن</p><p>صورت عین الیقین را علم القرآن کند</p><p>پس ز نومیدی بود کان کور بر درها رود</p><p>داروی دیده نجوید جمله ذکر نان کند</p><p>این سخن آبیست از دریای بی‌پایان عشق</p><p>تا جهان را آب بخشد جسم‌ها را جان کند</p><p>هر که چون ماهی نباشد جوید او پایان آب</p><p>هر که او ماهی بود کی فکرت پایان کند</p><p>گر به فقر و صدق پیش آیی به راه عاشقان</p><p>شمس تبریزی تو را همصحبت مردان کند</p><h2><a id="poem-3354" href="https://ganjoor.net/moulavi/shams/ghazalsh/sh730">غزل شمارهٔ ۷۳۰</a></h2>
<p>اینک آن مرغان که ایشان بیضه‌ها زرین کنند</p><p>کره تند فلک را هر سحرگه زین کنند</p><p>چون بتازند آسمان هفتمین میدان شود</p><p>چون بخسپند آفتاب و ماه را بالین کنند</p><p>ماهیانی کاندرون جان هر یک یونسیست</p><p>گلبنانی که فلک را خوب و خوب آیین کنند</p><p>دوزخ آشامان جنت بخش روز رستخیز</p><p>حاکمند و نی دعا دانند و نه نفرین کنند</p><p>از لطافت کوه‌ها را در هوا رقصان کنند</p><p>وز حلاوت بحرها را چون شکر شیرین کنند</p><p>جسم‌ها را جان کنند و جان جاویدان کنند</p><p>سنگ‌ها را کان لعل و کفرها را دین کنند</p><p>از همه پیداترند و از همه پنهان ترند</p><p>گر عیان خواهی به پیش چشم تو تعیین کنند</p><p>گر عیان خواهی ز خاک پای ایشان سرمه ساز</p><p>زانک ایشان کور مادرزاد را ره بین کنند</p><p>گر تو خاری همچو خار اندر طلب سرتیز باش</p><p>تا همه خار تو را همچون گل و نسرین کنند</p><p>گر مجال گفت بودی گفتنی‌ها گفتمی</p><p>تا که ارواح و ملایک ز آسمان تحسین کنند</p><h2><a id="poem-3355" href="https://ganjoor.net/moulavi/shams/ghazalsh/sh731">غزل شمارهٔ ۷۳۱</a></h2>
<p>پیش از آن کاندر جهان باغ و می و انگور بود</p><p>از شراب لایزالی جان ما مخمور بود</p><p>ما به بغداد جهان جان اناالحق می‌زدیم</p><p>پیش از آن کاین دار و گیر و نکته منصور بود</p><p>پیش از آن کاین نفس کل در آب و گل معمار شد</p><p>در خرابات حقایق عیش ما معمور بود</p><p>جان ما همچون جهان بد جام جان چون آفتاب</p><p>از شراب جان جهان تا گردن اندر نور بود</p><p>ساقیا این معجبان آب و گل را مست کن</p><p>تا بداند هر یکی کو از چه دولت دور بود</p><p>جان فدای ساقیی کز راه جان در می‌رسد</p><p>تا براندازد نقاب از هر چه آن مستور بود</p><p>ما دهان‌ها باز مانده پیش آن ساقی کز او</p><p>خمرهای بی‌خمار و شهد بی‌زنبور بود</p><p>یا دهان ما بگیر ای ساقی ور نی فاش شد</p><p>آنچ در هفتم زمین چون گنج‌ها گنجور بود</p><p>شهر تبریز ار خبر داری بگو آن عهد را</p><p>آن زمان کی شمس دین بی‌شمس دین مشهور بود</p><h2><a id="poem-3356" href="https://ganjoor.net/moulavi/shams/ghazalsh/sh732">غزل شمارهٔ ۷۳۲</a></h2>
<p>دی میان عاشقان ساقی و مطرب میر بود</p><p>در هم افتادیم زیرا زور گیراگیر بود</p><p>عقل باتدبیر آمد در میان جوش ما</p><p>در چنان آتش چه جای عقل یا تدبیر بود</p><p>در شکار بی‌دلان صد دیده جان دام بود</p><p>وز کمان عشق پران صد هزاران تیر بود</p><p>آهوی می‌تاخت آن جا بر مثال اژدها</p><p>بر شمار خاک شیران پیش او نخجیر بود</p><p>دیدم آن جا پیرمردی طرفه‌ای روحانیی</p><p>چشم او چون طشت خون و موی او چون شیر بود</p><p>دیدم آن آهو به ناگه جانب آن پیر تاخت</p><p>چرخ‌ها از هم جدا شد گوییا تزویر بود</p><p>کاسه خورشید و مه از عربده درهم شکست</p><p>چونک ساغرهای مستان نیک باتوفیر بود</p><p>روح قدسی را بپرسیدم از آن احوال گفت</p><p>بیخودم من می‌ندانم فتنه آن پیر بود</p><p>شمس تبریزی تو دانی حالت مستان خویش</p><p>بی دل و دستم خداوندا اگر تقصیر بود</p><h2><a id="poem-3357" href="https://ganjoor.net/moulavi/shams/ghazalsh/sh733">غزل شمارهٔ ۷۳۳</a></h2>
<p>ذره ذره آفتاب عشق دردی خوار باد</p><p>مو به موی ما بدان سر جعفر طیار باد</p><p>ذره‌ها بر آفتابت هر زمان بر می‌زنند</p><p>هر که این بر خورد از تو از تو برخوردار باد</p><p>هر کجا یک تار مویت بر هوس سر می‌نهد</p><p>تار ما را پود باد و پود ما را تار باد</p><p>در بیابان غم از دوری دارالملک وصل</p><p>چند غم بردار بودستم که غم بر دار بود</p><p>خار مسکینی که هر دم طعنه گل می‌کشد</p><p>خواجه گلزار باد و از حسد گل زار باد</p><p>گل پرستان چمن را دشمن مخفیست مار</p><p>این چمن بی‌مار باد و دشمنش بیمار باد</p><p>چونک غمخواری نباشد سخت دشوارست غم</p><p>همنشین غمخوار باد و بعد از این غم خوار باد</p><h2><a id="poem-3358" href="https://ganjoor.net/moulavi/shams/ghazalsh/sh734">غزل شمارهٔ ۷۳۴</a></h2>
<p>مطربا این پرده زن کز رهزنان فریاد و داد</p><p>خاصه این رهزن که ما را این چنین بر باد داد</p><p>مطربا این ره زدن زان رهزنان آموختی</p><p>زانک از شاگرد آید شیوه‌های اوستاد</p><p>مطربا رو بر عدم زن زانک هستی ره‌زنست</p><p>زانک هستی خایفست و هیچ خایف نیست شاد</p><p>می‌زن ای هستی ره هستان که جان انگاشتست</p><p>کاندر این هستی نیامد وز عدم هرگز نزاد</p><p>ما بیابان عدم گیریم هم در بادیه</p><p>در وجود این جمله بند و در عدم چندین گشاد</p><p>این عدم دریا و ما ماهی و هستی همچو دام</p><p>ذوق دریا کی شناسد هر که در دام اوفتاد</p><p>هر که اندر دام شد از چار طبع او چارمیخ</p><p>دانک روزی می‌دوید از ابلهی سوی مراد</p><p>آتش صبر تو سوزد آتش هستیت را</p><p>آتش اندر هست زن و اندر تن هستی نژاد</p><p>قدحه و الموریاتش نیست الا سوز صبر</p><p>ضبحه و العادیاتش نیست جز جان‌های راد</p><p>برد و ماندی هست آخر تا کی ماند کی برد</p><p>ور نه این شطرنج عالم چیست با جنگ و جهاد</p><p>گه ره شه را بگیرد بیدق کژرو به ظلم</p><p>چیست فرزین گشته‌ام گر کژ روم باشد سداد</p><p>من پیاده رفته‌ام در راستی تا منتها</p><p>تا شدم فرزین و فرزین بندهاام دست داد</p><p>رخ بدو گوید که منزل‌هات ما را منزلیست</p><p>خط و تین ماست این جمله منازل تا معاد</p><p>تن به صد منزل رود دل می‌رود یک تک به حج</p><p>ره روی باشد چو جسم و ره روی همچون فؤاد</p><p>شاه گوید مر شما را از منست این یاد و بود</p><p>گر نباشد سایه من بود جمله گشت باد</p><p>اسب را قیمت نماند پیل چون پشه شود</p><p>خانه‌ها ویرانه‌ها گردد چو شهر قوم عاد</p><p>اندر این شطرنج برد و ماند یک سان شد مرا</p><p>تا بدیدم کاین هزاران لعب یک کس می‌نهاد</p><p>در نجاتش مات هست و هست در ماتش نجات</p><p>زان نظر ماتیم ای شه آن نظر بر مات باد</p><h2><a id="poem-3359" href="https://ganjoor.net/moulavi/shams/ghazalsh/sh735">غزل شمارهٔ ۷۳۵</a></h2>
<p>دوش آمد پیل ما را باز هندستان به یاد</p><p>پرده شب می‌درید او از جنون تا بامداد</p><p>دوش ساغرهای ساقی جمله مالامال بود</p><p>ای که تا روز قیامت عمر ما چون دوش باد</p><p>باده‌ها در جوش از او و عقل‌ها بی‌هوش از او</p><p>جزو و کل و خار و گل از روی خوبش باد شاد</p><p>بانگ نوشانوش مستان تا فلک بررفته بود</p><p>بر کف ما باده بود و در سر ما بود باد</p><p>در فلک افتاده ز ایشان صد هزاران غلغله</p><p>در سجود افتاده آن جا صد هزاران کیقباد</p><p>روز پیروزی و دولت در شب ما درج بود</p><p>شب ز اخوان صفا ناگه چنین روزی بزاد</p><p>موج زد دریا نشانی یافت زین شب آسمان</p><p>آن نشان را از تفاخر بر سر و رو می‌نهاد</p><p>هر چه ناسوتی ز ظلمت راه‌ها را بسته بود</p><p>نور لاهوتی ز رحمت بسته‌ها را می‌گشاد</p><p>کی بماند زان هوا اشکال حسی برقرار</p><p>چون بماند برقرار آن کس که یابد این مراد</p><p>عمر را از سر بگیرید ای مسلمانان که یار</p><p>نیستان را هست کرد و عاشقان را داد داد</p><p>یار ما افتادگان را زین سپس معذور داشت</p><p>زان که هر جا کوست ساقی کس نماند بر سداد</p><p>جوش دریای عنایت ای مسلمانان شکست</p><p>طمطراق اجتهاد و بارنامه اعتقاد</p><p>آن عنایت شه صلاح الدین بود کو یوسفیست</p><p>هم عزیز مصر باید مشتریش اندر مزاد</p><h2><a id="poem-3360" href="https://ganjoor.net/moulavi/shams/ghazalsh/sh736">غزل شمارهٔ ۷۳۶</a></h2>
<p>گر یکی شاخی شکستم من ز گلزاری چه شد</p><p>ور ز سرمستی کشیدم زلف دلداری چه شد</p><p>گر بزد ناداشت زخمی از سر مستی چه باک</p><p>ور ز طراری ربودم رخت طراری چه شد</p><p>ور یکی زنبیل کم شد از همه بغداد چیست</p><p>ور یکی دانه برون آمد ز انباری چه شد</p><p>ای فلک تا چند از این دستان و مکاری تو</p><p>گر یکی دم خوش نشیند یار با یاری چه شد</p><p>گوییم از سر او ناگفتنی‌ها گفته‌ای</p><p>چند گویی چند گویی گفته‌ام آری چه شد</p><p>گر میان عاشق و معشوق کاری رفت رفت</p><p>تو نه معشوقی نه عاشق مر تو را باری چه شد</p><p>از لب لعلش چه کم شد گر لبش لطفی نمود</p><p>ور ز عیسی عافیت یابید بیماری چه شد</p><p>گر براتست امشب و هر کس براتی یافتند</p><p>بی خطی گر پیشم آید ماه رخساری چه شد</p><p>شمس تبریزی اگر من از جنون عشق تو</p><p>برشکستم عاشقان را کار و بازاری چه شد</p><h2><a id="poem-3361" href="https://ganjoor.net/moulavi/shams/ghazalsh/sh737">غزل شمارهٔ ۷۳۷</a></h2>
<p>نام آن کس بر که مرده از جمالش زنده شد</p><p>گریه‌های جمله عالم در وصالش خنده شد</p><p>یاد آن کس کن که چون خوبی او رویی نمود</p><p>حسن‌های جمله عالم حسن او را بنده شد</p><p>جمله آب زندگانی زیر تختش می‌رود</p><p>هر کی خورد از آب جویش تا ابد پاینده شد</p><p>یک شبی خورشید پایه تخت او را بوسه داد</p><p>لاجرم بر چرخ گردون تا ابد تابنده شد</p><p>زندگی عاشقانش جمله در افکندگیست</p><p>خاک طامع بهر این در زیر پا افکنده شد</p><p>آهوان را بوی مشک از طره‌اش بر ناف زد</p><p>تا مشام شیر صید مرج‌ها غرنده شد</p><p>بال و پر وهم عاشق ز آتش دل چون بسوخت</p><p>همچو خورشید و قمر بی‌بال و پر پرنده شد</p><p>ای خنک جانی که لطف شمس تبریزی بیافت</p><p>برگذشت از نه فلک بر لامکان باشنده شد</p><h2><a id="poem-3362" href="https://ganjoor.net/moulavi/shams/ghazalsh/sh738">غزل شمارهٔ ۷۳۸</a></h2>
<p>مطربم سرمست شد انگشت بر رق می‌زند</p><p>پرده عشاق را از دل به رونق می‌زند</p><p>رخت بربندید ای یاران که سلطان دو کون</p><p>ایستاده بر فراز عرش سنجق می‌زند</p><p>اولیا و انبیا حیران شده در حضرتش</p><p>یحیی و داوود و یوسف خوش معلق می‌زند</p><p>عیسی و موسی که باشد چاوشان درگهش</p><p>جبرئیل اندر فسونش سحر مطلق می‌زند</p><p>جان ابراهیم مجنون گشت اندر شوق او</p><p>تیغ را بر حلق اسماعیل و اسحق می‌زند</p><p>احمدش گوید که واشوقا لقا اخواننا</p><p>در هوای عشق او صدیق صدق می‌زند</p><p>لیلی و مجنون به فاقه آه حسرت می‌خورند</p><p>خسرو و شیرین به عشرت جام راوق می‌زند</p><p>شمس تبریز ایستاده مست در دستش کمان</p><p>تیر زهرآلود را بر جان احمق می‌زند</p><p>رستم و حمزه فکنده تیغ و اسپر پیش او</p><p>او چو حیدر گردن هشام و اربق می‌زند</p><p>کیست آن کس کو چنین مردی کند اندر جهان</p><p>شمس تبریزی که ماه بدر را شق می‌زند</p><p>هر که نام شمس تبریزی شنید و سجده کرد</p><p>روح او مقبول حضرت شد اناالحق می‌زند</p><p>ای حسام الدین تو بنویس مدح آن سلطان عشق</p><p>گر چه منکر در هوای عشق او دق می‌زند</p><p>منکرست و روسیه ملعون و مردود ابد</p><p>از حسد همچون سگان از دور بق بق می‌زند</p><h2><a id="poem-3363" href="https://ganjoor.net/moulavi/shams/ghazalsh/sh739">غزل شمارهٔ ۷۳۹</a></h2>
<p>قند بگشا ای صنم تا عیش را شیرین کند</p><p>هین که آمد دود غم تا خلق را غمگین کند</p><p>ای تو رنگ عافیت زیرا که ماه از خاصیت</p><p>سنگ‌ها را لعل سازد میوه را رنگین کند</p><p>پرده بردار ای قمر پنهان مکن تنگ شکر</p><p>تا بر سیمین تو احوال ما زرین کند</p><p>عشق تو حیران کند دیدار تو خندان کند</p><p>زانک دریا آن کند زیرا که گوهر این کند</p><p>از میان دل صبوحی کآفتابت تیغ زد</p><p>گردن جان را بزن گر چرخ را تمکین کند</p><p>چشم تو در چشم‌ها ریزد شرابی کز صفا</p><p>زان سوی هفتاد پرده دیده را ره بین کند</p><p>گر شبی خلوت کنی گویم من اندر گوش تو</p><p>لطف‌هایی را که با ما شه صلاح الدین کند</p><h2><a id="poem-3364" href="https://ganjoor.net/moulavi/shams/ghazalsh/sh740">غزل شمارهٔ ۷۴۰</a></h2>
<p>مشک و عنبر گر ز مشک زلف یارم بو کند</p><p>بوی خود را واهلد در حال و زلفش بو کند</p><p>کافر و مؤمن گر از خوی خوشش واقف شوند</p><p>خوی را خود واکند در حین و خو با او کند</p><p>آفتابی ناگهان از روی او تابان شود</p><p>پردها را بردرد وین کار را یک سو کند</p><p>چنگ تن‌ها را به دست روح‌ها زان داد حق</p><p>تا بیان سر حق لایزالی او کند</p><p>تارهای خشم و عشق و حقد و حاجت می‌زند</p><p>تا ز هر یک بانگ دیگر در حوادث رو کند</p><p>شاد با چنگ تنی کز دست جان حق بستدش</p><p>بر کنار خود نهاد و ساز آن را هو کند</p><p>اوستاد چنگ‌ها آن چنگ باشد در جهان</p><p>وای آن چنگی که با آن چنگ حق پهلو کند</p><p>باز هم در چنگ حق تاریست بس پنهان و خوش</p><p>کو به ناگه وصف آن دو نرگس جادو کند</p><p>نرگسان مست شمس الدین تبریزی که هست</p><p>چشم آهو تا شکار شیر آن آهو کند</p><h2><a id="poem-3365" href="https://ganjoor.net/moulavi/shams/ghazalsh/sh741">غزل شمارهٔ ۷۴۱</a></h2>
<p>پنج در چه فایده چون هجر را شش تو کند</p><p>خون بدان شد دل که طالب خون دل را بو کند</p><p>چنگ را در عشق او از بهر آن آموختم</p><p>کس نداند حالت من ناله من او کند</p><p>ای به هر سویی دویده کار تو یک سو نشد</p><p>آنک در شش سو نگنجد کار او یک سو کند</p><p>شیر آهو می‌دراند شیر ما بس نادرست</p><p>نقش آهو را بگیرد دردمد آهو کند</p><p>باطنت را لاله سازد ظاهرت را ارغوان</p><p>یک دمت سازد قزلبک یک دمت صارو کند</p><p>موج آن دریا مجو کو را مدد از جو بود</p><p>آن بجو کز نور جان دو پیه را دو جو کند</p><p>خوش قمررویی کز این غم می‌گذارد چون هلال</p><p>خوش شکرخویی که با آن شکرستان خو کند</p><p>آهنی کو موم شد بهر قبول مهر عشق</p><p>خاک را عنبر کند او سنگ را لؤلؤ کند</p><p>دل کباب و خون دیده پیشکش پیشش برم</p><p>گر تقاضای شراب و یخنی و طرغو کند</p><p>لکلک آن حق شناسد ملک را لکلک کند</p><p>فاخته محجوب باشد لاجرم کوکو کند</p><p>آب و روغن کم کن و خامش چو روغن می‌گداز</p><p>خرم آن کاندر غم آن روی تن چون مو کند</p><h2><a id="poem-3366" href="https://ganjoor.net/moulavi/shams/ghazalsh/sh742">غزل شمارهٔ ۷۴۲</a></h2>
<p>عشق عاشق را ز غیرت نیک دشمن رو کند</p><p>چونک رد خلق کردش عشق رو با او کند</p><p>کنک شاید خلق را آن کس نشاید عشق را</p><p>زانک جان روسپی باشد که او صد شو کند</p><p>چون نشاید دیگران را تا همه ردش کنند</p><p>شاه عشقش بعد از آن با خویش همزانو کند</p><p>زانک خلقش چون براند خو ز خلقان واکند</p><p>باطن و ظاهر همه با عشق خوش خو خو کند</p><p>جان قبول خلق یابد خاطرش آن جا کشد</p><p>دل به مهر هر کسی دزدیده رو هر سو کند</p><p>چون ببیند عشق گوید زلف من سایه فکند</p><p>وانگهی عاشق در این دم مشک و عنبر بو کند</p><p>مشک و عنبر را کنم من خصم آن مغز و دماغ</p><p>تا که عاشق از ضرورت ترک این هر دو کند</p><p>گر چه هم بر یاد ما بو کرد عاشق مشک را</p><p>نوطلب باشد که همچون طفلکان کوکو کند</p><p>چونک از طفلی برون شد چشم دانش برگشاد</p><p>بر لب جو کی دوادو بر نشان جو کند</p><p>عاشق نوکار باشی تلخ گیر و تلخ نوش</p><p>تا تو را شیرین ز شهد خسروی دارو کند</p><p>تا بود کز شمس تبریزی بیابی مستیی</p><p>از ورای هر دو عالم کان تو را بی‌تو کند</p><h2><a id="poem-3367" href="https://ganjoor.net/moulavi/shams/ghazalsh/sh743">غزل شمارهٔ ۷۴۳</a></h2>
<p>آن زمانی را که چشم از چشم او مخمور بود</p><p>چون رسیدش چشم بد کز چشم‌ها مستور بود</p><p>شادی شب‌های ما کز مشک و عنبر پرده داشت</p><p>شادی آن صبح‌ها کز یار پرکافور بود</p><p>از فراز عرش و کرسی بانگ تحسین می‌رسید</p><p>تا به پشت گاو و ماهی از رخش پرنور بود</p><p>هر طرف از حسن او بدلیلیی کاسد شده</p><p>ذره ذره همچو مجنون عاشق مشهور بود</p><p>دل به پیش روی او چون بایزید اندر مزید</p><p>جان در آویزان ز زلفش شیوه منصور بود</p><p>شمع عشق افروز را یک بار دیگر اندرآر</p><p>کوری آن کس که او از عشرت ما دور بود</p><p>ساقیی با رطل آمد مر مرا از کار برد</p><p>تا ز مستی من ندانستم که رشک حور بود</p><p>نقش شمس الدین تبریزیست جان جان عشق</p><p>کاین به دفترهای عشق اندر ازل مسطور بود</p><h2><a id="poem-3368" href="https://ganjoor.net/moulavi/shams/ghazalsh/sh744">غزل شمارهٔ ۷۴۴</a></h2>
<p>رو ترش کردی مگر دی باده‌ات گیرا نبود</p><p>ساقیت بیگانه بود و آن شه زیبا نبود</p><p>یا به قاصد رو ترش کردی ز بیم چشم بد</p><p>بر کدامین یوسف از چشم بد آن غوغا نبود</p><p>چشم بد خستش ولیکن عاقبت محمود بود</p><p>چشم بد با حفظ حق جز باطل و سودا نبود</p><p>هین مترس از چشم بد وان ماه را پنهان مکن</p><p>آن مه نادر که او در خانه جوزا نبود</p><p>در دل مردان شیرین جمله تلخی‌های عشق</p><p>جز شراب و جز کباب و شکر و حلوا نبود</p><p>این شراب و نقل و حلوا هم خیال احولست</p><p>اندر آن دریای بی‌پایان به جز دریا نبود</p><p>یک زمان گرمی به کاری یک زمان سردی در آن</p><p>جز به فرمان حق این گرما و این سرما نبود</p><p>هین خمش کن در خموشی نعره می‌زن روح وار</p><p>تو کی دیدی زین خموشان کو به جان گویا نبود</p><h2><a id="poem-3369" href="https://ganjoor.net/moulavi/shams/ghazalsh/sh745">غزل شمارهٔ ۷۴۵</a></h2>
<p>آمدم تا رو نهم بر خاک پای یار خود</p><p>آمدم تا عذر خواهم ساعتی از کار خود</p><p>آمدم کز سر بگیرم خدمت گلزار او</p><p>آمدم کآتش بیارم درزنم در خار خود</p><p>آمدم تا صاف گردم از غبار هر چه رفت</p><p>نیک خود را بد شمارم از پی دلدار خود</p><p>آمدم با چشم گریان تا ببیند چشم من</p><p>چشمه‌های سلسبیل از مهر آن عیار خود</p><p>خیز ای عشق مجرد مهر را از سر بگیر</p><p>مردم و خالی شدم ز اقرار و از انکار خود</p><p>زانک بی‌صاف تو نتوان صاف گشتن در وجود</p><p>بی تو نتوان رست هرگز از غم و تیمار خود</p><p>من خمش کردم به ظاهر لیک دانی کز درون</p><p>گفت خون آلود دارم در دل خون خوار خود</p><p>درنگر در حال خاموشی به رویم نیک نیک</p><p>تا ببینی بر رخ من صد هزار آثار خود</p><p>این غزل کوتاه کردم باقی این در دل است</p><p>گویم ار مستم کنی از نرگس خمار خود</p><p>ای خموش از گفت خویش و ای جدا از جفت خویش</p><p>چون چنین حیران شدی از عقل زیرکسار خود</p><p>ای خمش چونی از این اندیشه‌های آتشین</p><p>می‌رسد اندیشه‌ها با لشکر جرار خود</p><p>وقت تنهایی خمش باشند و با مردم بگفت</p><p>کس نگوید راز دل را با در و دیوار خود</p><p>تو مگر مردم نمی‌یابی که خامش کرده‌ای</p><p>هیچ کس را می‌نبینی محرم گفتار خود</p><p>تو مگر از عالم پاکی نیامیزی به طبع</p><p>با سگان طبع کآلودند از مردار خود</p><h2><a id="poem-3370" href="https://ganjoor.net/moulavi/shams/ghazalsh/sh746">غزل شمارهٔ ۷۴۶</a></h2>
<p>برنشست آن شاه عشق و دام ظلمت بردرید</p><p>همچو ماه هفت و هشت و آفتاب روز عید</p><p>اختران در خدمت او صد هزار اندر هزار</p><p>هر یکی از نور روی او مزید اندر مزید</p><p>چون در آن دور مبارک برج‌ها را می‌گذشت</p><p>سوی برج آتشین عاشقان خود رسید</p><p>در دلش یاد من آمد هر طرف کرد التفات</p><p>مر مرا در هیچ صفی آن زمان آن جا ندید</p><p>موج دریاهای رحمت از دلش در جوش شد</p><p>هم نظر می‌کرد هر سو هم عنان را می‌کشید</p><p>گفت نزدیکان خود را کان فلان غایت چراست</p><p>آن خراب عاشق حاضرمثال ناپدید</p><p>آنک دیده هر شبش در سوختن مانند شمع</p><p>آنک هر صبحی که آمد ناله‌های او شنید</p><p>آنک آتش‌های عالم ز آتش او کاغ کرد</p><p>تا فسون می‌خواند عشق و بر دل او می‌دمید</p><p>آن یکی خاکی که چون مهتاب بر وی تافتیم</p><p>همچو مهتاب از ثری سوی ثریا می‌دوید</p><p>آنک چون جرجیس اندر امتحان عشق ما</p><p>گشت او صد بار زنده کشته شد صد ره شهید</p><p>آنک حامل شد عدم از آفرینش بخت نیک</p><p>ناف او بر عشق شمس الدین تبریزی برید</p><h2><a id="poem-3371" href="https://ganjoor.net/moulavi/shams/ghazalsh/sh747">غزل شمارهٔ ۷۴۷</a></h2>
<p>ای طربناکان ز مطرب التماس می‌کنید</p><p>سوی عشرت‌ها روید و میل بانگ نی کنید</p><p>شهسوار اسب شادی‌ها شوید ای مقبلان</p><p>اسب غم را در قدم‌های طرب‌ها پی کنید</p><p>زان می صافی ز خم وحدتش ای باخودان</p><p>عقل و هوش و عاقبت بینی همه لاشیء کنید</p><p>نوبهاری هست با صد رنگ گلزار و چمن</p><p>ترک سرد و خشک و ادباری ماه دی کنید</p><p>کشتگان خواهید دیدن سربریده جوق جوق</p><p>ایها العشاق مرتدید اگر هی هی کنید</p><p>سوی چینست آن بت چینی که طالب گشته‌اید</p><p>این چه عقلست این که هر دم قصد راه ری کنید</p><p>در خرابات بقا اندر سماع گوش جان</p><p>ترک تکرار حروف ابجد و حطی کنید</p><p>از شراب صرف باقی کاسه سر پر کنید</p><p>فرش عقل و عاقلی از بهر لله طی کنید</p><p>از صفات باخودی بیرون شوید ای عاشقان</p><p>خویشتن را محو دیدار جمال حی کنید</p><p>با شه تبریز شمس الدین خداوند شهان</p><p>جان فدا دارید و تن قربان ز بهر وی کنید</p><h2><a id="poem-3372" href="https://ganjoor.net/moulavi/shams/ghazalsh/sh748">غزل شمارهٔ ۷۴۸</a></h2>
<p>فخر جمله ساقیانی ساغرت در کار باد</p><p>چشم تو مخمور باد و جان ما خمار باد</p><p>ای ز نوشانوش بزمت هوش‌ها بی‌هوش باد</p><p>وی ز جوشاجوش عشقت عقل بی‌دستار باد</p><p>چون زنان مصر جان را دست و دل مجروح باد</p><p>یوسف مصری همیشه شورش بازار باد</p><p>ساقیا از دست تو بس دست‌ها از دست شد</p><p>مست تو از دست تو پیوسته برخوردار باد</p><p>مغز ما پرباد باد و مشک ما پرآب باد</p><p>باد ما را و آب ما را عشق پذرفتار باد</p><p>شاه خوبان میر ما و عشق گیراگیر ما</p><p>جان دولت یار ما و بخت و دولت یار باد</p><p>سرکشیم و سرخوشیم و یک دگر را می‌کشیم</p><p>این وجود ما همیشه جاذب اسرار باد</p><h2><a id="poem-3373" href="https://ganjoor.net/moulavi/shams/ghazalsh/sh749">غزل شمارهٔ ۷۴۹</a></h2>
<p>مست آمد دلبرم تا دل برد از بامداد</p><p>ای مسلمانان ز دست مست دلبر داد داد</p><p>دی دل من می‌جهید و هر دو چشمم می‌پرید</p><p>گفتم این دل تا چه بیند وین دو چشمم بامداد</p><p>بامدادان اندر این اندیشه بودم ناگهان</p><p>عشق تو در صورت مه پیشم آمد شاد شاد</p><p>من که باشم باد و خاک و آب و آتش مست اوست</p><p>آتش او تا چه آرد بر من و بر خاک و باد</p><p>عشق از او آبستن‌ست و این چهار از عشق او</p><p>این جهان زین چار زاد و این چهار از عشق زاد</p><h2><a id="poem-3374" href="https://ganjoor.net/moulavi/shams/ghazalsh/sh750">غزل شمارهٔ ۷۵۰</a></h2>
<p>شاد شد جانم که چشمت وعده احسان نهاد</p><p>ساده دل مردی که دل بر وعده مستان نهاد</p><p>چون حدیث بی‌دلان بشنید جان خوشدلم</p><p>جان بداد و این سخن را در میان جان نهاد</p><p>برج برج و خانه خانه جویم آن خورشید را</p><p>کو کلید خانه از همسایگان پنهان نهاد</p><p>مشک گفتم زلف او را زین سخن بشکست زلف</p><p>هندوی زلفش شکسته رو به ترکستان نهاد</p><p>من نیم سلطان ولیکن خاک پای او شدم</p><p>خاک پای خویشتن را او لقب سلطان نهاد</p><p>همچو گربه عطسه شیری بدم از ابتدا</p><p>بس شدم زیر و زبر کو گربه در انبان نهاد</p><p>گفت ار تو زاده شیری نه‌ای گربه برآ</p><p>بردر انبان شیر در انبان درون نتوان نهاد</p><p>من چو انبان بردریدم گفت آن انبان مرا</p><p>چون تویی را هر که گربه دید او بهتان نهاد</p><p>شمس تبریزیست تابان از ورای هفت چرخ</p><p>لاجرم تاب نوآیین بر چهارارکان نهاد</p><h2><a id="poem-3375" href="https://ganjoor.net/moulavi/shams/ghazalsh/sh751">غزل شمارهٔ ۷۵۱</a></h2>
<p>هر زمان کز غیب عشق یار ما خنجر کشد</p><p>گر بخواهم ور نخواهم او مرا اندرکشد</p><p>همچو پره و قفل من چون جفت گردم با کسی</p><p>همچو مرغ کشته آن دم پرم از من برکشد</p><p>کفر و دین عاشقانش هم رقوم عشق اوست</p><p>حاش لله کان رقم بر طایفه دیگر کشد</p><p>چون گشاید باگشادم چون ببندد بسته‌ام</p><p>گوی میدان خود کی باشد تا ز چوگان سر کشد</p><p>همچو ابراهیم گاهم جانب آتش برد</p><p>همچو احمد گاهم از آتش سوی کوثر کشد</p><p>گویی آتش خوشتر آید مر تو را یا کوثرش</p><p>خوشترم آنست کان سلطان مرا خوشتر کشد</p><p>آب و آتش خوشتر آمد رنج و راحت داد اوست</p><p>زین سبب‌ها ساخت تا بر دیده‌ها چادر کشد</p><p>دوست را دشمن نماید آب را آتش کند</p><p>مؤمنی را ناگهان در حلقه کافر کشد</p><p>سرخوشان و سرکشان را عشق او بند و گشاست</p><p>سرکشان را موکشان آن عشق در چنبر کشد</p><p>بر حذر باید بدن گر چه حذر هم داد اوست</p><p>آن حذر او داد کز بهر بچه مادر کشد</p><h2><a id="poem-3376" href="https://ganjoor.net/moulavi/shams/ghazalsh/sh752">غزل شمارهٔ ۷۵۲</a></h2>
<p>هم دلم ره می‌نماید هم دلم ره می‌زند</p><p>هم دلم قلاب و هم دل سکه شه می‌زند</p><p>هم دلم افغان کنان گوید که راه من زدند</p><p>هم دل من راه عیاران ابله می‌زند</p><p>هم دل من همچو شحنه طالب دزدان شده</p><p>هم دل من همچو دزدان نیم شب ره می‌زند</p><p>گه چو حکم حق دل من قصد سرها می‌کند</p><p>گه چو مرغ سربریده الله الله می‌زند</p><h2><a id="poem-3377" href="https://ganjoor.net/moulavi/shams/ghazalsh/sh753">غزل شمارهٔ ۷۵۳</a></h2>
<p>هم لبان می‌فروشت باده را ارزان کند</p><p>هم دو چشم شوخ مستت رطل را گردان کند</p><p>هم جهان را نور بخشد آفتاب روی تو</p><p>زهر را تریاق سازد کفر را ایمان کند</p><p>هر که را در چشم آرد چشم او روشن شود</p><p>هر که را از جان برآرد عرقه جانان کند</p><p>چونک بر کرسی برآید پادشاه روح او</p><p>چرخ را برهم دراند عرش را لرزان کند</p><p>آنک از حاجت نظر دارد به کاسه هر کسی</p><p>لطف او برگیرد و همکاسه سلطان کند</p><h2><a id="poem-3378" href="https://ganjoor.net/moulavi/shams/ghazalsh/sh754">غزل شمارهٔ ۷۵۴</a></h2>
<p>می‌خرامد آفتاب خوبرویان ره کنید</p><p>روی‌ها را از جمال خوب او چون مه کنید</p><p>مردگان کهنه را رویش دو صد جان می‌دهد</p><p>عاشقان رفته را از روی او آگه کنید</p><p>از کف آن هر دو ساقی چشم او و لعل او</p><p>هر زمانی می خورید و هر زمانی خه کنید</p><p>جانب صحرای رویش طرفه چاهی گفته‌اند</p><p>قصد آن صحرا کنید و نیت آن چه کنید</p><p>نک نشان روشنی در خیمه‌ها تابان شدست</p><p>گوش اسبان را به سوی خیمه و خرگه کنید</p><p>آستان خرگهش شد کهربای عاشقان</p><p>عاشقان لاغر تن خود را چو برگ که کنید</p><p>در خمار چشم مستش چشم‌ها روشن کنید</p><p>وز برای چشم بد را ناله و آوه کنید</p><p>شاه جان‌ها شمس تبریزیست و این دم آن اوست</p><p>رخ بدو آرید و خود را جمله مات شه کنید</p><h2><a id="poem-3379" href="https://ganjoor.net/moulavi/shams/ghazalsh/sh755">غزل شمارهٔ ۷۵۵</a></h2>
<p>شاه ما از جمله شاهان پیش بود و بیش بود</p><p>زانک شاهنشاه ما هم شاه و هم درویش بود</p><p>شاه ما از پرده برجان چو خود را جلوه کرد</p><p>جان ما بی‌خویش شد زیرا که شه بی‌خویش بود</p><p>شاه ما از جان ما هم دور و هم نزدیک بود</p><p>جان ما با شاه ما نزدیک و دوراندیش بود</p><p>صاف او بی‌درد بود و راحتش بی‌درد بود</p><p>گلشن بی‌خار بود و نوش او بی‌نیش بود</p><p>یک صفت از لطف شه آن جا که پرده برگرفت</p><p>آب و آتش صلح کرد و گرگ دایه میش بود</p><p>جان مطلق شد ز نورش صورتی کو جان نداشت</p><p>گشت قربان رهش آن کس که او بدکیش بود</p><p>نیست می‌گفتیم اندر هست گفت آری بیا</p><p>هست شد عالم از او موقوف یک آریش بود</p><h2><a id="poem-3380" href="https://ganjoor.net/moulavi/shams/ghazalsh/sh756">غزل شمارهٔ ۷۵۶</a></h2>
<p>علتی باشد که آن اندر بهاران بد شود</p><p>گر زمستان بد بود اندر بهاران صد شود</p><p>بر بهار جان فزا زنهار تو جرمی منه</p><p>علت ناصور تو گر زانک گرگ و دد شود</p><p>هر درخت و باغ را داده بهاران بخششی</p><p>هر درخت تلخ و شیرین آنچ می‌ارزد شود</p><p>ای برادر از رهی این یک سخن را گوش دار</p><p>هر نباتی این نیرزد آنک چون سر زد شود</p><p>از هزاران آب شهوت ناگهان آبی بود</p><p>کز خمیرش صورت حسن و جمال و خد شود</p><p>وانگه آن حسن و جمالان خرج گردد صد هزار</p><p>تا یکی را خود از آن‌ها دولتی باشد شود</p><p>نیکبختان در جهان بسیار آیند و روند</p><p>لیک بر درگاه شمس الدین نباید رد شود</p><p>هر که او یک سجده کردش گر چه کردش از نفاق</p><p>در دو عالم عاقبت او خاصه ایزد شود</p><p>از جفاها یاد ماور ای حریف باوفا</p><p>زانک یاد آن جفاها در ره تو سد شود</p><h2><a id="poem-3381" href="https://ganjoor.net/moulavi/shams/ghazalsh/sh757">غزل شمارهٔ ۷۵۷</a></h2>
<p>وصف آن مخدوم می‌کن گر چه می‌رنجد حسود</p><p>کاین حسودی کم نخواهد گشت از چرخ کبود</p><p>گر چه خود نیکو نیاید وصف می از هوشیار</p><p>چون پی مست از خمار غمزه مستش چه سود</p><p>مست آن می گر نه‌ای می دو پی دستار و دل</p><p>چونک دستار و دلت را غمزه‌های او ربود</p><p>گر دو صد هستیت باشد در وجودش نیست شو</p><p>زانک شاید نیست گشتن از برای آن وجود</p><p>نیم شب برخاستم دل را ندیدم پیش او</p><p>گرد خانه جستم این دل را که او را خود چه بود</p><p>چون بجستم خانه خانه یافتم بیچاره را</p><p>در یکی کنجی به ناله کی خدا اندر سجود</p><p>گوش بنهادم که تا خود التماس وصل کیست</p><p>دیدمش کاندر پی زاری زبان را برگشود</p><p>کای نهان و آشکارا آشکارا پیش تو</p><p>این نهانم آتش است و آشکارم آه و دود</p><p>از برای آنک خوبان را نجویی در شکست</p><p>صد هزاران جوی‌ها در جوی خوبی درفزود</p><p>می‌شمرد از شه نشان‌ها لیک نامش می‌نگفت</p><p>در درون ظلمت شب اندر آن گفت و شنود</p><p>آنگهان زیر زبان می‌گفت یارم نام او</p><p>می‌نگویم گر چه نامش هست خوش بوتر ز عود</p><p>زانک در وهم من آید دزدگوشی از بشر</p><p>کو در این شب گوش می‌دارد حدیثم ای ودود</p><p>سخت می‌آید مرا نام خوشش پیش کسی</p><p>کو به عزت نشنود آن نام او را از جحود</p><p>ور به عزت بشنود غیرت بسوزد مر مرا</p><p>اندر این عاجز شدست او بی‌طریق و بی‌ورود</p><p>بانگ کردش هاتفی تو نام آن کس یاد کن</p><p>غم مخور از هیچ کس در ذکر نامش ای عنود</p><p>زانک نامش هست مفتاح مراد جان تو</p><p>زود نام او بگو تا در گشاید زود زود</p><p>دل نمی‌یارست نامش گفتن و در بسته ماند</p><p>تا سحرگه روز شد خورشید ناگه رو نمود</p><p>با هزاران لابه‌هاتف همین تبریز گفت</p><p>گشت بی‌هوش و فتاد این دل شکستن تار و پود</p><p>چون شدم بی‌هوش آنگه نقش شد بر روی او</p><p>نام آن مخدوم شمس الدین در آن دریای جود</p><h2><a id="poem-3382" href="https://ganjoor.net/moulavi/shams/ghazalsh/sh758">غزل شمارهٔ ۷۵۸</a></h2>
<p>دل من کار تو دارد گل و گلنار تو دارد</p><p>چه نکوبخت درختی که بر و بار تو دارد</p><p>چه کند چرخ فلک را چه کند عالم شک را</p><p>چو بر آن چرخ معانی مهش انوار تو دارد</p><p>به خدا دیو ملامت برهد روز قیامت</p><p>اگر او مهر تو دارد اگر اقرار تو دارد</p><p>به خدا حور و فرشته به دو صد نور سرشته</p><p>نبرد سر نبرد جان اگر انکار تو دارد</p><p>تو کیی آنک ز خاکی تو و من سازی و گویی</p><p>نه چنان ساختمت من که کس اسرار تو دارد</p><p>ز بلاهای معظم نخورد غم نخورد غم</p><p>دل منصور حلاجی که سر دار تو دارد</p><p>چو ملک کوفت دمامه بنه ای عقل عمامه</p><p>تو مپندار که آن مه غم دستار تو دارد</p><p>بمر ای خواجه زمانی مگشا هیچ دکانی</p><p>تو مپندار که روزی همه بازار تو دارد</p><p>تو از آن روز که زادی هدف نعمت و دادی</p><p>نه کلید در روزی دل طرار تو دارد</p><p>بن هر بیخ و گیاهی خورد از رزق الهی</p><p>همه وسواس و عقیله دل بیمار تو دارد</p><p>طمع روزی جان کن سوی فردوس کشان کن</p><p>که ز هر برگ و نباتش شکر انبار تو دارد</p><p>نه کدوی سر هر کس می راوق تو دارد</p><p>نه هر آن دست که خارد گل بی‌خار تو دارد</p><p>چو کدو پاک بشوید ز کدو باده بروید</p><p>که سر و سینه پاکان می از آثار تو دارد</p><p>خمش ای بلبل جان‌ها که غبارست زبان‌ها</p><p>که دل و جان سخن‌ها نظر یار تو دارد</p><p>بنما شمس حقایق تو ز تبریز مشارق</p><p>که مه و شمس و عطارد غم دیدار تو دارد</p><h2><a id="poem-3383" href="https://ganjoor.net/moulavi/shams/ghazalsh/sh759">غزل شمارهٔ ۷۵۹</a></h2>
<p>دل من رای تو دارد سر سودای تو دارد</p><p>رخ فرسوده زردم غم صفرای تو دارد</p><p>سر من مست جمالت دل من دام خیالت</p><p>گهر دیده نثار کف دریای تو دارد</p><p>ز تو هر هدیه که بردم به خیال تو سپردم</p><p>که خیال شکرینت فر و سیمای تو دارد</p><p>غلطم گر چه خیالت به خیالات نماند</p><p>همه خوبی و ملاحت ز عطاهای تو دارد</p><p>گل صدبرگ به پیش تو فروریخت ز خجلت</p><p>که گمان برد که او هم رخ رعنای تو دارد</p><p>سر خود پیش فکنده چو گنه کار تو عرعر</p><p>که خطا کرد و گمان برد که بالای تو دارد</p><p>جگر و جان عزیزان چو رخ زهره فروزان</p><p>همه چون ماه گدازان که تمنای تو دارد</p><p>دل من تابه حلوا ز بر آتش سودا</p><p>اگر از شعله بسوزد نه که حلوای تو دارد</p><p>هله چون دوست به دستی همه جا جای نشستی</p><p>خنک آن بی‌خبری کو خبر از جای تو دارد</p><p>اگرم در نگشایی ز ره بام درآیم</p><p>که زهی جان لطیفی که تماشای تو دارد</p><p>به دو صد بام برآیم به دو صد دام درآیم</p><p>چه کنم آهوی جانم سر صحرای تو دارد</p><p>خمش ای عاشق مجنون بمگو شعر و بخور خون</p><p>که جهان ذره به ذره غم غوغای تو دارد</p><p>سوی تبریز شو ای دل بر شمس الحق مفضل</p><p>چو خیالش به تو آید که تقاضای تو دارد</p><h2><a id="poem-3384" href="https://ganjoor.net/moulavi/shams/ghazalsh/sh760">غزل شمارهٔ ۷۶۰</a></h2>
<p>خنک آن کس که چو ما شد همه تسلیم و رضا شد</p><p>گرو عشق و جنون شد گهر بحر صفا شد</p><p>مه و خورشید نظر شد که از او خاک چو زر شد</p><p>به کرم بحر گهر شد به روش باد صبا شد</p><p>چو شه عشق کشیدش ز همه خلق بریدش</p><p>نظر عشق گزیدش همه حاجات روا شد</p><p>به سفر چون مه گردون به شب چارده پر شد</p><p>به نظرهای الهی به یکی لحظه کجا شد</p><p>دل تو کرد چرایی به برون ز آخر قالب</p><p>وگر آن نیست به هر شب به چراگاه چرا شد</p><p>خنک آنگه که کند حق گنهت طاعت مطلق</p><p>خنک آن دم که جنایات عنایات خدا شد</p><p>سفر مشکل و دورش بشد و ماند حضورش</p><p>ز درون قوت نورش مدد نور سما شد</p><h2><a id="poem-3385" href="https://ganjoor.net/moulavi/shams/ghazalsh/sh761">غزل شمارهٔ ۷۶۱</a></h2>
<p>چو سحرگاه ز گلشن مه عیار برآمد</p><p>چه بسی نعره مستان که ز گلزار برآمد</p><p>ز رخ ماه خصالش ز لطیفی وصالش</p><p>همه را بخت فزون شد همه را کار برآمد</p><p>ز دو صد روضه رضوان ز دو صد چشمه حیوان</p><p>دو هزاران گل خندان ز دل خار برآمد</p><p>غم چون دزد که در دل همه شب دارد منزل</p><p>به کف شحنه وصلش به سر دار برآمد</p><p>ز پس ظلم رسیده همه امید بریده</p><p>مثل دولت تابان دل بیدار برآمد</p><p>تن و جان از پس پیری ز وصالش چه جوان شد</p><p>همه را بعد کسادی چه خریدار برآمد</p><p>چو صلاح دل و دین را همه دیدیت بگویید</p><p>که چه خورشید عجایب که ز اسرار برآمد</p><h2><a id="poem-3386" href="https://ganjoor.net/moulavi/shams/ghazalsh/sh762">غزل شمارهٔ ۷۶۲</a></h2>
<p>بدرد مرده کفن را به سر گور برآید</p><p>اگر آن مرده ما را ز بت من خبر آید</p><p>چه کند مرده و زنده چو از او یابد چیزی</p><p>که اگر کوه ببیند بجهد پیشتر آید</p><p>ز ملامت نگریزم که ملامت ز تو آید</p><p>که ز تلخی تو جان را همه طعم شکر آید</p><p>بخور آن را که رسیدت مهل از بهر ذخیره</p><p>که تو بر جوی روانی چو بخوردی دگر آید</p><p>بنگر صنعت خوبش بشنو وحی قلوبش</p><p>همگی نور نظر شو همه ذوق از نظر آید</p><p>مبر امید که عمرم بشد و یار نیامد</p><p>بگه آید وی و بی‌گه نه همه در سحر آید</p><p>تو مراقب شو و آگه گه و بی‌گاه که ناگه</p><p>مثل کحل عزیزی شه ما در بصر آید</p><p>چو در این چشم درآید شود این چشم چو دریا</p><p>چو به دریا نگرد از همه آبش گهر آید</p><p>نه چنان گوهر مرده که نداند گهر خود</p><p>همه گویا همه جویا همگی جانور آید</p><p>تو چه دانی تو چه دانی که چه کانی و چه جانی</p><p>که خدا داند و بیند هنری کز بشر آید</p><p>تو سخن گفتن بی‌لب هله خو کن چو ترازو</p><p>که نماند لب و دندان چو ز دنیا گذر آید</p><h2><a id="poem-3387" href="https://ganjoor.net/moulavi/shams/ghazalsh/sh763">غزل شمارهٔ ۷۶۳</a></h2>
<p>خنک آن کس که چو ما شد همگی لطف و رضا شد</p><p>ز جفا رست و ز غصه همه شادی و وفا شد</p><p>ز طرب چون طربون شد خرد از باده زبون شد</p><p>گرو عشق و جنون شد گهر بحر صفا شد</p><p>مه و خورشید نظر شد که از او خاک چو زر شد</p><p>به کرم بحر گهر شد به روش باد صبا شد</p><p>چو شه عشق کشیدش ز همه خلق بریدش</p><p>نظر عشق گزیدش همه حاجات روا شد</p><p>به سفر چون مه گردون به شب چارده پر شد</p><p>به نظرهای الهی به یکی لحظه کجا شد</p><p>چو زمین بود فلک شد همگی حسن و نمک شد</p><p>بشری بود ملک شد مگسی بود هما شد</p><h2><a id="poem-3388" href="https://ganjoor.net/moulavi/shams/ghazalsh/sh764">غزل شمارهٔ ۷۶۴</a></h2>
<p>مشو ای دل تو دگرگون که دل یار بداند</p><p>مکن اسرار نهانی که وی اسرار بداند</p><p>همه را از تو چو خاشاک بر آن آب براند</p><p>که همه شیوه می را دل خمار بداند</p><p>کف او خار نشاند کف او گل شکفاند</p><p>همه گل‌های نهانی ز دل خار بداند</p><p>تو به هر روز به تدریج یکی چیز بدانی</p><p>تو برو چاکر او شو که به یک بار بداند</p><p>چو اسیری به گه حکم به اقرار و گواهی</p><p>تن صوفی به گواهی دل اقرار بداند</p><h2><a id="poem-3389" href="https://ganjoor.net/moulavi/shams/ghazalsh/sh765">غزل شمارهٔ ۷۶۵</a></h2>
<p>هله نومید نباشی که تو را یار براند</p><p>گرت امروز براند نه که فردات بخواند</p><p>در اگر بر تو ببندد مرو و صبر کن آن جا</p><p>ز پس صبر تو را او به سر صدر نشاند</p><p>و اگر بر تو ببندد همه ره‌ها و گذرها</p><p>ره پنهان بنماید که کس آن راه نداند</p><p>نه که قصاب به خنجر چو سر میش ببرد</p><p>نهلد کشته خود را کشد آن گاه کشاند</p><p>چو دم میش نماند ز دم خود کندش پر</p><p>تو ببینی دم یزدان به کجا هات رساند</p><p>به مثل گفتم این را و اگر نه کرم او</p><p>نکشد هیچ کسی را و ز کشتن برهاند</p><p>همگی ملک سلیمان به یکی مور ببخشد</p><p>بدهد هر دو جهان را و دلی را نرماند</p><p>دل من گرد جهان گشت و نیابید مثالش</p><p>به که ماند به که ماند به که ماند به که ماند</p><p>هله خاموش که بی‌گفت از این می همگان را</p><p>بچشاند بچشاند بچشاند بچشاند</p><h2><a id="poem-3390" href="https://ganjoor.net/moulavi/shams/ghazalsh/sh766">غزل شمارهٔ ۷۶۶</a></h2>
<p>خضری که عمر ز آبت بکشد دراز گردد</p><p>در مرگ برخورنده ابدا فرازگردد</p><p>چو نظر کنی به بالا سوی آسمان اعلا</p><p>دو هزار در ز رحمت ز بهشت باز گردد</p><p>چو فتاد سایه تو سوی مفسدان مجرم</p><p>همه جرم‌های ایشان چله و نماز گردد</p><p>چو رکاب مصطفایی سوی عفو روی آرد</p><p>دو هزار بولهب هم خوش و پرنیاز گردد</p><p>چو دو دست همچو بحرت به کرم گهرفشان شد</p><p>رخ چون زرم زر آرد که به گرد گاز گردد</p><p>کف تست کیمیایی لب بحر کبریایی</p><p>چه عجب که نیم حبه ز کفت رکاز گردد</p><p>دو هزار جان و دیده ز فزع عنان کشیده</p><p>چو صلای وصل آید گه ترک تاز گردد</p><p>همه زهر دین و دنیا ز تو شهد و نوش آمد</p><p>غم و درد سینه سوزان ز تو دلنواز گردد</p><p>همه دامن تو گیرد دل و این قدر نداند</p><p>که به گرد شیر آهو به صد احتراز گردد</p><p>در وصل چون ببستی و به لامکان نشستی</p><p>ز کجا رسد گشایش چو دری فراز گردد</p><p>خمش و سخن رها کن جز اله را تو لا کن</p><p>به فنا چو ساز گیری همه کارساز گردد</p><h2><a id="poem-3391" href="https://ganjoor.net/moulavi/shams/ghazalsh/sh767">غزل شمارهٔ ۷۶۷</a></h2>
<p>صنما جفا رها کن کرم این روا ندارد</p><p>بنگر به سوی دردی که ز کس دوا ندارد</p><p>ز فلک فتاد طشتم به محیط غرقه گشتم</p><p>به درون بحر جز تو دلم آشنا ندارد</p><p>ز صبا همی‌رسیدم خبری که می‌پزیدم</p><p>ز غمت کنون دل من خبر از صبا ندارد</p><p>به رخان چون زر من به بر چو سیم خامت</p><p>به زر او ربوده شد که چو تو دلربا ندارد</p><p>هله ساقیا سبکتر ز درون ببند آن در</p><p>تو بگو به هر کی آید که سر شما ندارد</p><p>همه عمر این چنین دم نبدست شاد و خرم</p><p>به حق وفای یاری که دلش وفا ندارد</p><p>به از این چه شادمانی که تو جانی و جهانی</p><p>چه غمست عاشقان را که جهان بقا ندارد</p><p>برویم مست امشب به وثاق آن شکرلب</p><p>چه ز جامه کن گریزد چو کسی قبا ندارد</p><p>به چه روز وصل دلبر همه خاک می‌شود زر</p><p>اگر آن جمال و منظر فر کیمیا ندارد</p><p>به چه چشم‌های کودن شود از نگار روشن</p><p>اگر آن غبار کویش سر توتیا ندارد</p><p>هله من خموش کردم برسان دعا و خدمت</p><p>چه کند کسی که در کف به جز از دعا ندارد</p><h2><a id="poem-3392" href="https://ganjoor.net/moulavi/shams/ghazalsh/sh768">غزل شمارهٔ ۷۶۸</a></h2>
<p>چمنی که جمله گل‌ها به پناه او گریزد</p><p>که در او خزان نباشد که در او گلی نریزد</p><p>شجری خوش و خرامان به میانه بیابان</p><p>که کسی به سایه او چو بخفت مست خیزد</p><p>فلکی چو آسمان‌ها که بدوست قصد جان‌ها</p><p>که زحل نیارد آن جا که به زهره برستیزد</p><p>گهری لطیف کانی به مکان لامکانی</p><p>بویست اشارت دل چو دو دیده اشک بیزد</p><h2><a id="poem-3393" href="https://ganjoor.net/moulavi/shams/ghazalsh/sh769">غزل شمارهٔ ۷۶۹</a></h2>
<p>چه توقفست زین پس همه کاروان روان شد</p><p>نگرد شتر به اشتر که بیا که ساربان شد</p><p>ز چپ و ز راست بنگر به قطارهای بی‌مر</p><p>پی روز همچو سایه به طریق آسمان شد</p><p>نه ز لامکان رسیدی همه چیز از آن کشیدی</p><p>دل تو چرا نداند به خوشی به لامکان شد</p><p>همه روز لعب کردی غم خانه خود نخوردی</p><p>سوی خانه باید اکنون دژم و کشان کشان شد</p><p>تو بخند خنده اولی که روان شوی به مولی</p><p>کرمش روا ندارد به کریم بدگمان شد</p><h2><a id="poem-3394" href="https://ganjoor.net/moulavi/shams/ghazalsh/sh770">غزل شمارهٔ ۷۷۰</a></h2>
<p>همه را بیازمودم ز تو خوشترم نیامد</p><p>چو فروشدم به دریا چو تو گوهرم نیامد</p><p>سر خنب‌ها گشادم ز هزار خم چشیدم</p><p>چو شراب سرکش تو به لب و سرم نیامد</p><p>چه عجب که در دل من گل و یاسمن بخندد</p><p>که سمن بری لطیفی چو تو در برم نیامد</p><p>ز پیت مراد خود را دو سه روز ترک کردم</p><p>چه مراد ماند زان پس که میسرم نیامد</p><p>دو سه روز شاهیت را چو شدم غلام و چاکر</p><p>به جهان نماند شاهی که چو چاکرم نیامد</p><p>خردم بگفت برپر ز مسافران گردون</p><p>چه شکسته پا نشستی که مسافرم نیامد</p><p>چو پرید سوی بامت ز تنم کبوتر دل</p><p>به فغان شدم چو بلبل که کبوترم نیامد</p><p>چو پی کبوتر دل به هوا شدم چو بازان</p><p>چه همای ماند و عنقا که برابرم نیامد</p><p>برو ای تن پریشان تو و آن دل پشیمان</p><p>که ز هر دو تا نرستم دل دیگرم نیامد</p><h2><a id="poem-3395" href="https://ganjoor.net/moulavi/shams/ghazalsh/sh771">غزل شمارهٔ ۷۷۱</a></h2>
<p>هله عاشقان بکوشید که چو جسم و جان نماند</p><p>دلتان به چرخ پرد چو بدن گران نماند</p><p>دل و جان به آب حکمت ز غبارها بشویید</p><p>هله تا دو چشم حسرت سوی خاکدان نماند</p><p>نه که هر چه در جهانست نه که عشق جان آنست</p><p>جز عشق هر چه بینی همه جاودان نماند</p><p>عدم تو همچو مشرق اجل تو همچو مغرب</p><p>سوی آسمان دیگر که به آسمان نماند</p><p>ره آسمان درونست پر عشق را بجنبان</p><p>پر عشق چون قوی شد غم نردبان نماند</p><p>تو مبین جهان ز بیرون که جهان درون دیده‌ست</p><p>چو دو دیده را ببستی ز جهان جهان نماند</p><p>دل تو مثال بامست و حواس ناودان‌ها</p><p>تو ز بام آب می‌خور که چو ناودان نماند</p><p>تو ز لوح دل فروخوان به تمامی این غزل را</p><p>منگر تو در زبانم که لب و زبان نماند</p><p>تن آدمی کمان و نفس و سخن چو تیرش</p><p>چو برفت تیر و ترکش عمل کمان نماند</p><h2><a id="poem-3396" href="https://ganjoor.net/moulavi/shams/ghazalsh/sh772">غزل شمارهٔ ۷۷۲</a></h2>
<p>صنما سپاه عشقت به حصار دل درآمد</p><p>بگذر بدین حوالی که جهان به هم برآمد</p><p>به دو چشم نرگسینت به دو لعل شکرینت</p><p>به دو زلف عنبرینت که کساد عنبر آمد</p><p>به پلنگ عزت تو به نهنگ غیرت تو</p><p>به خدنگ غمزه تو که هزار لشکر آمد</p><p>به حق دل لطیفی خوش و مقبل و ظریفی</p><p>که بر او وظیفه تو ابدا مقرر آمد</p><p>که خلیل حق که دستش همه سال بت شکستی</p><p>به خیال خانه تو شب و روز بتگر آمد</p><p>تو مپرس حال مجنون که ز دست رفت لیلی</p><p>تو مپرس حال آزر که خلیل آزر آمد</p><p>به جهانیان نماید تن مرده زنده کردن</p><p>چو مسیح خوبی تو سوی گور عازر آمد</p><p>چه خوش است داغ عشقت که ز داغ عشق هر جان</p><p>ز خراج و عشر و سخره ابدا محرر آمد</p><p>به سوار روح بنگر منگر به گرد قالب</p><p>که غبار از سواری حسن و منور آمد</p><p>ز حجاب گل دلا تو به جهان نظاره‌ای کن</p><p>که پس گل مشبک دو هزار منظر آمد</p><p>دو سه بیت ماند باقی تو بگو که از تو خوشتر</p><p>که ز ابر منطق تو دل و سینه اخضر آمد</p>
</body></html>