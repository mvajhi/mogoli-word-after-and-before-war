<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-4580" href="https://ganjoor.net/moulavi/shams/ghazalsh/sh1956">غزل شمارهٔ ۱۹۵۶</a></h2>
<p>سر فروکرد از فلک آن ماه روی سیمتن</p><p>آستین را می فشاند در اشارت سوی من</p><p>همچو چشم کشتگان چشمان من حیران او</p><p>وز شراب عشق او این جان من بی‌خویشتن</p><p>زیر جعد زلف مشکش صد قیامت را مقام</p><p>در صفای صحن رویش آفت هر مرد و زن</p><p>مرغ جان اندر قفس می کند پر و بال خویش</p><p>تا قفس را بشکند اندر هوای آن شکن</p><p>از فلک آمد همایی بر سر من سایه کرد</p><p>من فغان کردم که دور از پیش آن خوب ختن</p><p>در سخن آمد همای و گفت بی‌روزی کسی</p><p>کز سعادت می گریزی ای شقی ممتحن</p><p>گفتمش آخر حجابی در میان ما و دوست</p><p>من جمال دوست خواهم کو است مر جان را سکن</p><p>آن همای از بس تعجب سوی آن مه بنگرید</p><p>از من او دیوانه تر شد در جمالش مفتتن</p><p>میر مست و خواجه مست و روح مست و جسم مست</p><p>از خداوند شمس دین آن شاه تبریز و زمن</p><h2><a id="poem-4581" href="https://ganjoor.net/moulavi/shams/ghazalsh/sh1957">غزل شمارهٔ ۱۹۵۷</a></h2>
<p>هست عاقل هر زمانی در غم پیدا شدن</p><p>هست عاشق هر زمانی بیخود و شیدا شدن</p><p>عاقلان از غرقه گشتن بر گریز و بر حذر</p><p>عاشقان را کار و پیشه غرقه دریا شدن</p><p>عاقلان را راحت از راحت رسانیدن بود</p><p>عاشقان را ننگ باشد بند راحت‌ها شدن</p><p>عاشق اندر حلقه باشد از همه تن‌ها چنانک</p><p>زیت را و آب را در یک محل تنها شدن</p><p>و آنک باشد در نصیحت دادن عشاق عشق</p><p>نیست او را حاصلی جز سخره سودا شدن</p><p>عشق بوی مشک دارد زان سبب رسوا بود</p><p>مشک را کی چاره باشد از چنین رسوا شدن</p><p>عشق باشد چون درخت و عاشقان سایه درخت</p><p>سایه گر چه دور افتد بایدش آن جا شدن</p><p>بر مقام عقل باید پیر گشتن طفل را</p><p>در مقام عشق بینی پیر را برنا شدن</p><p>شمس تبریزی به عشقت هر کی او پستی گزید</p><p>همچو عشق تو بود در رفعت و بالا شدن</p><h2><a id="poem-4582" href="https://ganjoor.net/moulavi/shams/ghazalsh/sh1958">غزل شمارهٔ ۱۹۵۸</a></h2>
<p>ساقیا چون مست گشتی خویش را بر من بزن</p><p>ذکر فردا نسیه باشد نسیه را گردن بزن</p><p>سال سال ماست و طالع طالع زهره‌ست و ماه</p><p>ای دل این عیش و طرب حدی ندارد تن بزن</p><p>تا درون سنگ و آهن تابش و شادی رسید</p><p>گر تو را باور نیاید سنگ بر آهن بزن</p><p>بنگر اندر میزبان و در رخش شادی ببین</p><p>بر سر این خوان نشین و کاسه در روغن بزن</p><p>عقل زیرک را برآر و پهلوی شادی نشان</p><p>جان روشن را سبک بر باده روشن بزن</p><p>شاخه‌ها سرمست و رقصانند از باد بهار</p><p>ای سمن مستی کن و ای سرو بر سوسن بزن</p><p>جامه‌های سبز ببریدند بر دکان غیب</p><p>خیز ای خیاط بنشین بر دکان سوزن بزن</p><h2><a id="poem-4583" href="https://ganjoor.net/moulavi/shams/ghazalsh/sh1959">غزل شمارهٔ ۱۹۵۹</a></h2>
<p>روی او فتوی دهد کز کعبه بر بتخانه زن</p><p>زلف او دعوی کند کاینک رسن بازی رسن</p><p>عقل گوید گوهرم گوهر شکستن شرط نیست</p><p>عشق گوید سنگ ما بستان و بر گوهر بزن</p><p>سنگ ما گوهر شکست و حیف هم بر سنگ ماست</p><p>حیف هم بر روح باشد گر شدش قربان بدن</p><p>این نه بس دل را که دلبر دست در خونش کند</p><p>این نه بس بت را که باشد چون خلیلش بت شکن</p><p>هر که را جست او به رحمت وارهید از جست و جو</p><p>هر که را گفت آن مایی وارهید از ما و من</p><p>آن لبی کانگشت خود لیسید روزی زان عسل</p><p>وصف آن لب را چه گویم کان نگنجد در دهن</p><p>هر که صحرایی بود ایمن بود از زلزله</p><p>هر که دریایی بود کی غم خورد از جامه کن</p><p>کی سلیمان را زیان شد گر شد او ماهی فروش</p><p>اهرمن گر ملک بستد اهرمن بد اهرمن</p><p>گر بشد انگشتری انگشت او انگشتری است</p><p>پرده بود انگشتری کای چشم بد بر وی مزن</p><p>چشم بد خود را خورد خود ماه ما زان فارغ است</p><p>شمع کی بدنام شد گر نور او بستد لگن</p><h2><a id="poem-4584" href="https://ganjoor.net/moulavi/shams/ghazalsh/sh1960">غزل شمارهٔ ۱۹۶۰</a></h2>
<p>آفتابا بار دیگر خانه را پرنور کن</p><p>دوستان را شاد گردان دشمنان را کور کن</p><p>از پس کوهی برآ و سنگ‌ها را لعل ساز</p><p>بار دیگر غوره‌ها را پخته و انگور کن</p><p>آفتابا بار دیگر باغ را سرسبز کن</p><p>دشت را و کشت را پرحله و پرجور کن</p><p>ای طبیب عاشقان و ای چراغ آسمان</p><p>عاشقان را دستگیر و چاره رنجور کن</p><p>این چنین روی چو مه در زیر ابر انصاف نیست</p><p>ساعتی این ابر را از پیش آن مه دور کن</p><p>گر جهان پرنور خواهی دست از رو بازگیر</p><p>ور جهان تاریک خواهی روی را مستور کن</p><h2><a id="poem-4585" href="https://ganjoor.net/moulavi/shams/ghazalsh/sh1961">غزل شمارهٔ ۱۹۶۱</a></h2>
<p>نوبهارا جان مایی جان‌ها را تازه کن</p><p>باغ‌ها را بشکفان و کشت‌ها را تازه کن</p><p>گل جمال افروخته‌ست و مرغ قول آموخته‌ست</p><p>بی صبا جنبش ندارند هین صبا را تازه کن</p><p>سرو سوسن را همی‌گوید زبان را برگشا</p><p>سنبله با لاله می گوید وفا را تازه کن</p><p>شد چناران دف زنان و شد صنوبر کف زنان</p><p>فاخته نعره زنان کوکو عطا را تازه کن</p><p>از گل سوری قیام و از بنفشه بین رکوع</p><p>برگ رز اندر سجود آمد صلا را تازه کن</p><p>جمله گل‌ها صلح جو و خار بدخو جنگ جو</p><p>خیز ای وامق تو باری عهد عذرا تازه کن</p><p>رعد گوید ابر آمد مشک‌ها بر خاک ریخت</p><p>ای گلستان رو بشو و دست و پا را تازه کن</p><p>نرگس آمد سوی بلبل خفته چشمک می زند</p><p>کاندرآ اندر نوا عشق و هوا را تازه کن</p><p>بلبل این بشنید از او و با گل صدبرگ گفت</p><p>گر سماعت میل شد این بی‌نوا را تازه کن</p><p>سبزپوشان خضرکسوه همی‌گویند رو</p><p>چون شکوفه سر سر اولیا را تازه کن</p><p>وان سه برگ و آن سمن وان یاسمین گویند نی</p><p>در خموشی کیمیا بین کیمیا را تازه کن</p><h2><a id="poem-4586" href="https://ganjoor.net/moulavi/shams/ghazalsh/sh1962">غزل شمارهٔ ۱۹۶۲</a></h2>
<p>یار خود را خواب دیدم ای برادر دوش من</p><p>بر کنار چشمه خفته در میان نسترن</p><p>حلقه کرده دست بسته حوریان بر گرد او</p><p>از یکی سو لاله زار و از یکی سو یاسمن</p><p>باد می زد نرم نرمک بر کنار زلف او</p><p>بوی مشک و بوی عنبر می رسید از هر شکن</p><p>مست شد باد و ربود آن زلف را از روی یار</p><p>چون چراغ روشنی کز وی تو برگیری لگن</p><p>ز اول این خواب گفتم من که هم آهسته باش</p><p>صبر کن تا باخود آیم یک زمان تو دم مزن</p><h2><a id="poem-4587" href="https://ganjoor.net/moulavi/shams/ghazalsh/sh1963">غزل شمارهٔ ۱۹۶۳</a></h2>
<p>پرده بردار ای حیات جان و جان افزای من</p><p>غمگسار و همنشین و مونس شب‌های من</p><p>ای شنیده وقت و بی‌وقت از وجودم ناله‌ها</p><p>ای فکنده آتشی در جمله اجزای من</p><p>در صدای کوه افتد بانگ من چون بشنوی</p><p>جفت گردد بانگ که با نعره و هیهای من</p><p>ای ز هر نقشی تو پاک و ای ز جان‌ها پاکتر</p><p>صورتت نی لیک مغناطیس صورت‌های من</p><p>چون ز بی‌ذوقی دل من طالب کاری بود</p><p>بسته باشم گر چه باشد دلگشا صحرای من</p><p>بی تو باشد جیش و عیش و باغ و راغ و نقل و عقل</p><p>هر یکی رنج دماغ و کنده‌ای بر پای من</p><p>تا ز خود افزون گریزم در خودم محبوستر</p><p>تا گشایم بند از پا بسته بینم پای من</p><p>ناگهان در ناامیدی یا شبی یا بامداد</p><p>گوییم اینک برآ بر طارم بالای من</p><p>آن زمان از شکر و حلوا چنان گردم که من</p><p>گم کنم کاین خود منم یا شکر و حلوای من</p><p>امشب از شب‌های تنهایی است رحمی کن بیا</p><p>تا بخوانم بر تو امشب دفتر سودای من</p><p>همچو نای انبان در این شب من از آن خالی شدم</p><p>تا خوش و صافی برآید ناله‌ها و وای من</p><p>زین سپس انبان بادم نیستم انبان نان</p><p>زانک از این ناله است روشن این دل بینای من</p><p>درد و رنجوری ما را داروی غیر تو نیست</p><p>ای تو جالینوس جان و بوعلی سینای من</p><h2><a id="poem-4588" href="https://ganjoor.net/moulavi/shams/ghazalsh/sh1964">غزل شمارهٔ ۱۹۶۴</a></h2>
<p>شمس دین بر یوسفان و نازنینان نازنین</p><p>بر سر جمله شهان و سرفرازان نازنین</p><p>بر سران و سروران صد سر زیاده جاه او</p><p>در میان واصلان لطف رحمان نازنین</p><p>او به اوصاف الهی گشته موصوف کمال</p><p>بر سریر و بر سران تخت سلطان نازنین</p><p>بزم را از وی جمال و رزم را از وی جلال</p><p>هم به بزم و هم به رزم لطف کیهان نازنین</p><p>پیش او بنهاد مفتاح خزاین‌های خاص</p><p>کرده از عشق و محبت‌هاش یزدان نازنین</p><p>در میان صد هزاران ماه او تابان چو خور</p><p>وصف او اندر میان وصف شاهان نازنین</p><p>آنک خاک پاش شد او بر سران شد سرفراز</p><p>مست او اندر میان جمله مستان نازنین</p><p>اندر آن موجی که خاصان بر حذر باشند از آن</p><p>اندر آن موج خطر او خفته استان نازنین</p><h2><a id="poem-4589" href="https://ganjoor.net/moulavi/shams/ghazalsh/sh1965">غزل شمارهٔ ۱۹۶۵</a></h2>
<p>در میان ظلمت جان تو نور چیست آن</p><p>فر شاهی می نماید در دلم آن کیست آن</p><p>می نماید کان خیال روی چون ماه شه است</p><p>وان پناه دستگیر روز مسکینی است آن</p><p>این چنین فر و جمال و لطف و خوبی و نمک</p><p>فخر جان‌ها شمس حق و دین تبریزی است آن</p><p>برنتابد جان آدم شرح اوصافش صریح</p><p>آنچ می تابد ز اوصافش دلا مکنی است آن</p><p>زانک اوصاف بقا اندر فنا کی رو دهد</p><p>مر مزیجی را که آن از عالم فانی است آن</p><p>آن جمالی کو که حقش نقش کرد از دست خویش</p><p>یا یکی نقشی که آن آذر و مانی است آن</p><p>هر بصر کو دید او را پس به غیرش بنگرید</p><p>سنگسارش کرد می باید که ارزانی است آن</p><p>ای دل اندر عاشقی تو نام نیکو ترک کن</p><p>کابتدای عشق رسوایی و بدنامی است آن</p><p>اندرون بحر عشقش جامه جان زحمت است</p><p>نام و نان جستن به عشق اندر دلا خامی است آن</p><p>عشق عامه خلق خود این خاصیت دارد دلا</p><p>خاصه این عشقی که زان مجلس سامی است آن</p><p>خاک تبریز ای صبا تحفه بیار از بهر من</p><p>زانک در عزت به جای گوهر کانی است آن</p><h2><a id="poem-4590" href="https://ganjoor.net/moulavi/shams/ghazalsh/sh1966">غزل شمارهٔ ۱۹۶۶</a></h2>
<p>جام پر کن ساقیا آتش بزن اندر غمان</p><p>مست کن جان را که تا اندررسد در کاروان</p><p>از خم آن می که گر سرپوش برخیزد از او</p><p>بررود بر چرخ بویش مست گردد آسمان</p><p>زان میی کز قطره جان بخش دل افروز او</p><p>می شود دریای غم همچون مزاجش شادمان</p><p>چون نهد پا در دماغ سرکشان روزگار</p><p>در زمان سجده کنان گردند همچون خادمان</p><p>جان اگر چه بس عزیز است نزد خاص و نزد عام</p><p>لیک نزد خاص باشد بوی آن می جان جان</p><p>جان و ماه و جان و قالب بی‌نشان شد از میی</p><p>کید او از بی‌نشانی بردراند هر نشان</p><p>خمخانه لم یزل جوشیده زان می کز کفش</p><p>گشته ویرانه به عالم در هزاران خاندان</p><p>گر به مغرب بوی آن می از عدم یابد گشاد</p><p>مست گردند زاهدان اندر هری و طالقان</p><p>دست مست خم او گر خار کارد در زمین</p><p>شرق تا مغرب بروید از زمین‌ها گلستان</p><p>بانگ چنگ چنگی سرمست عشقش دررسد</p><p>در جهان خوف افتد صد امان اندر امان</p><p>گر ز خم احمدی بویی برون ظاهر شود</p><p>چون میش در جوش گردد چشم و جان کافران</p><p>گر ز خمر احمدی خواهی تمام بوی و رنگ</p><p>منزلی کن بر در تبریز یک دم ساربان</p><p>تا شوی از بوی جان حق خصال می فعال</p><p>وز تجلی‌های لطفش هم قرین و هم قران</p><p>در درون مست عشقش چیست خورشید نهان</p><p>آن که داند جز کسی جانا که آن دارد از آن</p><p>گر چه می پرسید عقلم هر دم از استاد عشق</p><p>سر آن می او نمی‌فرمود الا آن آن</p><p>هر دمی از مصر آن یوسف سوی جان‌های ما</p><p>تنگ‌های شکر می وش رسد صد کاروان</p><p>جان من در خم عشقش می بجوشد جوش‌ها</p><p>آه اگر بودی سوی ایوان عشقش نردبان</p><p>چون جهد از جان من القاب او مانند برق</p><p>چشم بیند از شعاعش صد درخش کاویان</p><p>صد هزاران خانه‌ها سازد میش در صحن جان</p><p>چون کند زیر و زبر سودای عشقش خاندان</p><p>بوی عنبر می رود بر عرش و بر روحانیان</p><p>گر چه جان تو خورد هم نیم شب از می نهان</p><p>از ملولی هجر او چون سامری اندر جهان</p><p>جانم از جمله جهان گشته‌ست صحرا بر کران</p><p>چون شراب موسی افکن زان خضر کف دررسد</p><p>صد چو جان من درآید چون کمر اندر میان</p><p>ای خداوند شمس دین مقصود از این جمله تویی</p><p>ای که خاک تو بود چون جان من دور زمان</p><p>در پی آن می که خوردم از پیاله وصل تو</p><p>این چنین زهرت ز جام هجر خوردم مزمزان</p><p>همچو تبریز و چو ایام همایون تو شاه</p><p>خود نبوده‌ست و نباشد بی‌مکان و بی‌اوان</p><h2><a id="poem-4591" href="https://ganjoor.net/moulavi/shams/ghazalsh/sh1967">غزل شمارهٔ ۱۹۶۷</a></h2>
<p>ای تو را گردن زده آن تسخرت بر گرد نان</p><p>ای سیاهی بر سیاهی جان تو از گرد نان</p><p>ای تو در آیینه دیده روی خود کور و کبود</p><p>تسخر و خنده زده بر آینه چون ابلهان</p><p>تسخرت بر آینه نبود به روی خود بود</p><p>زانک رویت هست تسخرگاه هر روشن روان</p><p>آن منافق روی ظلمت جان تسخرکن که خود</p><p>جمله سر تا پای تسخر بوده‌ست آن قلتبان</p><p>هر کی در خون خود آید دست من چه گو درآ</p><p>هر کی او دزدی کند حق است دار و نردبان</p><p>هر کی استهزا کند بر خاصگان عشق حق</p><p>تیغ قهرش بر سر آید از جلاد قهرمان</p><p>ندهدش قهر خدا مهلت که تا یک دم زند</p><p>گر چه دارد طاعت اهل زمین و آسمان</p><p>عبرت از ابلیس گیرد آنک نسل آدم است</p><p>کو به استهزای آدم شد سیه روی قران</p><p>تا که بهتان‌ها نهد آن مظلم تاریک دل</p><p>خنبک و مسخرگی و افسوس بر صاحب دلان</p><p>احمد مرسل به طعن و سخره بوجهل بود</p><p>موسی عمران به تسخرهای فرعونی چنان</p><p>صبرها کردند تا قهر خدا اندررسید</p><p>دود قهر حق برآمدشان ز سقف دودمان</p><p>از ملامت‌های حسادان جگرها خون شود</p><p>درد استهزای ایشان داغ‌ها آرد به جان</p><p>گر از ایشان درگریزی در مغاره خلوتی</p><p>عشق چون چوگانت آرد همچو گوی اندر میان</p><p>تا چشاند مر تو را زهری ز هر افسرده‌ای</p><p>تا کشاند نزد تو از هر حسودی ارمغان</p><p>تا بده است این گوشمال عاشقان بوده‌ست از آنک</p><p>در همه وقتی چنین بوده‌ست کار عاشقان</p><p>گر تو اندر دین عشقی بر ملامت دل بنه</p><p>وز فسوس و تسخر دشمن مکن رو را گران</p><p>عاشقی چون روگری دان یا مثل آهنگری</p><p>پس سیه باشد هماره چهره‌های روگران</p><p>بر رخ روگر سیاهی از پی قزغان بود</p><p>و آنگهی جمله سیاهی گرد شد بر قازغان</p><p>همچنان در عاقبت این روسیاهی عاشقان</p><p>جمع گردد بر رخ تسخرکن خنبک زنان</p><p>عشق نقشی را حسودان دشمنی‌ها می کنند</p><p>خاصه عشق پادشاه نقش ساز کامران</p><p>نقش ساز نقش سوز ملک بخش بی‌نظیر</p><p>جان فزایی دلربایی خوش پناه دو جهان</p><p>خاص خاص سر حق و شمس دین بی‌نظیر</p><p>فخر تبریز و خلاصه هستی و نور روان</p><h2><a id="poem-4592" href="https://ganjoor.net/moulavi/shams/ghazalsh/sh1968">غزل شمارهٔ ۱۹۶۸</a></h2>
<p>ای دل من در هوایت همچو آب و ماهیان</p><p>ماهی جانم بمیرد گر بگردی یک زمان</p><p>ماهیان را صبر نبود یک زمان بیرون آب</p><p>عاشقان را صبر نبود در فراق دلستان</p><p>جان ماهی آب باشد صبر بی‌جان چون بود</p><p>چونک بی‌جان صبر نبود چون بود بی‌جان جان</p><p>هر دو عالم بی‌جمالت مر مرا زندان بود</p><p>آب حیوان در فراقت گر خورم دارد زیان</p><p>این نگارستان عالم پرنشان و نقش توست</p><p>لیک جای تو نگیرد کو نشان کو بی‌نشان</p><p>قطره خون دلم را چون جهانی کرده‌ای</p><p>تا ز حیرانی ندانم قطره‌ای را از جهان</p><p>بر دهان من به دست خویش بنهادی قدح</p><p>تا ز سرمستی ندانم من قدح را از دهان</p><p>من کی باشم از زمین تا آسمان مستان پرند</p><p>کز شراب تو ندانند از زمین تا آسمان</p><p>صد شبان چون من سپرده گوسفند خود به گرگ</p><p>گوسفندان را چه کردی با کی گویم کو شبان</p><p>در بیان آرم نیایی ور نهان دارم بتر</p><p>درنگنجی از بزرگی در جهان و در نهان</p><p>گر نهان را می شناسم از جهان در عاشقی</p><p>مؤمن عشقم مخوان و کافرم خوان ای فلان</p><h2><a id="poem-4593" href="https://ganjoor.net/moulavi/shams/ghazalsh/sh1969">غزل شمارهٔ ۱۹۶۹</a></h2>
<p>از بدی‌ها آن چه گویم هست قصدم خویشتن</p><p>زانک زهری من ندیدم در جهان چون خویشتن</p><p>گر اشارت با کسی دیدی ندارم قصد او</p><p>نی به حق ذوالجلال و ذوالکمال و ذوالمنن</p><p>تا ز خود فارغ نیایم با دگر کس چون رسم</p><p>ور بگویم فارغم از خود بود سودا و ظن</p><p>ور بگفتم نکته‌ای هستش بسی تأویل‌ها</p><p>گر غرض نقصان کس دارم نه مردم من نه زن</p><p>از تو دارم التماسی ای حریف رازدار</p><p>حسن ظنی در هوی و مهر من با خویشتن</p><p>دشمن جانم منم افغان من هم از خود است</p><p>کز خودی خود من بخواهم همچو هیزم سوختن</p><p>چونک یاری را هزاران بار با نام و نشان</p><p>مدح‌های بی‌نفاقش کرده باشم در علن</p><p>فخر کرده من بر او صد بار پیدا و نهان</p><p>بوده ما را از عزیزی با دو دیده مقترن</p><p>گر یکی عیبی بگویم قصد من عیب من است</p><p>زانک ماهم را بپوشد ابر من اندر بدن</p><p>رو بدان یک وصف کردم کز ملامت مر ورا</p><p>بهر حق دوستی حملش مکن بر مکر و فن</p><p>من خودی خویش را گویم که در پنداشتی</p><p>رو اگر نور خدایی نیست شو شو ممتحن</p><p>ای خود من گر همه سر خدایی محو شو</p><p>کان همه خود دیده‌ای پس دیده خودبین بکن</p><p>چون خداوند شمس دین را می ستایم تو بدان</p><p>کاین همه اوصاف خوبی را ستودم در قرن</p><h2><a id="poem-4594" href="https://ganjoor.net/moulavi/shams/ghazalsh/sh1970">غزل شمارهٔ ۱۹۷۰</a></h2>
<p>مطربا بردار چنگ و لحن موسیقار زن</p><p>آتش از جرمم بیار و اندر استغفار زن</p><p>ای کلیم عشق بر فرعون هستی حمله بر</p><p>بر سر او تو عصای محو موسی وار زن</p><p>عقل از بهر هوس‌ها دارداری می کند</p><p>زود چشمش را ببند و بهر او تو دار زن</p><p>ور بگوید من به دانش نظم کاری می کنم</p><p>آتشی دست آور و در نظم و اندر کار زن</p><p>در غریبستان جان تا کی شوی مهمان خاک</p><p>خاک اندر چشم این مهمان و مهمان دار زن</p><p>مطربا حسنت ز پرگار خرد بیرونتر است</p><p>خیمه عشرت برون از عقل و از پرگار زن</p><p>تار چنگت را ز پود صرف می جانی بده</p><p>زان حراره کهنه نوبخت بر اوتار زن</p><p>بر در مخدوم شمس الدین ز دیده آب زن</p><p>در همه هستی ز نار چهره او نار زن</p><p>از یکی دستان او خورشید و مه را خفته کن</p><p>پس نهان زو چنگ اندر دولت بیدار زن</p><p>عقل هشیارت قبایی دوخت بهر شمس دین</p><p>تو ز عشق او به چشم منکران مسمار زن</p><p>بر براق عشق بنشین جانب تبریز رو</p><p>و آنگهی زانو ز بهر غمزه خون خوار زن</p><h2><a id="poem-4595" href="https://ganjoor.net/moulavi/shams/ghazalsh/sh1971">غزل شمارهٔ ۱۹۷۱</a></h2>
<p>از دخول هر غری افسرده‌ای در کار من</p><p>دور بادا وصف نفس آلودشان از یار من</p><p>دررمید از ننگ ایشان و خبیثی‌ها و مکر</p><p>از وظیفه مدح یارم این دل هشیار من</p><p>خاک لعنت بر سر افسوس داری بدرگی</p><p>کو کند از خاکساری درهم این هنجار من</p><p>ای بریده دست دزدی کو بدزدد حکمتم</p><p>و آنگهی دکان بگیرد بر سر بازار من</p><p>شرم ناید مر ورا از روی من شرم از کجا</p><p>ای حرامش باد هر تعلیم از اسرار من</p><p>آن حرامی کز شقاوت تا رود گمره رود</p><p>یا رب و ای ذوالجلال از حرمت دلدار من</p><p>خاطرش از زیرکی یا آن ضمیرش از صفا</p><p>بر فراز عرش رفتی یاد کردی یار من</p><p>ای دل مسکین من از شرکت ناکس مرم</p><p>زانک این سنت ز نااهلان بود ناچار من</p><p>گر غران و ملحدان مر آب و نان را می خورند</p><p>خوردن نان هیچ نگذارم پی این عار من</p><p>صبر کن تا دررسد یک مژده‌ای زان مه لقا</p><p>صبر کن تا رو نماید ابر گوهردار من</p><p>صبر آن باشد دلا کز مدح آن بحر صفا</p><p>رو نگردانی بلی و بشنوی گفتار من</p><p>گیرم از لطف معانی رفت تمییز از جهان</p><p>کی رود بوی دل و جان یم دربار من</p><p>ور رود از دیگران بو از خدیوم کی رود</p><p>از شهنشه شمس دین آن تا ابد تذکار من</p><p>کز شراب جان من رویدهمی تبریز در</p><p>لاله‌ها و گلبنان بر شیوه رخسار من</p><p>ای خداوند این همه غیرت ز رشک سر توست</p><p>ای هوای نازنین و شاه بی‌آزار من</p><p>من قیاسی کرده‌ام رشک تو را در حق او</p><p>لیک اندر رشک تو باطل بود پرگار من</p><p>ای شهنشه شمس دین دانم که از چندین حجاب</p><p>بشنود بیداریت این لابه‌های زار من</p><p>بینش تو بیند این کز پرتو رشک خداست</p><p>سنگ‌ها از هر طرف بر سینه سگسار من</p><p>از کرم مپسند این را کاین سوار جان من</p><p>جز به خرگاهت فرود آید از این رهوار من</p><p>ور فروآید به جز خرگاه تو من از خدا</p><p>من فنای محض خواهم ای خدایا یار من</p><p>دوش دیدم کز هوس صد تخم مار اندر رگی</p><p>درفکندم امتحان را تا چه گردد مار من</p><p>دیدمش ماری شده او هر زمان در می فزود</p><p>من پشیمان گشته‌ام زان صنعت و کردار من</p><p>من پشیمان قصد او کردم و او از خشم خود</p><p>بر زمین می زد همی دندان پرزهرار من</p><p>کاین چنین شاگردکی بدفعل و بدرگ سر کشد</p><p>ای خدا ضایع مکن این رنج و این ادرار من</p><h2><a id="poem-4596" href="https://ganjoor.net/moulavi/shams/ghazalsh/sh1972">غزل شمارهٔ ۱۹۷۲</a></h2>
<p>عاشقا دو چشم بگشا چارجو در خود ببین</p><p>جوی آب و جوی خمر و جوی شیر و انگبین</p><p>عاشقا در خویش بنگر سخره مردم مشو</p><p>تا فلان گوید چنان و آن فلان گوید چنین</p><p>من غلام آن گل بینا که فارغ باشد او</p><p>کان فلانم خار خواند وان فلانم یاسمین</p><p>دیده بگشا زین سپس با دیده مردم مرو</p><p>کان فلانت گبر گوید وان فلانت مرد دین</p><p>ای خدا داده تو را چشم بصیرت از کرم</p><p>کز خمارش سجده آرد شهپر روح الامین</p><p>چشم نرگس را مبند و چشم کرکس را مگیر</p><p>چشم اول را مبند و چشم احول را مبین</p><p>عاشقان صورتی در صورتی افتاده‌اند</p><p>چون مگس کز شهد افتد در طغار دوغگین</p><p>شاد باش ای عشقباز ذوالجلال سرمدی</p><p>با چنان پرها چه غم باشد تو را از آب و طین</p><p>گر همی‌خواهی که جبریلت شود بنده برو</p><p>سجده‌ای کن پیش آدم زود ای دیو لعین</p><p>بادیه خون خوار اگر واقف شدی از کعبه‌ام</p><p>هر طرف گلشن نمودی هر طرف ماء معین</p><p>ای به نظاره بد و نیک کسان درمانده</p><p>چون بدین راضی شدی یارب تو را بادا معین</p><p>چون امانت‌های حق را آسمان طاقت نداشت</p><p>شمس تبریزی چگونه گستریدش در زمین</p><h2><a id="poem-4597" href="https://ganjoor.net/moulavi/shams/ghazalsh/sh1973">غزل شمارهٔ ۱۹۷۳</a></h2>
<p>موی بر سر شد سپید و روی من بگرفت چین</p><p>از فراق دلبری کاسدکن خوبان چین</p><p>جان ز غیرت گوش را گوید حدیثش کم شنو</p><p>دل ز غیرت چشم را گوید که رویش را مبین</p><p>دست عشرت برگشادم تا ببندم پای غم</p><p>عشرتم همرنگ غم شد ای مسلمانان چنین</p><p>دست در سنگی زدم دانم که نرهاند مرا</p><p>لیک غرقه گشته هم چنگی زند در آن و این</p><p>از در دل درشدم امروز دیدم حال او</p><p>زردروی و جامه چاک و بی‌یسار و بی‌یمین</p><p>گفتمش چونی دلا او گریه درشدهای های</p><p>از فراق ماه روی همنشان همنشین</p><h2><a id="poem-4598" href="https://ganjoor.net/moulavi/shams/ghazalsh/sh1974">غزل شمارهٔ ۱۹۷۴</a></h2>
<p>ای چراغ آسمان و رحمت حق بر زمین</p><p>ناله من گوش دار و درد حال من ببین</p><p>از میان صد بلا من سوی تو بگریختم</p><p>دست رحمت بر سرم نه یا بجنبان آستین</p><p>یا روان کن آب رحمت آتش غم را بکش</p><p>یا خلاصم ده چو عیسی از جهان آتشین</p><p>یا مراد من بده یا فارغم کن از مراد</p><p>وعده فردا رها کن یا چنان کن یا چنین</p><p>یا در انافتحنا برگشا تا بنگرم</p><p>صد هزاران گلستان و صد هزاران یاسمین</p><p>یا ز الم نشرح روان کن چارجو در سینه‌ام</p><p>جوی آب و جوی خمر و جوی شیر و انگبین</p><p>ای سنایی رو مدد خواه از روان مصطفی</p><p>مصطفی ما جاء الا رحمة للعالمین</p><h2><a id="poem-4599" href="https://ganjoor.net/moulavi/shams/ghazalsh/sh1975">غزل شمارهٔ ۱۹۷۵</a></h2>
<p>عشق شمس الدین است یا نور کف موسی است آن</p><p>این خیال شمس دین یا خود دو صد عیسی است آن</p><p>گر همه معنی است پس این چهره چون ماه چیست</p><p>صورتش چون گویم آخر چون همه معنی است آن</p><p>خواه این و خواه آن باری از آن فتنه لبش</p><p>جان ما رقصان و خوش سرمست و سودایی است آن</p><p>نیک بنگر در رخ من در فراق جان جان</p><p>بی دل و جان می نویسد گر چه در انشی است آن</p><p>من چه گویم خود عطارد با همه جان‌های پاک</p><p>از برای پاکی او عاشق املی است آن</p><p>جان من همچون عصا چون دستبوس او بیافت</p><p>پس چو موسی درفکندش جان کنون افعی است آن</p><p>دیده من در فراق دولت احیای او</p><p>در میان خندان شده در قدرت مولی است آن</p><p>هرک او اندر رکاب شاه شمس الدین دوید</p><p>فارغ از دنیا و عقبی آخر و اولی است آن</p><p>و آنک او بوسید دستش خود چه گویم بهر او</p><p>عاقلان دانند کان خود در شرف اولی است آن</p><p>جسم او چون دید جانم زود ایمان تازه کرد</p><p>گفتمش چه گفت بنگر معجزه کبری است آن</p><p>فر تبریز است از فر و جمال آن رخی</p><p>کان غبین و حسرت صد آزر و مانی است آن</p><h2><a id="poem-4600" href="https://ganjoor.net/moulavi/shams/ghazalsh/sh1976">غزل شمارهٔ ۱۹۷۶</a></h2>
<p>عشق شمس حق و دین کان گوهر کانی است آن</p><p>در دو عالم جان و دل را دولت معنی است آن</p><p>گر به ظاهر لشکر و اقبال و مخزن نیستش</p><p>رو به چشم جان نگر کان دولت جانی است آن</p><p>کله سر را تهی کن از هوا بهر میش</p><p>کله سر جام سازش کان می جامی است آن</p><p>پختگان عشق را باشد ز خام خمر جان</p><p>پخته نی و خام جستن مایه خامی است آن</p><p>تا کتاب جان او اندر غلاف تن بود</p><p>گر چه خاص خاص باشد در هنر عامی است آن</p><p>آنک بالایی گزیند پست باشد عشق در</p><p>آنک پستی را گزید او مجلس سامی است آن</p><p>هرک جان پاک او زان می درآشامد ابد</p><p>گر چه هندو باشد آن و مکی و شامی است آن</p><p>مر تن معمور را ویران کند هجران می</p><p>هرک کرد این تن خراب می میش بانی است آن</p><p>آن می باقی بود اول که جان زاید از او</p><p>پس دروغ است آنک می جان است کان ثانی است آن</p><p>جان فانی را همیشه مست دار از جام او</p><p>رنگ باقی گیرد از می روح کان فانی است آن</p><p>در می باقی نشان پیوسته جان مردنی</p><p>کز جوار کیمیا آن مس زر کانی است آن</p><p>چون میان عقل و تن افتاد از می سه طلاق</p><p>هر تنی کو با خرد جفت است آن زانی است آن</p><p>در دل تنگ هوس باده بقا ساکن نگشت</p><p>هر دلی کاین می در او بنشست میدانی است آن</p><p>آنک جام او بگیرد یک نشانش این بود</p><p>در بیان سر حکمت جان او منشی است آن</p><p>در شعاع می بقا بیند ابد پس بعد از آن</p><p>مال چه بود کو ز عین جان خود معطی است آن</p><p>آنک وصف می بگوید باخود است و هوشیار</p><p>اهل قرآن نبود آن کس لیک او مقری است آن</p><p>حق و صاحب حق را از عاشقان مست پرس</p><p>زانک جام مست اندر عاشقان قاضی است آن</p><p>زانک حکم مست فعل می بود پس روشن است</p><p>حق و صاحب حق هم با حکم او راضی است آن</p><p>مطرب مستور بی‌پرده یکی چنگی بزن</p><p>وارهان از نام و ننگم گر چه بدنامی است آن</p><p>وانما رخسار را تا بشکنی بازار بت</p><p>زان رخی کو حسرت صد آزر و مانی است آن</p><p>ای صبا تبریز رو سجده ببر کان خاک پاک</p><p>خاک درگاه حیات انگیز ربانی است آن</p><h2><a id="poem-4601" href="https://ganjoor.net/moulavi/shams/ghazalsh/sh1977">غزل شمارهٔ ۱۹۷۷</a></h2>
<p>در ستایش‌های شمس الدین نباشم مفتتن</p><p>تا تو گویی کاین غرض نفی من است از لا و لن</p><p>چونک هست او کل کل صافی صافی کمال</p><p>وصف او چون نوبهار و وصف اجزا یاسمن</p><p>هر یکی نوعی گلی و هر یکی نوعی ثمر</p><p>او چو سرمجموع باغ و جان جان صد چمن</p><p>چون ستودی باغ را پس جمله را بستوده‌ای</p><p>چون ستودی حق را داخل شود نقش وثن</p><p>ور وثن را مدح گویی نیست داخل حسن حق</p><p>گر چه هم می بازگردد آن به خالق فاعلمن</p><p>لیک باقی وصف‌ها بستوده باشی جزو در</p><p>شمس حق و دین چو دریا کی شود داخل بدن</p><p>حق همی‌گوید منم هش دار ای کوته نظر</p><p>شمس حق و دین بهانه‌ست اندر این برداشتن</p><p>هر چه تو با فخر تبریز آوری بی‌خردگی</p><p>آن به عین ذات من تو کرده‌ای ای ممتحن</p><h2><a id="poem-4602" href="https://ganjoor.net/moulavi/shams/ghazalsh/sh1978">غزل شمارهٔ ۱۹۷۸</a></h2>
<p>ایها الساقی ادر کأس الحمیا نصف من</p><p>ان عشقی مثل خمر ان جسمی مثل دن</p><p>مطربا نرمک بزن تا روح بازآید به تن</p><p>چون زنی بر نام شمس الدین تبریزی بزن</p><p>نام شمس الدین به گوشت بهتر است از جسم و جان</p><p>نام شمس الدین چو شمع و جان بنده چون لگن</p><p>مطربا بهر خدا تو غیر شمس الدین مگو</p><p>بر تن و جان وصف او بنواز تن تن تن تنن</p><p>نام شمس الدین چو شمعی همچو پروانه بسوز</p><p>پیش آن چوگان نامش گوی جان را درفکن</p><p>تا شود این جان تو رقاص سوی آسمان</p><p>تا شود این جان پاکت پرده سوز و گام زن</p><p>شمس دین و شمس دین و شمس دین می گو و بس</p><p>تا ببینی مردگان رقصان شده اندر کفن</p><p>مطربا گر چه نیی عاشق مشو از ما ملول</p><p>عشق شمس الدین کند مر جانت را چون یاسمن</p><p>یک شبی تا روز دف را تو بزن بر نام او</p><p>کز جمال یوسفی دف تو شد چون پیرهن</p><p>ناگهان آن گلرخم از گلستان سر برزند</p><p>پیش آن گل محو گردد گلستان‌های چمن</p><p>لاله‌ها دستک زنان و یاسمین رقصان شده</p><p>سوسنک مستک شده گوید چه باشد خود سمن</p><p>خارها خندان شده بر گل بجسته برتری</p><p>سنگ‌ها تابان شده با لعل گوید ما و من</p><h2><a id="poem-4603" href="https://ganjoor.net/moulavi/shams/ghazalsh/sh1979">غزل شمارهٔ ۱۹۷۹</a></h2>
<p>عاشقان را مژده‌ای از سرفراز راستین</p><p>مژده مر دل را هزار از دلنواز راستین</p><p>مژده مر کان‌های زر را از برای خالصیش</p><p>هست نقاد بصیر و هست گاز راستین</p><p>مژده مر کسوه بقا را کز پی عمر ابد</p><p>هستش از اقبال و دولت‌ها طراز راستین</p><p>فرخا زاغی که در زاغی نماند بعد از این</p><p>پیش شمس الدین درآید گشت باز راستین</p><p>حبذا دستی که او بستم درازی کم کند</p><p>دست در فتراک او زد شد دراز راستین</p><p>شد دراز آن دست او تا بگذرید او را ختن</p><p>تا گرفت از جیب معشوقی طراز راستین</p><p>بعد از آن خوب طرازی چون شود همدست او</p><p>دو به دو چون مست گشته گفته راز راستین</p><p>چشم بگشاید ببیند از ورای وهم و روح</p><p>آنک بر ترک طرازی کرد ناز راستین</p><p>شاه تبریزی کریمی روح بخشی کاملی</p><p>در فرازی در وصال و ملک باز راستین</p><p>ملک جانی‌ها نه ملک فانیی جسمانیی</p><p>تا شود جان‌ها ز ملکش چشم باز راستین</p><p>مرحبا ای شاه جان‌ها مرحبا ای فر و حسن</p><p>ملک بخش بندگان و کارساز راستین</p><h2><a id="poem-4604" href="https://ganjoor.net/moulavi/shams/ghazalsh/sh1980">غزل شمارهٔ ۱۹۸۰</a></h2>
<p>یارکان رقصی کنید اندر غمم خوشتر از این</p><p>کره عشقم رمید و نی لگامستم نی زین</p><p>پیش روی ماه ما مستانه یک رقصی کنید</p><p>مطربا بهر خدا بر دف بزن ضرب حزین</p><p>رقص کن در عشق جانم ای حریف مهربان</p><p>مطربا دف را بکوب و نیست بختت غیر از این</p><p>آن دف خوب تو این جا هست مقبول و صواب</p><p>مطربا دف را بزن بس مر تو را طاعت همین</p><p>مطربا این دف برای عشق شاه دلبر است</p><p>مفخر تبریز جان جان جان‌ها شمس دین</p><p>مطربا گفتی تو نام شمس دین و شمس دین</p><p>درربودی از سرم یک بارگی تو عقل و دین</p><p>چونک گفتی شمس دین زنهار تو فارغ مشو</p><p>کفر باشد در طلب گر زانک گویی غیر این</p><p>مطربا گشتی ملول از گفت من از گفت من</p><p>همچنان خواهی مکن تو همچنین و همچنین</p><h2><a id="poem-4605" href="https://ganjoor.net/moulavi/shams/ghazalsh/sh1981">غزل شمارهٔ ۱۹۸۱</a></h2>
<p>مطربا نرمک بزن تا روح بازآید به تن</p><p>چون زنی بر نام شمس الدین تبریزی بزن</p><p>نام شمس الدین به گوشت بهتر است از جسم و جان</p><p>نام شمس الدین چو شمع و جان بنده چون لگن</p><p>مطربا بهر خدا تو غیر شمس الدین مگو</p><p>بر تن چون جان او بنواز تن تن تن تنن</p><p>تا شود این نقش تو رقصان به سوی آسمان</p><p>تا شود این جان پاکت پرده سوز و گام زن</p><p>شمس دین و شمس دین و شمس دین می گوی و بس</p><p>تا ببینی مردگان رقصان شده اندر کفن</p><p>مطربا گر چه نیی عاشق مشو از ما ملول</p><p>عشق شمس الدین کند مر جانت را چون یاسمن</p><p>لاله‌ها دستک زنان و یاسمین رقصان شده</p><p>سوسنک مستک شده گوید که باشد خود سمن</p><p>خارها خندان شده بر گل بجسته برتری</p><p>سنگ‌ها باجان شده با لعل گوید ما و من</p><p>ایها الساقی ادر کأس الحمیا نصفه</p><p>ان عشقی مثل خمر ان جسمی مثل دن</p><h2><a id="poem-4606" href="https://ganjoor.net/moulavi/shams/ghazalsh/sh1982">غزل شمارهٔ ۱۹۸۲</a></h2>
<p>گلسن بنده ستایک غرضم یق اشد رسن</p><p>قلسن انده یوز در یلنز قنده قلرسن</p><p>چلبی درقیمو درلک چلبا گل نه گز رسن</p><p>چلبی قللرن استر چلبی نه سز سن</p><p>نه اغر در نه اغر در چلب اغرندن قغرمق</p><p>قولغن اج قولغن اج بله کم انده دگرسن</p><h2><a id="poem-4607" href="https://ganjoor.net/moulavi/shams/ghazalsh/sh1983">غزل شمارهٔ ۱۹۸۳</a></h2>
<p>به خدا میل ندارم نه به چرب و نه به شیرین</p><p>نه بدان کیسه پرزر نه بدین کاسه زرین</p><p>بکشی اهل زمین را به فلک بانگ زند مه</p><p>که زهی جود و سماحت عجبا قدرت و تمکین</p><p>چو خیال تو بتابد چو مه چارده بر من</p><p>بگزد ساعد و اصبع ز حسد زهره و پروین</p><p>هله المنه لله که بدین ملک رسیدم</p><p>همه حق بود که می گفت مرا عشق تو پیشین</p><p>چو مرا بر سر پا دید به سر کرد اشارت</p><p>که رسید آنچ تو خواهی هله ایمن شو و بنشین</p><p>همه خلق از سر مستی ز طرب سجده کنانش</p><p>بره و گرگ به هم خوش نه حسد در دل و نی کین</p><p>نشناسند ز مستی ره ده از ره خانه</p><p>نشناسند که مردیم عجب یا گل رنگین</p><p>قدح اندر کف و خیره چه کنم من عجب این را</p><p>بخورم یا که ببخشم تو بگو ای شه شیرین</p><p>تو بخور چه بود بخشش هله که دور تو آمد</p><p>هله خوردم هله خوردم چو منم پیش تو تعیین</p><p>تو خور این باده عرشی که اگر یک قدح از وی</p><p>بنهی بر کف مرده بدهد پاسخ تلقین</p><h2><a id="poem-4608" href="https://ganjoor.net/moulavi/shams/ghazalsh/sh1984">غزل شمارهٔ ۱۹۸۴</a></h2>
<p>بده آن مرد ترش را قدحی ای شه شیرین</p><p>صدقات تو روان است به هر بیوه و مسکین</p><p>صدقات تو لطیف است توان خورد دو صد من</p><p>که نداند لب بالا و نجنبد لب زیرین</p><p>هله ای باغ نگویی به چه لب باده کشیدی</p><p>مگر اشکوفه بگوید پنهان با گل و نسرین</p><p>چه شراب است کز آن بو گل‌تر آهوی ناف است</p><p>به زمستان نه که دیدی همه را چون سگ گرگین</p><p>هله تا جمع رسیدن بده آن می به کف من</p><p>پس من زهره بنوشد قدح از ساعد پروین</p><p>وگر آن مست نهد سر که رباید ز تو ساغر</p><p>مده او را تو مرا ده که منم بر در تحسین</p><p>چه کند باده حق را جگر باطل فانی</p><p>چه شناسد مه جان را نظر و غمزه عنین</p><p>هنر و زر چو فزون شد خطر و خوف کنون شد</p><p>ملکان را تب لرز است و حریر است نهالین</p><p>چو مه توبه درآمد مه توبه شکن آمد</p><p>شکنش باد همیشه تو بگو نیز که آمین</p><h2><a id="poem-4609" href="https://ganjoor.net/moulavi/shams/ghazalsh/sh1985">غزل شمارهٔ ۱۹۸۵</a></h2>
<p>صنما بیار باده بنشان خمار مستان</p><p>که ببرد عشق رویت همگی قرار مستان</p><p>می کهنه را کشان کن به صبوح گلستان کن</p><p>که به جوش اندرآمد فلک از عقار مستان</p><p>بده آن قرار جان را گل و لاله زار جان را</p><p>ز نبات و قند پر کن دهن و کنار مستان</p><p>قدحی به دست برنه به کف شکرلبان ده</p><p>بنشان به آب رحمت به کرم غبار مستان</p><p>صنما به چشم مستت دل و جان غلام دستت</p><p>به می خوشی که هستت ببر اختیار مستان</p><p>چو شراب لاله رنگت به دماغ‌ها برآید</p><p>گل سرخ شرم دارد ز رخ و عذار مستان</p><p>چو جناح و قلب مجلس ز شراب یافت مونس</p><p>ببرد گلوی غم را سر ذوالفقار مستان</p><p>صنما تو روز مایی غم و غصه سوز مایی</p><p>ز تو است ای معلا همه کار و بار مستان</p><p>بکشان تو گوش شیران چو شتر قطارشان کن</p><p>که تو شیرگیر حقی به کفت مهار مستان</p><p>ز عقیق جام داری نمکی تمام داری</p><p>چه غریب دام داری جهت شکار مستان</p><p>سخنی بماند جانی که تو بی‌بیان بدانی</p><p>که تو رشک ساقیانی سر و افتخار مستان</p><h2><a id="poem-4610" href="https://ganjoor.net/moulavi/shams/ghazalsh/sh1986">غزل شمارهٔ ۱۹۸۶</a></h2>
<p>صنما به چشم شوخت که به چشم اشارتی کن</p><p>نفسی خراب خود را به نظر عمارتی کن</p><p>دل و جان شهید عشقت به درون گور قالب</p><p>سوی گور این شهیدان بگذر زیارتی کن</p><p>تو چو یوسفی رسیده همه مصر کف بریده</p><p>بنما جمال و بستان دل و جان تجارتی کن</p><p>و اگر قدم فشردی به جفا و نذر کردی</p><p>بشکن تو نذر خود را چه شود کفارتی کن</p><p>تو مگو کز این نثارم ز شما چه سود دارم</p><p>تو ز سود بی‌نیازی بده و خسارتی کن</p><p>رخ همچو زعفران را چو گل و چو لاله گردان</p><p>سه چهار قطره خون را دل بابشارتی کن</p><p>چو غلام توست دولت نکشد ز امر تو سر</p><p>به میان ما و دولت ملکا سفارتی کن</p><p>چو به پیش کوه حلمت گنهان چو کاه آمد</p><p>به گناه چون که ما نظر حقارتی کن</p><p>تن ما دو قطره خون بد که نظیف و آدمی شد</p><p>صفت پلید را هم صفت طهارتی کن</p><p>ز جهان روح جان‌ها چو اسیر آب و گل شد</p><p>تو ز دار حرب گلشان برهان و غارتی کن</p><p>چو ز حرف توبه کردم تو برای طالبان را</p><p>جز حرف پرمعانی علم و امارتی کن</p><p>ز برای گرم کردن بود این دم چو آتش</p><p>جز دم تو تابشی را سبب حرارتی کن</p><p>تو که شاه شمس دینی تبریز نازنین را</p><p>به ظهور نیر خود وطن بصارتی کن</p><h2><a id="poem-4611" href="https://ganjoor.net/moulavi/shams/ghazalsh/sh1987">غزل شمارهٔ ۱۹۸۷</a></h2>
<p>هله نیم مست گشتم قدحی دگر مدد کن</p><p>چو حریف نیک داری تو به ترک نیک و بد کن</p><p>منگر که کیست گریان ز جفا و کیست عریان</p><p>نه وصی آدمی تو بنشین و کار خود کن</p><p>نظری به سوی می کن به نوای چنگ و نی کن</p><p>نظری دگر به سوی رخ یار سروقد کن</p><p>شکرت چو آرزو شد ز لب شکرفروشش</p><p>چو عباس دبس زودتر ز شکرفروش کدکن</p><p>نه که کودکم که میلم به مویز و جوز باشد</p><p>تو مویز و جوز خود را بستان در آن سبد کن</p><p>شکر خوش تبرزد که هزار جان به ارزد</p><p>حسد ار کنی تو باری پی آن شکر حسد کن</p><p>به بت شکرفشان شو ز لبش شکرستان شو</p><p>جهت قران ماهش چو منجمان رصد کن</p><p>چو رسید ماه روزه نه ز کاسه گو نه کوزه</p><p>پس از این نشاط و مستی ز صراحی ابد کن</p><p>به سماع و طوی بنشین به میان کوی بنشین</p><p>که کسی خورت نبیند طرب از می احد کن</p><p>چو عروس جان ز مستی برسد به کوی هستی</p><p>خورشش از این طبق ده تتقش هم از خرد کن</p><p>ز سخن ملول گشتی که کسیت نیست محرم</p><p>سبک آینه بیان را تو بگیر و در نمد کن</p><h2><a id="poem-4612" href="https://ganjoor.net/moulavi/shams/ghazalsh/sh1988">غزل شمارهٔ ۱۹۸۸</a></h2>
<p>چه شکر داد عجب یوسف خوبی به لبان</p><p>که شد ادریسش قیماز و سلیمان به لبان</p><p>به شکرخانه او رفته به سر لب شکران</p><p>مانده اندر عجبش خیره همه بوالعجبان</p><p>خبر افتاد که گرگی طمع یوسف کرد</p><p>همه گرگان شده از خجلت این گرگ شبان</p><p>چه خوشی‌های نهان است در آن درد و غمش</p><p>که رمیدند ز دارو همه درمان طلبان</p><p>بس بود هستی او مایه هر نیست شده</p><p>بس بود مستی او عذر همه بی‌ادبان</p><p>عارف از ورزش اسباب بدان کاهل شد</p><p>که همان بی‌سببی شد سبب بی‌سببان</p><p>خیز کامروز ز اقبال و سعادت باری</p><p>طرب اندر طرب است از مدد بوطربان</p><p>من بر آن بودم کز جان و دل تفسیده</p><p>بازگویی صفت عشق به روزان و شبان</p><p>شمس تبریزی مرا دوش همی‌گفت خموش</p><p>چون تو را عشق لب ماست نگهدار زبان</p><h2><a id="poem-4613" href="https://ganjoor.net/moulavi/shams/ghazalsh/sh1989">غزل شمارهٔ ۱۹۸۹</a></h2>
<p>جنتی کرد جهان را ز شکر خندیدن</p><p>آنک آموخت مرا همچو شرر خندیدن</p><p>گر چه من خود ز عدم دلخوش و خندان زادم</p><p>عشق آموخت مرا شکل دگر خندیدن</p><p>بی جگر داد مرا شه دل چون خورشیدی</p><p>تا نمایم همه را بی‌ز جگر خندیدن</p><p>به صدف مانم خندم چو مرا درشکنند</p><p>کار خامان بود از فتح و ظفر خندیدن</p><p>یک شب آمد به وثاق من و آموخت مرا</p><p>جان هر صبح و سحر همچو سحر خندیدن</p><p>گر ترش روی چو ابرم ز درون خندانم</p><p>عادت برق بود وقت مطر خندیدن</p><p>چون به کوره گذری خوش به زر سرخ نگر</p><p>تا در آتش تو ببینی ز حجر خندیدن</p><p>زر در آتش چو بخندید تو را می گوید</p><p>گر نه قلبی بنما وقت ضرر خندیدن</p><p>گر تو میر اجلی از اجل آموز کنون</p><p>بر شه عاریت و تاج و کمر خندیدن</p><p>ور تو عیسی صفتی خواجه درآموز از او</p><p>بر غم شهوت و بر ماده و نر خندیدن</p><p>ور دمی مدرسه احمد امی دیدی</p><p>رو حلالستت بر فضل و هنر خندیدن</p><p>ای منجم اگرت شق قمر باور شد</p><p>بایدت بر خود و بر شمس و قمر خندیدن</p><p>همچو غنچه تو نهان خند و مکن همچو نبات</p><p>وقت اشکوفه به بالای شجر خندیدن</p><h2><a id="poem-4614" href="https://ganjoor.net/moulavi/shams/ghazalsh/sh1990">غزل شمارهٔ ۱۹۹۰</a></h2>
<p>جان حیوان که ندیده است به جز کاه و عطن</p><p>شد ز تبدیل خدا لایق گلزار فطن</p><p>نوبهاری است خدا را جز از این فصل بهار</p><p>که در او مرده نماند وثنی و نه وثن</p><p>ز نسیمش شود آن جغد به از باز سپید</p><p>بهتر از شیر شود از دم او ماده زغن</p><p>زنده گشتند و پی شکر دهان بگشادند</p><p>بوسه‌ها مست شدند از طرب بوی دهن</p><p>دست دستان صبا لخلخه را شورانید</p><p>تا بیاموخت به طفلان چمن خلق حسن</p><p>جبرئیل است مگر باد و درختان مریم</p><p>دست بازی نگر آن سان که کند شوهر و زن</p><p>ابر چون دید که در زیر تتق خوبانند</p><p>برفشانید نثار گهر و در عدن</p><p>چون گل سرخ گریبان ز طرب بدرانید</p><p>وقت آن شد که به یعقوب رسد پیراهن</p><p>چون عقیق یمنی لب دلبر خندید</p><p>بوی رحمان به محمد رسد از سوی یمن</p><p>چند گفتیم پراکنده دل آرام نیافت</p><p>جز بدان جعد پراکنده آن خوب زمن</p><p>شمس تبریز برآ تیغ بزن چون خورشید</p><p>تیغ خورشید دهد نور به جان چو مجن</p><h2><a id="poem-4615" href="https://ganjoor.net/moulavi/shams/ghazalsh/sh1991">غزل شمارهٔ ۱۹۹۱</a></h2>
<p>همه خوردند و بخفتند و تهی گشت وطن</p><p>وقت آن شد که درآییم خرامان به چمن</p><p>همه خوردند و برفتند بقای ما باد</p><p>که دل و جان زمانیم و سپهدار زمن</p><p>چو تویی آب حیاتی کی نماند باقی</p><p>چو تو باشی بت زیبا همه گردند شمن</p><p>کتب العشق علینا غمرات و محن</p><p>و قضی الحجب علینا فتنا بعد فتن</p><p>فرج آمد برهیدیم ز تشویش جهان</p><p>بپرد جان مجرد به گلستان منن</p><p>ناقتی نخ هنا فهو مناخ حسن</p><p>فیه ماء و سخاء و رخاء و عطن</p><p>یرزقون فرحین بخوریم آن می و نقل</p><p>مقعد صدق چو شد منزل عشاق سکن</p><p>دامن سیب کشانیم سوی شفتالو</p><p>ببریم از گل تر چند سخن سوی سمن</p><p>چو مرا می بدهی هیچ مجو شرط ادب</p><p>مست را حد نزند شرع مرا نیز مزن</p><p>ادب و بی‌ادبی نیست به دستم چه کنم</p><p>چو شتر می کشدم مست شتربان به رسن</p><p>بلبل از عشق ز گل بوسه طمع کرد و بگفت</p><p>بشکن شاخ نبات و دل ما را مشکن</p><p>گفت گل راز من اندرخور طفلان نبود</p><p>بچه را ابجد و هوز به و حطی کلمن</p><p>گفت گر می ندهی بوسه بده باده عشق</p><p>گفت این هم ندهم باش حزین جفت حزن</p><p>گفت من نیز تو را بر دف و بربط بزنم</p><p>تنن تن تننن تن تننن تن تننن</p><p>گفت شب طشت مزن که همه بیدار شوند</p><p>که مگر ماه گرفته‌ست مجو شور و فتن</p><p>طشت اگر من نزنم فتنه چو نه ماهه شده‌ست</p><p>فتنه‌ها زاید ناچار شب آبستن</p><p>برگ می لرزد بر شاخ و دلم می لرزد</p><p>لرزه برگ ز باد و دلم از خوب ختن</p><p>تاب رخسار گل و لاله خبر می دهدم</p><p>که چراغی است نهان گشته در این زیر لگن</p><p>جهد کن تا لگن جهل ز دل برداری</p><p>تا که از مشرق جان صبح برآید روشن</p><p>شمس تبریز طلوعی کن از مشرق روح</p><p>که چو خورشید تو جانی و جهان جمله بدن</p><h2><a id="poem-4616" href="https://ganjoor.net/moulavi/shams/ghazalsh/sh1992">غزل شمارهٔ ۱۹۹۲</a></h2>
<p>خوی با ما کن و با بی‌خبران خوی مکن</p><p>دم هر ماده خری را چو خران بوی مکن</p><p>اول و آخر تو عشق ازل خواهد بود</p><p>چون زن فاحشه هر شب تو دگر شوی مکن</p><p>دل بنه بر هوسی که دل از آن برنکنی</p><p>شیرمردا دل خود را سگ هر کوی مکن</p><p>هم بدان سو که گه درد دوا می خواهی</p><p>وقف کن دیده و دل روی به هر سوی مکن</p><p>همچو اشتر بمدو جانب هر خاربنی</p><p>ترک این باغ و بهار و چمن و جوی مکن</p><p>هان که خاقان بنهاده است شهانه بزمی</p><p>اندر این مزبله از بهر خدا طوی مکن</p><p>میر چوگانی ما جانب میدان آمد</p><p>پی اسپش دل و جان را هله جز گوی مکن</p><p>روی را پاک بشو عیب بر آیینه منه</p><p>نقد خود را سره کن عیب ترازوی مکن</p><p>جز بر آن که لبت داد لب خود مگشا</p><p>جز سوی آنک تکت داد تکاپوی مکن</p><p>روی و مویی که بتان راست دروغین می دان</p><p>نامشان را تو قمرروی زره موی مکن</p><p>بر کلوخی است رخ و چشم و لب عاریتی</p><p>پیش بی‌چشم به جد شیوه ابروی مکن</p><p>قامت عشق صلا زد که سماع ابدی است</p><p>جز پی قامت او رقص و هیاهوی مکن</p><p>دم مزن ور بزنی زیر لب آهسته بزن</p><p>دم حجاب است یکی تو کن و صدتوی مکن</p><h2><a id="poem-4617" href="https://ganjoor.net/moulavi/shams/ghazalsh/sh1993">غزل شمارهٔ ۱۹۹۳</a></h2>
<p>هیچ باشد که رسد آن شکر و پسته من</p><p>نقل سازد جهت این جگر خسته من</p><p>دست خود بر سر من مالد از روی کرم</p><p>که تو چونی هله ای بی‌دل و پابسته من</p><p>سر گران گشته از آن باده بی‌ساغر من</p><p>زعفران کشته بدین لاله بررسته من</p><p>زخم بر تار تو اندرخور خود چون رانم</p><p>ای گسسته رگت از زخمه آهسته من</p><p>چون تنم جان نشود زان ابدی آب حیات</p><p>چون دلم برنجهد زان بت برجسته من</p><p>هله ای طیف خیالش بنشین و بشنو</p><p>یک زمانی سخن پخته به نبشته من</p><p>چون مه چارده شب را تو برآرای به حسن</p><p>ای به شب‌ها و سحرها به دعا جسته من</p><p>چند صف‌ها بشکستی و بدیدی همه را</p><p>هیچ دیدی تو صفی چون صف اشکسته من</p><p>لاله زار و چمن ار چه که همه ملک وی است</p><p>هوس و رغبت او بین تو به گلدسته من</p><p>لب ببند و قصص عشق به گوش او گوی</p><p>که حریص آمد بر گفتن پیوسته من</p><h2><a id="poem-4618" href="https://ganjoor.net/moulavi/shams/ghazalsh/sh1994">غزل شمارهٔ ۱۹۹۴</a></h2>
<p>بشنو از بوالهوسان قصه میر عسسان</p><p>رندی از حلقه ما گشت در این کوی نهان</p><p>مدتی هست که ما در طلبش سوخته‌ایم</p><p>شب و روز از طلبش هر طرفی جامه دران</p><p>هم در این کوی کسی یافت ز ناگه اثرش</p><p>جامه پرخون شده او است ببینید نشان</p><p>خون عشاق کهن خود نشود تازه بود</p><p>خون چو تازه است بدانید که هست آن فلان</p><p>همه خون‌ها چو شود کهنه سیه گردد و خشک</p><p>خون عشاق ابد تازه بجوشد ز روان</p><p>تو مگو دفع که این دعوی خون کهن است</p><p>خون عشاق نخفته‌ست و نخسبد به جهان</p><p>غمزه توست که خونی است در این گوشه و بس</p><p>نرگس توست که ساقی است دهد رطل گران</p><p>غمزه توست که مست آید و دل‌ها دزدد</p><p>قصد جان‌ها کند آن سخت دل سخته کمان</p><p>داد آن است که آن گمشده را بازدهی</p><p>یا چو او شد ز میانه تو درآیی به میان</p><p>گر ز میر شکران داد بیابی ای دل</p><p>شکر کن شو تو گدازان چو شکر با شکران</p><p>گر چنان کشته شوی زنده جاوید شوی</p><p>خدمت از جان چنین کشته به تبریز رسان</p><h2><a id="poem-4619" href="https://ganjoor.net/moulavi/shams/ghazalsh/sh1995">غزل شمارهٔ ۱۹۹۵</a></h2>
<p>اینک آن انجم روشن که فلک چاکرشان</p><p>اینک آن پردگیانی که خرد چادرشان</p><p>همچو اندیشه به هر سینه بود مسکنشان</p><p>همچو خورشید به هر خانه فتد لشکرشان</p><p>نظر اولشان زنده کند عالم را</p><p>در نظر هیچ نگنجد نظر دیگرشان</p><p>ای بسا شب که من از آتششان همچو سپند</p><p>بوده‌ام نعره زنان رقص کنان بر درشان</p><p>گر تو بو می نبری بوی کن اجزای مرا</p><p>بو گرفته‌ست دل و جان من از عنبرشان</p><p>ور تو بس خشک دماغی به تو بو می نرسد</p><p>سر بنه تا برسد بر تو دماغ ترشان</p><p>خود چه باشد تر و خشک حیوانی و نبات</p><p>مه نبات و حیوان و مه زمین مادرشان</p><p>همه عالم به یکی قطره دریا غرقند</p><p>چه قدر خورد تواند مگس از شکرشان</p><h2><a id="poem-4620" href="https://ganjoor.net/moulavi/shams/ghazalsh/sh1996">غزل شمارهٔ ۱۹۹۶</a></h2>
<p>چون خیال تو درآید به دلم رقص کنان</p><p>چه خیالات دگر مست درآید به میان</p><p>گرد بر گرد خیالش همه در رقص شوند</p><p>وان خیال چو مه تو به میان چرخ زنان</p><p>هر خیالی که در آن دم به تو آسیب زند</p><p>همچو آیینه ز خورشید برآید لمعان</p><p>سخنم مست شود از صفتی و صد بار</p><p>از زبانم به دلم آید و از دل به زبان</p><p>سخنم مست و دلم مست و خیالات تو مست</p><p>همه بر همدگر افتاده و در هم نگران</p><p>همه بر همدگر از بس که بمالند دهن</p><p>آن خیالات به هم درشکند او ز فغان</p><p>همه چون دانه انگور و دلم چون چرش است</p><p>همه چون برگ گلاب و دل من همچو دکان</p><p>ز صلاح دل و دین زر برم و زر کوبم</p><p>تا مفرح شود آن را که بود دیده جان</p><h2><a id="poem-4621" href="https://ganjoor.net/moulavi/shams/ghazalsh/sh1997">غزل شمارهٔ ۱۹۹۷</a></h2>
<p>هر که را گشت سر از غایت برگردیدن</p><p>ساکنان را همه سرگشته تواند دیدن</p><p>هر کی از ضعف خود اندر رخ مردان نگرد</p><p>بر دو چشم کژ او فرض بود خندیدن</p><p>هر کی صفرا شودش غالب از شیرینی</p><p>تلخ گردد دهنش گاه شکر خاییدن</p><p>عقل میدانی او خود خر لنگ افتاده است</p><p>در براق احدی دید کسی لنگیدن</p><p>ای کسی کز حدثان در حدثی افتادی</p><p>چون چنینی تو روا نیست تو را جنبیدن</p><p>باید اول ز حدث سوی قدم پیوستن</p><p>وانگهان بر قدمش نیمچه‌ای ببریدن</p><p>خانه شاه بزن نقب اگر نقب زنی</p><p>گوهری دزد از آن خانه گه دزدیدن</p><p>من علامات گهر گفتم لیکن چه کنم</p><p>کورموشی چو ندارد نظر بگزیدن</p><p>شمس تبریز سخن‌های تو می بخشد چشم</p><p>لیک کو گوش که داند سخنت بشنیدن</p><h2><a id="poem-4622" href="https://ganjoor.net/moulavi/shams/ghazalsh/sh1998">غزل شمارهٔ ۱۹۹۸</a></h2>
<p>به خدا گل ز تو آموخت شکر خندیدن</p><p>به خدا که ز تو آموخت کمر بندیدن</p><p>به خدا چرخ همان دید که من دیدستم</p><p>ور نه دیدی ز چه بودیش به سر گردیدن</p><p>گفتم ای نی تو چنین زار چرا می نالی</p><p>گفت خوردم دم او شرط بود نالیدن</p><p>گفتم ای ماه نو این جمله گداز تو ز چیست</p><p>گفت کاهش دهدم فایده بالیدن</p><p>فایده زفت شدن در کمی و کاستن است</p><p>از پی خرج بود مکسبه‌ها ورزیدن</p><p>پر پروانه پی درک تف شمع بود</p><p>چونک آن یافت نخواهد پر و دریازیدن</p><p>در فنا جلوه شود فایده هستی‌ها</p><p>پس نباید ز بلا گریه و درچغزیدن</p><p>پس خمش باش همی‌خور ز کمان‌هاش خدنگ</p><p>چون هنر در کمیت خواهد افزاییدن</p><h2><a id="poem-4623" href="https://ganjoor.net/moulavi/shams/ghazalsh/sh1999">غزل شمارهٔ ۱۹۹۹</a></h2>
<p>مکن ای دوست ز جور این دلم آواره مکن</p><p>جان پی پاره بگیر و جگرم پاره مکن</p><p>مر تو را عاشق دل داده و غمخوار بسی است</p><p>جان و سر قصد سر این دل غمخواره مکن</p><p>نظر رحم بکن بر من و بیچارگیم</p><p>جز تو ار چاره گری هست مرا چاره مکن</p><p>پیش آتشکده عشق تو دل شیشه گر است</p><p>دل خود بر دل چون شیشه من خاره مکن</p><p>هر دمی هجر ستمکار تو دم می دهدم</p><p>هر دمم دم ده بی‌باک ستمکاره مکن</p><p>تن پربند چو گهواره و دل چون طفل است</p><p>در کنارش کش و وابسته گهواره مکن</p><p>پیش خورشید رخت جان مرا رقصان دار</p><p>همچو شب جان مرا بند هر استاره مکن</p><p>ز دغل عالم غدار دو صد سر دارد</p><p>سر من در سر این عالم غداره مکن</p><p>صد چو هاروت و چو ماروت ز سحرش بسته‌ست</p><p>مر مرا بسته این جادوی سحاره مکن</p><p>خمر یک روزه این نفس خمار ابد است</p><p>هین مرا تشنه این خاین خماره مکن</p><p>لعب اول چو مرا بست میفزا بازی</p><p>ز آنچ یک باره شدم مات تو ده باره مکن</p><p>جمله عیاری ناسوت ز لاهوت تو است</p><p>تو دگر یاری این کافر عیاره مکن</p><h2><a id="poem-4624" href="https://ganjoor.net/moulavi/shams/ghazalsh/sh2000">غزل شمارهٔ ۲۰۰۰</a></h2>
<p>ای ز هجران تو مردن طرب و راحت من</p><p>مرگ بر من شده بی‌تو مثل شهد و لبن</p><p>می تپد ماهی بی‌آب بر آن ریگ خشن</p><p>تا جدا گردد آن جان نزارش ز بدن</p><p>آب تلخی شده بر جانوران آب حیات</p><p>شکر خشک بر ایشان بتر از گور و کفن</p><p>نیست بازی کشش جزو به اصل کل خویش</p><p>چند پیغامبر بگریست پی حب وطن</p><p>کودکی کو نشناسد وطن و مولد خویش</p><p>دایه خواهد چه ستنبول مر او را چه یمن</p><p>شد چراگاه ستاره سوی مرعای فلک</p><p>حیوان خاک پرستد مثل سرو و سمن</p><p>من از این ناله اگر چه که دهان می بندم</p><p>نتوان در شکم آب فروبست دهن</p><p>نفس چغز ز آب است نه از باد هوا</p><p>بحریان را هله این باشد معهوده و فن</p><p>عارفانی که نهانند در آن قلزم نور</p><p>دمشان جمله ز نوری است ظلامات شکن</p><p>قلم و لوح چو این جا برسیدیم شکست</p><p>شکند کوه چو آگه شود از رب منن</p><h2><a id="poem-4625" href="https://ganjoor.net/moulavi/shams/ghazalsh/sh2001">غزل شمارهٔ ۲۰۰۱</a></h2>
<p>دم ده و عشوه ده ای دلبر سیمین بر من</p><p>که دمم بی‌دم تو چون اجل آمد بر من</p><p>دل چو دریا شودم چون گهرت درتابد</p><p>سر به گردون رسدم چونک بخاری سر من</p><p>خنک آن دم که بیاری سوی من باده لعل</p><p>بدرخشد ز شرارش رخ همچون زر من</p><p>زان خرابم که ز اوقاف خرابات توام</p><p>در خرابی است عمارت شدن مخبر من</p><p>شاهد جان چو شهادت ز درون عرضه کند</p><p>زود انگشت برآرد خرد کافر من</p><p>پیش از آنک به حریفان دهی ای ساقی جمع</p><p>از همه تشنه ترم من بده آن ساغر من</p><p>بنده امر توام خاصه در آن امر که تو</p><p>گوییم خیز نظر کن به سوی منظر من</p><p>هین برافروز دلم را تو به نار موسی</p><p>تا که افروخته ماند ابدا اخگر من</p><p>من خمش کردم و در جوی تو افکندم خویش</p><p>که ز جوی تو بود رونق شعر تر من</p>
</body></html>