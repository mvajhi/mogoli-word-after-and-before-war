<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر سوم - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-8275" href="https://ganjoor.net/moulavi/masnavi/daftar3/sh96">بخش ۹۶ - پیش رفتن دقوقی رحمة الله علیه به امامت</a></h2>
<p>این سخن پایان ندارد تیز دو</p><p>هین نماز آمد دقوقی پیش رو</p><p>ای یگانه هین دوگانه بر گزار</p><p>تا مزین گردد از تو روزگار</p><p>ای امام چشم‌روشن در صلا</p><p>چشم روشن باید ایدر پیشوا</p><p>در شریعت هست مکروه ای کیا</p><p>در امامت پیش کردن کور را</p><p>گرچه حافظ باشد و چست و فقیه</p><p>چشم‌روشن به وگر باشد سفیه</p><p>کور را پرهیز نبود از قذر</p><p>چشم باشد اصل پرهیز و حذر</p><p>او پلیدی را نبیند در عبور</p><p>هیچ مؤمن را مبادا چشم کور</p><p>کور ظاهر در نجاسهٔ ظاهرست</p><p>کور باطن در نجاسات سرست</p><p>این نجاسهٔ ظاهر از آبی رود</p><p>آن نجاسهٔ باطن افزون می‌شود</p><p>جز به آب چشم نتوان شستن آن</p><p>چون نجاسات بواطن شد عیان</p><p>چون نجس خواندست کافر را خدا</p><p>آن نجاست نیست بر ظاهر ورا</p><p>ظاهر کافر ملوث نیست زین</p><p>آن نجاست هست در اخلاق و دین</p><p>این نجاست بویش آید بیست گام</p><p>و آن نجاست بویش از ری تا بشام</p><p>بلک بویش آسمانها بر رود</p><p>بر دماغ حور و رضوان بر شود</p><p>اینچ می‌گویم به قدر فهم تست</p><p>مردم اندر حسرت فهم درست</p><p>فهم آبست و وجود تن سبو</p><p>چون سبو بشکست ریزد آب ازو</p><p>این سبو را پنج سوراخست ژرف</p><p>اندرو نه آب ماند خود نه برف</p><p>امر غضوا غضة ابصارکم</p><p>هم شنیدی راست ننهادی تو سم</p><p>از دهانت نطق فهمت را برد</p><p>گوش چون ریگست فهمت را خورد</p><p>همچنین سوراخهای دیگرت</p><p>می‌کشاند آب فهم مضمرت</p><p>گر ز دریا آب را بیرون کنی</p><p>بی عوض آن بحر را هامون کنی</p><p>بیگهست ار نه بگویم حال را</p><p>مدخل اعواض را و ابدال را</p><p>کان عوضها و آن بدلها بحر را</p><p>از کجا آید ز بعد خرجها</p><p>صد هزاران جانور زو می‌خورند</p><p>ابرها هم از برونش می‌برند</p><p>باز دریا آن عوضها می‌کشد</p><p>از کجا دانند اصحاب رشد</p><p>قصه‌ها آغاز کردیم از شتاب</p><p>ماند بی مخلص درون این کتاب</p><p>ای ضیاء الحق حسام الدین راد</p><p>که فلک و ارکان چو تو شاهی نزاد</p><p>تو بنادر آمدی در جان و دل</p><p>ای دل و جان از قدوم تو خجل</p><p>چند کردم مدح قوم ما مضی</p><p>قصد من زانها تو بودی ز اقتضا</p><p>خانهٔ خود را شناسد خود دعا</p><p>تو بنام هر که خواهی کن ثنا</p><p>بهر کتمان مدیح از نا محل</p><p>حق نهادست این حکایات و مثل</p><p>گر چه آن مدح از تو هم آمد خجل</p><p>لیک بپذیرد خدا جهد المقل</p><p>حق پذیرد کسره‌ای دارد معاف</p><p>کز دو دیدهٔ کور دو قطره کفاف</p><p>مرغ و ماهی داند آن ابهام را</p><p>که ستودم مجمل این خوش‌نام را</p><p>تا برو آه حسودان کم وزد</p><p>تا خیالش را به دندان کم گزد</p><p>خود خیالش را کجا یابد حسود</p><p>در وثاق موش طوطی کی غنود</p><p>آن خیال او بود از احتیال</p><p>موی ابروی ویست آن نه هلال</p><p>مدح تو گویم برون از پنج و هفت</p><p>بر نویس اکنون دقوقی پیش رفت</p><h2><a id="poem-8276" href="https://ganjoor.net/moulavi/masnavi/daftar3/sh97">بخش ۹۷ - پیش رفتن دقوقی به امامت آن قوم</a></h2>
<p>در تحیات و سلام الصالحین</p><p>مدح جملهٔ انبیا آمد عجین</p><p>مدحها شد جملگی آمیخته</p><p>کوزه‌ها در یک لگن در ریخته</p><p>زانک خود ممدوح جز یک بیش نیست</p><p>کیشها زین روی جز یک کیش نیست</p><p>دان که هر مدحی بنور حق رود</p><p>بر صور و اشخاص عاریت بود</p><p>مدحها جز مستحق را کی کنند</p><p>لیک بر پنداشت گم‌ره می‌شوند</p><p>همچو نوری تافته بر حایطی</p><p>حایط آن انوار را چون رابطی</p><p>لاجرم چون سایه سوی اصل راند</p><p>ضال مه گم کرد و ز استایش بماند</p><p>یا ز چاهی عکس ماهی وا نمود</p><p>سر بچه در کرد و آن را می‌ستود</p><p>در حقیقت مادح ماهست او</p><p>گرچه جهل او بعکسش کرد رو</p><p>مدح او مه‌راست نه آن عکس را</p><p>کفر شد آن چون غلط شد ماجرا</p><p>کز شقاوت گشت گم‌ره آن دلیر</p><p>مه به بالا بود و او پنداشت زیر</p><p>زین بتان خلقان پریشان می‌شوند</p><p>شهوت رانده پشیمان می‌شوند</p><p>زآنک شهوت با خیالی رانده است</p><p>وز حقیقت دورتر وا مانده است</p><p>با خیالی میل تو چون پر بود</p><p>تا بدان پر بر حقیقت بر شود</p><p>چون براندی شهوتی پرت بریخت</p><p>لنگ گشتی و آن خیال از تو گریخت</p><p>پر نگه دار و چنین شهوت مران</p><p>تا پر میلت برد سوی جنان</p><p>خلق پندارند عشرت می‌کنند</p><p>بر خیالی پر خود بر می‌کنند</p><p>وام‌دار شرح این نکته شدم</p><p>مهلتم ده معسرم زان تن زدم</p><h2><a id="poem-8277" href="https://ganjoor.net/moulavi/masnavi/daftar3/sh98">بخش ۹۸ - اقتدا کردن قوم از پس دقوقی</a></h2>
<p>پیش در شد آن دقوقی در نماز</p><p>قوم همچون اطلس آمد او طراز</p><p>اقتدا کردند آن شاهان قطار</p><p>در پی آن مقتدای نامدار</p><p>چونک با تکبیرها مقرون شدند</p><p>همچو قربان از جهان بیرون شدند</p><p>معنی تکبیر اینست ای امام</p><p>کای خدا پیش تو ما قربان شدیم</p><p>وقت ذبح الله اکبر می‌کنی</p><p>همچنین در ذبح نفس کشتنی</p><p>تن چو اسمعیل و جان همچون خلیل</p><p>کرد جان تکبیر بر جسم نبیل</p><p>گشت کشته تن ز شهوتها و آز</p><p>شد به بسم الله بسمل در نماز</p><p>چون قیامت پیش حق صفها زده</p><p>در حساب و در مناجات آمده</p><p>ایستاده پیش یزدان اشک‌ریز</p><p>بر مثال راست‌خیز رستخیز</p><p>حق همی‌گوید چه آوردی مرا</p><p>اندرین مهلت که دادم من ترا</p><p>عمر خود را در چه پایان برده‌ای</p><p>قوت و قوت در چه فانی کرده‌ای</p><p>گوهر دیده کجا فرسوده‌ای</p><p>پنج حس را در کجا پالوده‌ای</p><p>چشم و هوش و گوش و گوهرهای عرش</p><p>خرج کردی چه خریدی تو ز فرش</p><p>دست و پا دادمت چون بیل و کلند</p><p>من ببخشیدم ز خود آن کی شدند</p><p>همچنین پیغامهای دردگین</p><p>صد هزاران آید از حضرت چنین</p><p>در قیام این کفتها دارد رجوع</p><p>وز خجالت شد دوتا او در رکوع</p><p>قوت استادن از خجلت نماند</p><p>در رکوع از شرم تسبیحی بخواند</p><p>باز فرمان می‌رسد بردار سر</p><p>از رکوع و پاسخ حق بر شمر</p><p>سر بر آرد از رکوع آن شرمسار</p><p>باز اندر رو فتد آن خام‌کار</p><p>باز فرمان آیدش بردار سر</p><p>از سجود و وا ده از کرده خبر</p><p>سر بر آرد او دگر ره شرمسار</p><p>اندر افتد باز در رو همچو مار</p><p>باز گوید سر بر آر و باز گو</p><p>که بخواهم جست از تو مو بمو</p><p>قوت پا ایستادن نبودش</p><p>که خطاب هیبتی بر جان زدش</p><p>پس نشیند قعده زان بار گران</p><p>حضرتش گوید سخن گو با بیان</p><p>نعمتت دادم بگو شکرت چه بود</p><p>دادمت سرمایه هین بنمای سود</p><p>رو بدست راست آرد در سلام</p><p>سوی جان انبیا و آن کرام</p><p>یعنی ای شاهان شفاعت کین لئیم</p><p>سخت در گل ماندش پای و گلیم</p><h2><a id="poem-8278" href="https://ganjoor.net/moulavi/masnavi/daftar3/sh99">بخش ۹۹ - بیان اشارت سلام سوی دست راست در قیامت از هیبت محاسبه حق از انبیا استعانت  و شفاعت خواستن</a></h2>
<p>انبیا گویند روز چاره رفت</p><p>چاره آنجا بود و دست‌افزار زفت</p><p>مرغ بی‌هنگامی ای بدبخت رو</p><p>ترک ما گو خون ما اندر مشو</p><p>رو بگرداند به سوی دست چپ</p><p>در تبار و خویش گویندش که خپ</p><p>هین جواب خویش گو با کردگار</p><p>ما کییم ای خواجه دست از ما بدار</p><p>نه ازین سو نه از آن سو چاره شد</p><p>جان آن بیچاره‌دل صد پاره شد</p><p>از همه نومید شد مسکین کیا</p><p>پس برآرد هر دو دست اندر دعا</p><p>کز همه نومید گشتم ای خدا</p><p>اول و آخر توی و منتها</p><p>در نماز این خوش اشارتها ببین</p><p>تا بدانی کین بخواهد شد یقین</p><p>بچه بیرون آر از بیضه نماز</p><p>سر مزن چون مرغ بی تعظیم و ساز</p><h2><a id="poem-8279" href="https://ganjoor.net/moulavi/masnavi/daftar3/sh100">بخش ۱۰۰ - شنیدن دقوقی در میان نماز افغان  آن کشتی کی غرق خواست شدن</a></h2>
<p>آن دقوقی در امامت کرد ساز</p><p>اندر آن ساحل در آمد در نماز</p><p>و آن جماعت در پی او در قیام</p><p>اینت زیبا قوم و بگزیده امام</p><p>ناگهان چشمش سوی دریا فتاد</p><p>چون شنید از سوی دریا داد داد</p><p>در میان موج دید او کشتیی</p><p>در قضا و در بلا و زشتیی</p><p>هم شب و هم ابر و هم موج عظیم</p><p>این سه تاریکی و از غرقاب بیم</p><p>تند بادی همچو عزرائیل خاست</p><p>موجها آشوفت اندر چپ و راست</p><p>اهل کشتی از مهابت کاسته</p><p>نعره وا ویلها برخاسته</p><p>دستها در نوحه بر سر می‌زدند</p><p>کافر و ملحد همه مخلص شدند</p><p>با خدا با صد تضرع آن زمان</p><p>عهدها و نذرها کرده بجان</p><p>سر برهنه در سجود آنها که هیچ</p><p>رویشان قبله ندید از پیچ پیچ</p><p>گفته که بی‌فایده‌ست این بندگی</p><p>آن زمان دیده در آن صد زندگی</p><p>از همه اومید ببریده تمام</p><p>دوستان و خال و عم بابا و مام</p><p>زاهد و فاسق شد آن دم متقی</p><p>همچو در هنگام جان کندن شقی</p><p>نه ز چپشان چاره بود و نه ز راست</p><p>حیله‌ها چون مرد هنگام دعاست</p><p>در دعا ایشان و در زاری و آه</p><p>بر فلک زیشان شده دود سیاه</p><p>دیو آن دم از عداوت بین بین</p><p>بانگ زد کای سگ‌پرستان علتین</p><p>مرگ و جسک ای اهل انکار و نفاق</p><p>عاقبت خواهد بدن این اتفاق</p><p>چشمتان تر باشد از بعد خلاص</p><p>که شوید از بهر شهوت دیو خاص</p><p>یادتان ناید که روزی در خطر</p><p>دستتان بگرفت یزدان از قدر</p><p>این همی‌آمد ندا از دیو لیک</p><p>این سخن را نشنود جز گوش نیک</p><p>راست فرمودست با ما مصطفی</p><p>قطب و شاهنشاه و دریای صفا</p><p>کانچ جاهل دید خواهد عاقبت</p><p>عاقلان بینند ز اول مرتبت</p><p>کارها ز آغاز اگر غیبست و سر</p><p>عاقل اول دید و آخر آن مصر</p><p>اولش پوشیده باشد و آخر آن</p><p>عاقل و جاهل ببیند در عیان</p><p>گر نبینی واقعهٔ غیب ای عنود</p><p>حزم را سیلاب کی اندر ربود</p><p>حزم چه بود بدگمانی بر جهان</p><p>دم بدم بیند بلای ناگهان</p><h2><a id="poem-8280" href="https://ganjoor.net/moulavi/masnavi/daftar3/sh101">بخش ۱۰۱ - تصورات مرد حازم</a></h2>
<p>آنچنانک ناگهان شیری رسید</p><p>مرد را بربود و در بیشه کشید</p><p>او چه اندیشد در آن بردن ببین</p><p>تو همان اندیش ای استاد دین</p><p>می‌کشد شیر قضا در بیشه‌ها</p><p>جان ما مشغول کار و پیشه‌ها</p><p>آنچنانک از فقر می‌ترسند خلق</p><p>زیر آب شور رفته تا به حلق</p><p>گر بترسندی از آن فقرآفرین</p><p>گنجهاشان کشف گشتی در زمین</p><p>جمله‌شان از خوف غم در عین غم</p><p>در پی هستی فتاده در عدم</p><h2><a id="poem-8281" href="https://ganjoor.net/moulavi/masnavi/daftar3/sh102">بخش ۱۰۲ - دعا و شفاعت دقوقی در خلاص کشتی</a></h2>
<p>چون دقوقی آن قیامت را بدید</p><p>رحم او جوشید و اشک او دوید</p><p>گفت یا رب منگر اندر فعلشان</p><p>دستشان گیر ای شه نیکو نشان</p><p>خوش سلامتشان به ساحل باز بر</p><p>ای رسیده دست تو در بحر و بر</p><p>ای کریم و ای رحیم سرمدی</p><p>در گذار از بدسگالان این بدی</p><p>ای بداده رایگان صد چشم و گوش</p><p>بی ز رشوت بخش کرده عقل و هوش</p><p>پیش از استحقاق بخشیده عطا</p><p>دیده از ما جمله کفران و خطا</p><p>ای عظیم از ما گناهان عظیم</p><p>تو توانی عفو کردن در حریم</p><p>ما ز آز و حرص خود را سوختیم</p><p>وین دعا را هم ز تو آموختیم</p><p>حرمت آن که دعا آموختی</p><p>در چنین ظلمت چراغ افروختی</p><p>همچنین می‌رفت بر لفظش دعا</p><p>آن زمان چون مادران با وفا</p><p>اشک می‌رفت از دو چشمش و آن دعا</p><p>بی خود از وی می بر آمد بر سما</p><p>آن دعای بی خودان خود دیگرست</p><p>آن دعا زو نیست گفت داورست</p><p>آن دعا حق می‌کند چون او فناست</p><p>آن دعا و آن اجابت از خداست</p><p>واسطهٔ مخلوق نه اندر میان</p><p>بی‌خبر زان لابه کردن جسم و جان</p><p>بندگان حق رحیم و بردبار</p><p>خوی حق دارند در اصلاح کار</p><p>مهربان بی‌رشوتان یاری‌گران</p><p>در مقام سخت و در روز گران</p><p>هین بجو این قوم را ای مبتلا</p><p>هین غنیمت دارشان پیش از بلا</p><p>رست کشتی از دم آن پهلوان</p><p>واهل کشتی را بجهد خود گمان</p><p>که مگر بازوی ایشان در حذر</p><p>بر هدف انداخت تیری از هنر</p><p>پا رهاند روبهان را در شکار</p><p>و آن ز دم دانند روباهان غرار</p><p>عشقها با دم خود بازند کین</p><p>می‌رهاند جان ما را در کمین</p><p>روبها پا را نگه دار از کلوخ</p><p>پا چو نبود دم چه سود ای چشم‌شوخ</p><p>ما چو روباهان و پای ما کرام</p><p>می‌رهاندمان ز صدگون انتقام</p><p>حیلهٔ باریک ما چون دم ماست</p><p>عشقها بازیم با دم چپ و راست</p><p>دم بجنبانیم ز استدلال و مکر</p><p>تا که حیران ماند از ما زید و بکر</p><p>طالب حیرانی خلقان شدیم</p><p>دست طمع اندر الوهیت زدیم</p><p>تا بافسون مالک دلها شویم</p><p>این نمی‌بینیم ما کاندر گویم</p><p>در گوی و در چهی ای قلتبان</p><p>دست وا دار از سبال دیگران</p><p>چون به بستانی رسی زیبا و خوش</p><p>بعد از آن دامان خلقان گیر و کش</p><p>ای مقیم حبس چار و پنج و شش</p><p>نغز جایی دیگران را هم بکش</p><p>ای چو خربنده حریف کون خر</p><p>بوسه گاهی یافتی ما را ببر</p><p>چون ندادت بندگی دوست دست</p><p>میل شاهی از کجاات خاستست</p><p>در هوای آنک گویندت زهی</p><p>بسته‌ای در گردن جانت زهی</p><p>روبها این دم حیلت را بهل</p><p>وقف کن دل بر خداوندان دل</p><p>در پناه شیر کم ناید کباب</p><p>روبها تو سوی جیفه کم شتاب</p><p>تو دلا منظور حق آنگه شوی</p><p>که چو جزوی سوی کل خود روی</p><p>حق همی‌گوید نظرمان در دلست</p><p>نیست بر صورت که آن آب و گلست</p><p>تو همی‌گویی مرا دل نیز هست</p><p>دل فراز عرش باشد نی به پست</p><p>در گل تیره یقین هم آب هست</p><p>لیک زان آبت نشاید آب‌دست</p><p>زان که گر آبست مغلوب گلست</p><p>پس دل خود را مگو کین هم دلست</p><p>آن دلی کز آسمانها برترست</p><p>آن دل ابدال یا پیغامبرست</p><p>پاک گشته آن ز گل صافی شده</p><p>در فزونی آمده وافی شده</p><p>ترک گل کرده سوی بحر آمده</p><p>رسته از زندان گل بحری شده</p><p>آب ما محبوس گل ماندست هین</p><p>بحر رحمت جذب کن ما را ز طین</p><p>بحر گوید من ترا در خود کشم</p><p>لیک می‌لافی که من آب خوشم</p><p>لاف تو محروم می‌دارد ترا</p><p>ترک آن پنداشت کن در من درآ</p><p>آب گل خواهد که در دریا رود</p><p>گل گرفته پای آب و می‌کشد</p><p>گر رهاند پای خود از دست گل</p><p>گل بماند خشک و او شد مستقل</p><p>آن کشیدن چیست از گل آب را</p><p>جذب تو نقل و شراب ناب را</p><p>همچنین هر شهوتی اندر جهان</p><p>خواه مال و خواه جاه و خواه نان</p><p>هر یکی زینها ترا مستی کند</p><p>چون نیابی آن خمارت می‌زند</p><p>این خمار غم دلیل آن شدست</p><p>که بدان مفقود مستی‌ات بدست</p><p>جز به اندازهٔ ضرورت زین مگیر</p><p>تا نگردد غالب و بر تو امیر</p><p>سر کشیدی تو که من صاحب‌دلم</p><p>حاجت غیری ندارم واصلم</p><p>آنچنانک آب در گل سر کشد</p><p>که منم آب و چرا جویم مدد</p><p>دل تو این آلوده را پنداشتی</p><p>لاجرم دل ز اهل دل برداشتی</p><p>خود روا داری که آن دل باشد این</p><p>کو بود در عشق شیر و انگبین</p><p>لطف شیر و انگبین عکس دلست</p><p>هر خوشی را آن خوش از دل حاصلست</p><p>پس بود دل جوهر و عالم عرض</p><p>سایهٔ دل چون بود دل را غرض</p><p>آن دلی کو عاشق مالست و جاه</p><p>یا زبون این گل و آب سیاه</p><p>یا خیالاتی که در ظلمات او</p><p>می‌پرستدشان برای گفت و گو</p><p>دل نباشد غیر آن دریای نور</p><p>دل نظرگاه خدا وانگاه کور</p><p>نه دل اندر صد هزاران خاص و عام</p><p>در یکی باشد کدامست آن کدام</p><p>ریزهٔ دل را بهل دل را بجو</p><p>تا شود آن ریزه چون کوهی ازو</p><p>دل محیطست اندرین خطهٔ وجود</p><p>زر همی‌افشاند از احسان و جود</p><p>از سلام حق سلامیها نثار</p><p>می‌کند بر اهل عالم اختیار</p><p>هر که را دامن درستست و معد</p><p>آن نثار دل بر آنکس می‌رسد</p><p>دامن تو آن نیازست و حضور</p><p>هین منه در دامن آن سنگ فجور</p><p>تا ندرد دامنت زان سنگها</p><p>تا بدانی نقد را از رنگها</p><p>سنگ پر کردی تو دامن از جهان</p><p>هم ز سنگ سیم و زر چون کودکان</p><p>از خیال سیم و زر چون زر نبود</p><p>دامن صدقت درید و غم فزود</p><p>کی نماید کودکان را سنگ سنگ</p><p>تا نگیرد عقل دامنشان به چنگ</p><p>پیر عقل آمد نه آن موی سپید</p><p>مو نمی‌گنجد درین بخت و امید</p><h2><a id="poem-8282" href="https://ganjoor.net/moulavi/masnavi/daftar3/sh103">بخش ۱۰۳ - انکار کردن آن جماعت بر دعا و شفاعت دقوقی و پریدن ایشان و ناپیدا شدن در پردهٔ غیب و حیران شدن دقوقی کی در هوا رفتند یا در زمین</a></h2>
<p>چون رهید آن کشتی و آمد بکام</p><p>شد نماز آن جماعت هم تمام</p><p>فجفجی افتادشان با همدگر</p><p>کین فضولی کیست از ما ای پدر</p><p>هر یکی با آن دگر گفتند سر</p><p>از پس پشت دقوقی مستتر</p><p>گفت هر یک من نکردستم کنون</p><p>این دعا نه از برون نه از درون</p><p>گفت مانا این امام ما ز درد</p><p>بوالفضولانه مناجاتی بکرد</p><p>گفت آن دیگر که ای یار یقین</p><p>مر مرا هم می‌نماید این چنین</p><p>او فضولی بوده است از انقباض</p><p>کرد بر مختار مطلق اعتراض</p><p>چون نگه کردم سپس تا بنگرم</p><p>که چه می‌گویند آن اهل کرم</p><p>یک ازیشان را ندیدم در مقام</p><p>رفته بودند از مقام خود تمام</p><p>نه به چپ نه راست نه بالا نه زیر</p><p>چشم تیز من نشد بر قوم چیر</p><p>درها بودند گویی آب گشت</p><p>نه نشان پا و نه گردی بدشت</p><p>در قباب حق شدند آن دم همه</p><p>در کدامین روضه رفتند آن رمه</p><p>درتحیر ماندم کین قوم را</p><p>چون بپوشانید حق بر چشم ما</p><p>آنچنان پنهان شدند از چشم او</p><p>مثل غوطهٔ ماهیان در آب جو</p><p>سالها درحسرت ایشان بماند</p><p>عمرها در شوق ایشان اشک راند</p><p>تو بگویی مرد حق اندر نظر</p><p>کی در آرد با خدا ذکر بشر</p><p>خر ازین می‌خسپد اینجا ای فلان</p><p>که بشر دیدی تو ایشان را نه جان</p><p>کار ازین ویران شدست ای مرد خام</p><p>که بشر دیدی مر ایشان را چو عام</p><p>تو همان دیدی که ابلیس لعین</p><p>گفت من از آتشم آدم ز طین</p><p>چشم ابلیسانه را یک دم ببند</p><p>چند بینی صورت آخر چند چند</p><p>ای دقوقی با دو چشم همچو جو</p><p>هین مبر اومید ایشان را بجو</p><p>هین بجو که رکن دولت جستن است</p><p>هر گشادی در دل اندر بستن است</p><p>از همه کار جهان پرداخته</p><p>کو و کو می‌گو بجان چون فاخته</p><p>نیک بنگر اندرین ای محتجب</p><p>که دعا را بست حق در استجب</p><p>هر که را دل پاک شد از اعتلال</p><p>آن دعااش می‌رود تا ذوالجلال</p><h2><a id="poem-8283" href="https://ganjoor.net/moulavi/masnavi/daftar3/sh104">بخش ۱۰۴ - باز شرح کردن حکایت آن طالب روزی حلال بی کسب و رنج در عهد داود علیه السلام  و مستجاب شدن دعای او</a></h2>
<p>یادم آمد آن حکایت کان فقیر</p><p>روز و شب می‌کرد افغان و نفیر</p><p>وز خدا می‌خواست روزی حلال</p><p>بی شکار و رنج و کسب و انتقال</p><p>پیش ازین گفتیم بعضی حال او</p><p>لیک تعویق آمد و شد پنج‌تو</p><p>هم بگوییمش کجا خواهد گریخت</p><p>چون ز ابر فضل حق حکمت بریخت</p><p>صاحب گاوش بدید و گفت هین</p><p>ای بظلمت گاو من گشته رهین</p><p>هین چراکشتی بگو گاو مرا</p><p>ابله طرار انصاف اندر آ</p><p>گفت من روزی ز حق می‌خواستم</p><p>قبله را از لابه می‌آراستم</p><p>آن دعای کهنه‌ام شد مستجاب</p><p>روزی من بود کشتم نک جواب</p><p>او ز خشم آمد گریبانش گرفت</p><p>چند مشتی زد به رویش ناشکفت</p><h2><a id="poem-8284" href="https://ganjoor.net/moulavi/masnavi/daftar3/sh105">بخش ۱۰۵ - رفتن هر دو خصم نزد داود علیه السلام</a></h2>
<p>می‌کشیدش تا به داود نبی</p><p>که بیا ای ظالم گیج غبی</p><p>حجت بارد رها کن ای دغا</p><p>عقل در تن آور و با خویش آ</p><p>این چه می‌گویی دعا چه بود مخند</p><p>بر سر و و ریش من و خویش ای لوند</p><p>گفت من با حق دعاها کرده‌ام</p><p>اندرین لابه بسی خون خورده‌ام</p><p>من یقین دارم دعا شد مستجاب</p><p>سر بزن بر سنگ ای منکرخطاب</p><p>گفت گرد آیید هین یا مسلمین</p><p>ژاژ بینید و فشار این مهین</p><p>ای مسلمانان دعا مال مرا</p><p>چون از آن او کند بهر خدا</p><p>گر چنین بودی همه عالم بدین</p><p>یک دعا املاک بردندی بکین</p><p>گر چنین بودی گدایان ضریر</p><p>محتشم گشته بدندی و امیر</p><p>روز و شب اندر دعااند و ثنا</p><p>لابه‌گویان که تو ده‌مان ای خدا</p><p>تا تو ندهی هیچ کس ندهد یقین</p><p>ای گشاینده تو بگشا بند این</p><p>مکسب کوران بود لابه و دعا</p><p>جز لب نانی نیابند از عطا</p><p>خلق گفتند این مسلمان راست‌گوست</p><p>وین فروشندهٔ دعاها ظلم‌جوست</p><p>این دعا کی باشد از اسباب ملک</p><p>کی کشید این را شریعت خود بسلک</p><p>بیع و بخشش یا وصیت یا عطا</p><p>یا ز جنس این شود ملکی ترا</p><p>در کدامین دفترست این شرع نو</p><p>گاو را تو باز ده یا حبس رو</p><p>او به سوی آسمان می‌کرد رو</p><p>واقعهٔ ما را نداند غیر تو</p><p>در دل من آن دعا انداختی</p><p>صد امید اندر دلم افراختی</p><p>من نمی‌کردم گزافه آن دعا</p><p>همچو یوسف دیده بودم خوابها</p><p>دید یوسف آفتاب و اختران</p><p>پیش او سجده‌کنان چون چاکران</p><p>اعتمادش بود بر خواب درست</p><p>در چه و زندان جز آن را می‌نجست</p><p>ز اعتماد او نبودش هیچ غم</p><p>از غلامی وز ملام و بیش و کم</p><p>اعتمادی داشت او بر خواب خویش</p><p>که چو شمعی می‌فروزیدش ز پیش</p><p>چون در افکندند یوسف را به چاه</p><p>بانگ آمد سمع او را از اله</p><p>که تو روزی شه شوی ای پهلوان</p><p>تا بمالی این جفا در رویشان</p><p>قایل این بانگ ناید در نظر</p><p>لیک دل بشناخت قایل را ز اثر</p><p>قوتی و راحتی و مسندی</p><p>در میان جان فتادش زان ندا</p><p>چاه شد بر وی بدان بانگ جلیل</p><p>گلشن و بزمی چو آتش بر خلیل</p><p>هر جفا که بعد از آنش می‌رسید</p><p>او بدان قوت بشادی می‌کشید</p><p>همچنانک ذوق آن بانگ الست</p><p>در دل هر مؤمنی تا حشر هست</p><p>تا نباشد در بلاشان اعتراض</p><p>نه ز امر و نهی حقشان انقباض</p><p>لقمهٔ حکمی که تلخی می‌نهد</p><p>گلشکر آن را گوارش می‌دهد</p><p>گلشکر آن را که نبود مستند</p><p>لقمه را ز انکار او قی می‌کند</p><p>هر که خوابی دید از روز الست</p><p>مست باشد در ره طاعات مست</p><p>می‌کشد چون اشتر مست این جوال</p><p>بی فتور و بی گمان و بی ملال</p><p>کفک تصدیقش بگرد پوز او</p><p>شد گواه مستی و دلسوز او</p><p>اشتر از قوت چو شیر نر شده</p><p>زیر ثقل بار اندک‌خور شده</p><p>ز آرزوی ناقه صد فاقه برو</p><p>می‌نماید کوه پیشش تار مو</p><p>در الست آنکو چنین خوابی ندید</p><p>اندرین دنیا نشد بنده و مرید</p><p>ور بشد اندر تردد صد دله</p><p>یک زمان شکرستش و سالی گله</p><p>پای پیش و پای پس در راه دین</p><p>می‌نهد با صد تردد بی یقین</p><p>وام‌دار شرح اینم نک گرو</p><p>ور شتابستت ز الم نشرح شنو</p><p>چون ندارد شرح این معنی کران</p><p>خر به سوی مدعی گاو ران</p><p>گفت کورم خواند زین جرم آن دغا</p><p>بس بلیسانه قیاسست ای خدا</p><p>من دعا کورانه کی می‌کرده‌ام</p><p>جز به خالق کدیه کی آورده‌ام</p><p>کور از خلقان طمع دارد ز جهل</p><p>من ز تو کز تست هر دشوار سهل</p><p>آن یکی کورم ز کوران بشمرید</p><p>او نیاز جان و اخلاصم ندید</p><p>کوری عشقست این کوری من</p><p>حب یعمی و یصمست ای حسن</p><p>کورم از غیر خدا بینا بدو</p><p>مقتضای عشق این باشد نکو</p><p>تو که بینایی ز کورانم مدار</p><p>دایرم برگرد لطفت ای مدار</p><p>آنچنانک یوسف صدیق را</p><p>خواب بنمودی و گشتش متکا</p><p>مر مرا لطف تو هم خوابی نمود</p><p>آن دعای بی‌حدم بازی نبود</p><p>می‌نداند خلق اسرار مرا</p><p>ژاژ می‌دانند گفتار مرا</p><p>حقشان است و کی داند راز غیب</p><p>غیر علام سر و ستار عیب</p><p>خصم گفتش رو به من کن حق بگو</p><p>رو چه سوی آسمان کردی عمو</p><p>شید می‌آری غلط می‌افکنی</p><p>لاف عشق و لاف قربت می‌زنی</p><p>با کدامین روی چون دل‌مرده‌ای</p><p>روی سوی آسمانها کرده‌ای</p><p>غلغلی در شهر افتاده ازین</p><p>آن مسلمان می‌نهد رو بر زمین</p><p>کای خدا این بنده را رسوا مکن</p><p>گر بدم هم سر من پیدا مکن</p><p>تو همی‌دانی و شبهای دراز</p><p>که همی‌خواندم ترا با صد نیاز</p><p>پیش خلق این را اگر خود قدر نیست</p><p>پیش تو همچون چراغ روشنیست</p><h2><a id="poem-8285" href="https://ganjoor.net/moulavi/masnavi/daftar3/sh106">بخش ۱۰۶ - شنیدن داود علیه السلام سخن هر دو خصم وسال کردن از مدعی علیه</a></h2>
<p>چونک داود نبی آمد برون</p><p>گفت هین چونست این احوال چون</p><p>مدعی گفت ای نبی الله داد</p><p>گاو من در خانه او در فتاد</p><p>کشت گاوم را بپرسش که چرا</p><p>گاو من کشت او بیان کن ماجرا</p><p>گفت داودش بگو ای بوالکرم</p><p>چون تلف کردی تو ملک محترم</p><p>هین پراکنده مگو حجت بیار</p><p>تا به یک سو گردد این دعوی و کار</p><p>گفت ای داود بودم هفت سال</p><p>روز و شب اندر دعا و در سؤال</p><p>این همی‌جستم ز یزدان کای خدا</p><p>روزیی خواهم حلال و بی عنا</p><p>مرد و زن بر ناله من واقف‌اند</p><p>کودکان این ماجرا را واصف‌اند</p><p>تو بپرس از هر که خواهی این خبر</p><p>تا بگوید بی شکنجه بی ضرر</p><p>هم هویدا پرس و هم پنهان ز خلق</p><p>که چه می‌گفت این گدای ژنده‌دلق</p><p>بعد این جمله دعا و این فغان</p><p>گاوی اندر خانه دیدم ناگهان</p><p>چشم من تاریک شد نه بهر لوت</p><p>شادی آن که قبول آمد قنوت</p><p>کشتم آن را تا دهم در شکر آن</p><p>که دعای من شنود آن غیب‌دان</p><h2><a id="poem-8286" href="https://ganjoor.net/moulavi/masnavi/daftar3/sh107">بخش ۱۰۷ - حکم کردن داود علیه السلام برکشندهٔ گاو</a></h2>
<p>گفت داود این سخنها را بشو</p><p>حجت شرعی درین دعوی بگو</p><p>تو روا داری که من بی حجتی</p><p>بنهم اندر شهر باطل سنتی</p><p>این کی بخشیدت خریدی وارثی</p><p>ریع را چون می‌ستانی حارثی</p><p>کسب را همچون زراعت دان عمو</p><p>تا نکاری دخل نبود آن تو</p><p>آنچ کاری بدروی آن آن تست</p><p>ورنه این بی‌داد بر تو شد درست</p><p>رو بده مال مسلمان کژ مگو</p><p>رو بجو وام و بده باطل مجو</p><p>گفت ای شه تو همین می‌گوییم</p><p>که همی‌گویند اصحاب ستم</p><h2><a id="poem-8287" href="https://ganjoor.net/moulavi/masnavi/daftar3/sh108">بخش ۱۰۸ - تضرع آن شخص از داوری داود علیه السلام</a></h2>
<p>سجده کرد و گفت کای دانای سوز</p><p>در دل داود انداز آن فروز</p><p>در دلش نه آنچ تو اندر دلم</p><p>اندر افکندی براز ای مفضلم</p><p>این بگفت و گریه در شد های های</p><p>تا دل داود بیرون شد ز جای</p><p>گفت هین امروز ای خواهان گاو</p><p>مهلتم ده وین دعاوی را مکاو</p><p>تا روم من سوی خلوت در نماز</p><p>پرسم این احوال از دانای راز</p><p>خوی دارم در نماز این التفات</p><p>معنی قرة عینی فی الصلوة</p><p>روزن جانم گشادست از صفا</p><p>می‌رسد بی واسطه نامهٔ خدا</p><p>نامه و باران و نور از روزنم</p><p>می‌فتد در خانه‌ام از معدنم</p><p>دوزخست آن خانه کان بی روزنست</p><p>اصل دین ای بنده روزن کردنست</p><p>تیشهٔ هر بیشه‌ای کم زن بیا</p><p>تیشه زن در کندن روزن هلا</p><p>یا نمی‌دانی که نور آفتاب</p><p>عکس خورشید برونست از حجاب</p><p>نور این دانی که حیوان دید هم</p><p>پس چه کرمنا بود بر آدمم</p><p>من چو خورشیدم درون نور غرق</p><p>می‌ندانم کرد خویش از نور فرق</p><p>رفتنم سوی نماز و آن خلا</p><p>بهر تعلیمست ره مر خلق را</p><p>کژ نهم تا راست گردد این جهان</p><p>حرب خدعه این بود ای پهلوان</p><p>نیست دستوری و گر نه ریختی</p><p>گرد از دریای راز انگیختی</p><p>همچنین داود می‌گفت این نسق</p><p>خواست گشتن عقل خلقان محترق</p><p>پس گریبانش کشید از پس یکی</p><p>که ندارم در یکیی‌اش شکی</p><p>با خود آمد گفت را کوتاه کرد</p><p>لب ببست و عزم خلوتگاه کرد</p><h2><a id="poem-8288" href="https://ganjoor.net/moulavi/masnavi/daftar3/sh109">بخش ۱۰۹ - در خلوت رفتن داود تا آنچ حقست پیدا شود</a></h2>
<p>در فرو بست و برفت آنگه شتاب</p><p>سوی محراب و دعای مستجاب</p><p>حق نمودش آنچ بنمودش تمام</p><p>گشت واقف بر سزای انتقام</p><p>روز دیگر جمله خصمان آمدند</p><p>پیش داود پیمبر صف زدند</p><p>همچنان آن ماجراها باز رفت</p><p>زود زد آن مدعی تشنیع زفت</p><h2><a id="poem-8289" href="https://ganjoor.net/moulavi/masnavi/daftar3/sh110">بخش ۱۱۰ - حکم کردن داود بر صاحب گاو کی از سر گاو برخیز و تشنیع صاحب گاو بر داود علیه السلام</a></h2>
<p>گفت داودش خمش کن رو بهل</p><p>این مسلمان را ز گاوت کن بحل</p><p>چون خدا پوشید بر تو ای جوان</p><p>رو خمش کن حق ستاری بدان</p><p>گفت وا ویلی چه حکمست این چه داد</p><p>از پی من شرع نو خواهی نهاد</p><p>رفته است آوازهٔ عدلت چنان</p><p>که معطر شد زمین و آسمان</p><p>بر سگان کور این استم نرفت</p><p>زین تعدی سنگ و که بشکافت تفت</p><p>همچنین تشنیع می‌زد برملا</p><p>کالصلا هنگام ظلمست الصلا</p><h2><a id="poem-8290" href="https://ganjoor.net/moulavi/masnavi/daftar3/sh111">بخش ۱۱۱ - حکم کردن داود بر صاحب گاو کی جمله مال خود را به وی ده</a></h2>
<p>بعد از آن داود گفتش کای عنود</p><p>جمله مال خویش او را بخش زود</p><p>ورنه کارت سخت گردد گفتمت</p><p>تا نگردد ظاهر از وی استمت</p><p>خاک بر سر کرد و جامه بر درید</p><p>که بهر دم می‌کنی ظلمی مزید</p><p>یک‌دمی دیگر برین تشنیع راند</p><p>باز داودش به پیش خویش خواند</p><p>گفت چون بختت نبود ای بخت‌کور</p><p>ظلمت آمد اندک اندک در ظهور</p><p>ریده‌ای آنگاه صدر و پیشگاه</p><p>ای دریغ از چون تو خر خاشاک و کاه</p><p>رو که فرزندان تو با جفت تو</p><p>بندگان او شدند افزون مگو</p><p>سنگ بر سینه همی‌زد با دو دست</p><p>می‌دوید از جهل خود بالا و پست</p><p>خلق هم اندر ملامت آمدند</p><p>کز ضمیر کار او غافل بدند</p><p>ظالم از مظلوم کی داند کسی</p><p>کو بود سخرهٔ هوا همچون خسی</p><p>ظالم از مظلوم آنکس پی برد</p><p>کو سر نفس ظلوم خود برد</p><p>ورنه آن ظالم که نفس است از درون</p><p>خصم هر مظلوم باشد از جنون</p><p>سگ هماره حمله بر مسکین کند</p><p>تا تواند زخم بر مسکین زند</p><p>شرم شیران راست نه سگ را بدان</p><p>که نگیرد صید از همسایگان</p><p>عامهٔ مظلوم‌کش ظالم‌پرست</p><p>از کمین سگشان سوی داود جست</p><p>روی در داود کردند آن فریق</p><p>کای نبی مجتبی بر ما شفیق</p><p>این نشاید از تو کین ظلمیست فاش</p><p>قهر کردی بی‌گناهی را بلاش</p><h2><a id="poem-8291" href="https://ganjoor.net/moulavi/masnavi/daftar3/sh112">بخش ۱۱۲ - عزم کردن داود علیه السلام به خواندن خلق بدان صحرا کی راز آشکارا کند و  حجتها را همه قطع کند</a></h2>
<p>گفت ای یاران زمان آن رسید</p><p>کان سر مکتوم او گردد پدید</p><p>جمله برخیزید تا بیرون رویم</p><p>تا بر آن سر نهان واقف شویم</p><p>در فلان صحرا درختی هست زفت</p><p>شاخهااش انبه و بسیار و چفت</p><p>سخت راسخ خیمه‌گاه و میخ او</p><p>بوی خون می‌آیدم از بیخ او</p><p>خون شدست اندر بن آن خوش درخت</p><p>خواجه راکشتست این منحوس‌بخت</p><p>تا کنون حلم خدا پوشید آن</p><p>آخر از ناشکری آن قلتبان</p><p>که عیال خواجه را روزی ندید</p><p>نه بنوروز و نه موسمهای عید</p><p>بی‌نوایان را به یک لقمه نجست</p><p>یاد ناورد او ز حقهای نخست</p><p>تا کنون از بهر یک گاو این لعین</p><p>می‌زند فرزند او را در زمین</p><p>او بخود برداشت پرده از گناه</p><p>ورنه می‌پوشید جرمش را اله</p><p>کافر و فاسق درین دور گزند</p><p>پرده خود را بخود بر می‌درند</p><p>ظلم مستورست در اسرار جان</p><p>می‌نهد ظالم بپیش مردمان</p><p>که ببینیدم که دارم شاخها</p><p>گاو دوزخ را ببینید از ملا</p><h2><a id="poem-8292" href="https://ganjoor.net/moulavi/masnavi/daftar3/sh113">بخش ۱۱۳ - گواهی دادن دست و پا و زبان بر سر  ظالم هم در دنیا</a></h2>
<p>پس همینجا دست و پایت در گزند</p><p>بر ضمیر تو گواهی می‌دهند</p><p>چون موکل می‌شود برتو ضمیر</p><p>که بگو تو اعتقادت وا مگیر</p><p>خاصه در هنگام خشم و گفت و گو</p><p>می‌کند ظاهر سرت را مو بمو</p><p>چون موکل می‌شود ظلم و جفا</p><p>که هویدا کن مرا ای دست و پا</p><p>چون همی‌گیرد گواه سر لگام</p><p>خاصه وقت جوش و خشم و انتقام</p><p>پس همان کس کین موکل می‌کند</p><p>تا لوای راز بر صحرا زند</p><p>پس موکلهای دیگر روز حشر</p><p>هم تواند آفرید از بهر نشر</p><p>ای بده دست آمده در ظلم و کین</p><p>گوهرت پیداست حاجت نیست این</p><p>نیست حاجت شهره گشتن در گزند</p><p>بر ضمیر آتشینت واقف‌اند</p><p>نفس تو هر دم بر آرد صد شرار</p><p>که ببینیدم منم ز اصحاب نار</p><p>جزو نارم سوی کل خود روم</p><p>من نه نورم که سوی حضرت شوم</p><p>همچنان کین ظالم حق ناشناس</p><p>بهر گاوی کرد چندین التباس</p><p>او ازو صد گاو برد و صد شتر</p><p>نفس اینست ای پدر از وی ببر</p><p>نیز روزی با خدا زاری نکرد</p><p>یا ربی نامد ازو روزی بدرد</p><p>کای خدا خصم مرا خشنود کن</p><p>گر منش کردم زیان تو سود کن</p><p>گر خطا کشتم دیت بر عاقله‌ست</p><p>عاقلهٔ جانم تو بودی از الست</p><p>سنگ می‌ندهد به استغفار در</p><p>این بود انصاف نفس ای جان حر</p><h2><a id="poem-8293" href="https://ganjoor.net/moulavi/masnavi/daftar3/sh114">بخش ۱۱۴ - برون رفتن به سوی آن درخت</a></h2>
<p>چون برون رفتند سوی آن درخت</p><p>گفت دستش را سپس بندید سخت</p><p>تا گناه و جرم او پیدا کنم</p><p>تا لوای عدل بر صحرا زنم</p><p>گفت ای سگ جد او را کشته‌ای</p><p>تو غلامی خواجه زین رو گشته‌ای</p><p>خواجه را کشتی و بردی مال او</p><p>کرد یزدان آشکارا حال او</p><p>آن زنت او را کنیزک بوده است</p><p>با همین خواجه جفا بنموده است</p><p>هر چه زو زایید ماده یا که نر</p><p>ملک وارث باشد آنها سر بسر</p><p>تو غلامی کسب و کارت ملک اوست</p><p>شرع جستی شرع بستان رو نکوست</p><p>خواجه را کشتی باستم زار زار</p><p>هم برینجا خواجه گویان زینهار</p><p>کارد از اشتاب کردی زیر خاک</p><p>از خیالی که بدیدی سهمناک</p><p>نک سرش با کارد در زیر زمین</p><p>باز کاوید این زمین را همچنین</p><p>نام این سگ هم نبشته کارد بر</p><p>کرد با خواجه چنین مکر و ضرر</p><p>همچنان کردند چون بشکافتند</p><p>در زمین آن کارد و سر را یافتند</p><p>ولوله در خلق افتاد آن زمان</p><p>هر یکی زنار ببرید از میان</p><p>بعد از آن گفتش بیا ای دادخواه</p><p>داد خود بستان بدان روی سیاه</p><h2><a id="poem-8294" href="https://ganjoor.net/moulavi/masnavi/daftar3/sh115">بخش ۱۱۵ - قصاص فرمودن داود علیه السلام خونی را بعد از الزام حجت برو</a></h2>
<p>هم بدان تیغش بفرمود او قصاص</p><p>کی کند مکرش ز علم حق خلاص</p><p>حلم حق گرچه مواساها کند</p><p>لیک چون از حد بشد پیدا کند</p><p>خون نخسپد درفتد در هر دلی</p><p>میل جست و جوی و کشف مشکلی</p><p>اقتضای داوری رب دین</p><p>سر بر آرد از ضمیر آن و این</p><p>کان فلان چون شد چه شد حالش چه گشت</p><p>همچنانک جوشد از گلزار کشت</p><p>جوشش خون باشد آن وا جستها</p><p>خارش دلها و بحث و ماجرا</p><p>چونک پیداگشت سر کار او</p><p>معجزه داود شد فاش و دوتو</p><p>خلق جمله سر برهنه آمدند</p><p>سر به سجده بر زمینها می‌زدند</p><p>ما همه کوران اصلی بوده‌ایم</p><p>از تو ما صد گون عجایب دیده‌ایم</p><p>سنگ با تو در سخن آمد شهیر</p><p>کز برای غزو طالوتم بگیر</p><p>تو به سه سنگ و فلاخن آمدی</p><p>صد هزاران مرد را بر هم زدی</p><p>سنگهایت صدهزاران پاره شد</p><p>هر یکی هر خصم را خون‌خواره شد</p><p>آهن اندر دست تو چون موم شد</p><p>چون زره‌سازی ترا معلوم شد</p><p>کوهها با تو رسایل شد شکور</p><p>با تو می‌خوانند چون مقری زبور</p><p>صد هزاران چشم دل بگشاده شد</p><p>از دم تو غیب را آماده شد</p><p>و آن قوی‌تر زان همه کین دایمست</p><p>زندگی بخشی که سرمد قایمست</p><p>جان جملهٔ معجزات اینست خود</p><p>کو ببخشد مرده را جان ابد</p><p>کشته شد ظالم جهانی زنده شد</p><p>هر یکی از نو خدا را بنده شد</p><h2><a id="poem-8295" href="https://ganjoor.net/moulavi/masnavi/daftar3/sh116">بخش ۱۱۶ - بیان آنک نفس آدمی بجای آن خونیست کی مدعی گاو گشته بود و آن گاو کشنده عقلست و داود حقست یا شیخ  کی نایب حق است کی بقوت و یاری او تواند ظالم را کشتن و توانگر شدن  به روزی بی‌کسب و بی‌حساب</a></h2>
<p>نفس خود را کش جهانی را زنده کن</p><p>خواجه را کشتست او را بنده کن</p><p>مدعی گاو نفس تست هین</p><p>خویشتن را خواجه کردست و مهین</p><p>آن کشندهٔ گاو عقل تست رو</p><p>بر کشنده گاو تن منکر مشو</p><p>عقل اسیرست و همی خواهد ز حق</p><p>روزیی بی رنج و نعمت بر طبق</p><p>روزی بی رنج او موقوف چیست</p><p>آنک بکشد گاو را کاصل بدیست</p><p>نفس گوید چون کشی تو گاو من</p><p>زانک گاو نفس باشد نقش تن</p><p>خواجه‌زادهٔ عقل مانده بی‌نوا</p><p>نفس خونی خواجه گشت و پیشوا</p><p>روزی بی‌رنج می‌دانی که چیست</p><p>قوت ارواحست و ارزاق نبیست</p><p>لیک موقوفست بر قربان گاو</p><p>گنج اندر گاو دان ای کنج‌کاو</p><p>دوش چیزی خورده‌ام ور نه تمام</p><p>دادمی در دست فهم تو زمام</p><p>دوش چیزی خورده‌ام افسانه است</p><p>هرچه می‌آید ز پنهان خانه است</p><p>چشم بر اسباب از چه دوختیم</p><p>گر ز خوش‌چشمان کرشم آموختیم</p><p>هست بر اسباب اسبابی دگر</p><p>در سبب منگر در آن افکن نظر</p><p>انبیا در قطع اسباب آمدند</p><p>معجزات خویش بر کیوان زدند</p><p>بی‌سبب مر بحر را بشکافتند</p><p>بی زراعت چاش گندم یافتند</p><p>ریگها هم آرد شد از سعیشان</p><p>پشم بز ابریشم آمد کش‌کشان</p><p>جمله قرآن هست در قطع سبب</p><p>عز درویش و هلاک بولهب</p><p>مرغ بابیلی دو سه سنگ افکند</p><p>لشکر زفت حبش را بشکند</p><p>پیل را سوراخ سوراخ افکند</p><p>سنگ مرغی کو به بالا پر زند</p><p>دم گاو کشته بر مقتول زن</p><p>تا شود زنده همان دم در کفن</p><p>حلق‌ببریده جهد از جای خویش</p><p>خون خود جوید ز خون‌پالای خویش</p><p>همچنین ز آغاز قرآن تا تمام</p><p>رفض اسبابست و علت والسلام</p><p>کشف این نه از عقل کارافزا شود</p><p>بندگی کن تا ترا پیداشود</p><p>بند معقولات آمد فلسفی</p><p>شهسوار عقل عقل آمد صفی</p><p>عقل عقلت مغز و عقل تست پوست</p><p>معدهٔ حیوان همیشه پوست‌جوست</p><p>مغزجوی از پوست دارد صد ملال</p><p>مغز نغزان را حلال آمد حلال</p><p>چونک قشر عقل صد برهان دهد</p><p>عقل کل کی گام بی ایقان نهد</p><p>عقل دفترها کند یکسر سیاه</p><p>عقل عقل آفاق دارد پر ز ماه</p><p>از سیاهی و سپیدی فارغست</p><p>نور ماهش بر دل و جان بازغست</p><p>این سیاه و این سپید ار قدر یافت</p><p>زان شب قدرست کاختروار تافت</p><p>قیمت همیان و کیسه از زرست</p><p>بی ز زر همیان و کیسه ابترست</p><p>همچنانک قدر تن از جان بود</p><p>قدر جان از پرتو جانان بود</p><p>گر بدی جان زنده بی پرتو کنون</p><p>هیچ گفتی کافران را میتون</p><p>هین بگو که ناطقه جو می‌کند</p><p>تا به قرنی بعد ما آبی رسد</p><p>گرچه هر قرنی سخن‌آری بود</p><p>لیک گفت سالفان یاری بود</p><p>نه که هم توریت و انجیل و زبور</p><p>شد گواه صدق قرآن ای شکور</p><p>روزی بی‌رنج جو و بی‌حساب</p><p>کز بهشتت آورد جبریل سیب</p><p>بلک رزقی از خداوند بهشت</p><p>بی‌صداع باغبان بی رنج کشت</p><p>زانک نفع نان در آن نان داد اوست</p><p>بدهدت آن نفع بی توسیط پوست</p><p>ذوق پنهان نقش نان چون سفره‌ایست</p><p>نان بی سفره ولی را بهره‌ایست</p><p>رزق جانی کی بری با سعی و جست</p><p>جز به عدل شیخ کو داود تست</p><p>نفس چون با شیخ بیند کام تو</p><p>از بن دندان شود او رام تو</p><p>صاحب آن گاو رام آنگاه شد</p><p>کز دم داود او آگاه شد</p><p>عقل گاهی غالب آید در شکار</p><p>برسگ نفست که باشد شیخ یار</p><p>نفس اژدرهاست با صد زور و فن</p><p>روی شیخ او را زمرد دیده کن</p><p>گر تو صاحب گاو را خواهی زبون</p><p>چون خران سیخش کن آن سو ای حرون</p><p>چون به نزدیک ولی الله شود</p><p>آن زبان صد گزش کوته شود</p><p>صد زبان و هر زبانش صد لغت</p><p>زرق و دستانش نیاید در صفت</p><p>مدعی گاو نفس آمد فصیح</p><p>صد هزاران حجت آرد ناصحیح</p><p>شهر را بفریبد الا شاه را</p><p>ره نتاند زد شه آگاه را</p><p>نفس را تسبیح و مصحف در یمین</p><p>خنجر و شمشیر اندر آستین</p><p>مصحف و سالوس او باور مکن</p><p>خویش با او هم‌سر و هم‌سر مکن</p><p>سوی حوضت آورد بهر وضو</p><p>واندر اندازد ترا در قعر او</p><p>عقل نورانی و نیکو طالبست</p><p>نفس ظلمانی برو چون غالبست</p><p>زانک او در خانه عقل تو غریب</p><p>بر در خود سگ بود شیر مهیب</p><p>باش تا شیران سوی بیشه روند</p><p>وین سگان کور آنجا بگروند</p><p>مکر نفس و تن نداند عام شهر</p><p>او نگردد جز بوحی القلب قهر</p><p>هر که جنس اوست یار او شود</p><p>جز مگر داود کان شیخت بود</p><p>کو مبدل گشت و جنس تن نماند</p><p>هر که را حق در مقام دل نشاند</p><p>خلق جمله علتی‌اند از کمین</p><p>یار علت می‌شود علت یقین</p><p>هر خسی دعوی داودی کند</p><p>هر که بی تمییز کف در وی زند</p><p>از صیادی بشنود آواز طیر</p><p>مرغ ابله می‌کند آن سوی سیر</p><p>نقد را از نقل نشناسد غویست</p><p>هین ازو بگریز اگر چه معنویست</p><p>رسته و بر بسته پیش او یکیست</p><p>گر یقین دعوی کند او در شکیست</p><p>این چنین کس گر ذکی مطلقست</p><p>چونش این تمییز نبود احمقست</p><p>هین ازو بگریز چون آهو ز شیر</p><p>سوی او مشتاب ای دانا دلیر</p><h2><a id="poem-8296" href="https://ganjoor.net/moulavi/masnavi/daftar3/sh117">بخش ۱۱۷ - گریختن عیسی علیه السلام فراز کوه از احمقان</a></h2>
<p>عیسی مریم به کوهی می‌گریخت</p><p>شیرگویی خون او می‌خواست ریخت</p><p>آن یکی در پی دوید و گفت خیر</p><p>در پیت کس نیست چه گریزی چو طیر</p><p>با شتاب او آنچنان می‌تاخت جفت</p><p>کز شتاب خود جواب او نگفت</p><p>یک دو میدان در پی عیسی براند</p><p>پس بجد جد عیسی را بخواند</p><p>کز پی مرضات حق یک لحظه بیست</p><p>که مرا اندر گریزت مشکلیست</p><p>از کی این سو می‌گریزی ای کریم</p><p>نه پیت شیر و نه خصم و خوف و بیم</p><p>گفت از احمق گریزانم برو</p><p>می‌رهانم خویش را بندم مشو</p><p>گفت آخر آن مسیحا نه توی</p><p>که شود کور و کر از تو مستوی</p><p>گفت آری گفت آن شه نیستی</p><p>که فسون غیب را ماویستی</p><p>چون بخوانی آن فسون بر مرده‌ای</p><p>برجهد چون شیر صید آورده‌ای</p><p>گفت آری آن منم گفتا که تو</p><p>نه ز گل مرغان کنی ای خوب‌رو</p><p>گفت آری گفت پس ای روح پاک</p><p>هرچه خواهی می‌کنی از کیست باک</p><p>با چنین برهان که باشد در جهان</p><p>که نباشد مر ترا از بندگان</p><p>گفت عیسی که به ذات پاک حق</p><p>مبدع تن خالق جان در سبق</p><p>حرمت ذات و صفات پاک او</p><p>که بود گردون گریبان‌چاک او</p><p>کان فسون و اسم اعظم را که من</p><p>بر کر و بر کور خواندم شد حسن</p><p>بر که سنگین بخواندم شد شکاف</p><p>خرقه را بدرید بر خود تا بناف</p><p>برتن مرده بخواندم گشت حی</p><p>بر سر لاشی بخواندم گشت شی</p><p>خواندم آن را بر دل احمق بود</p><p>صد هزاران بار و درمانی نشد</p><p>سنگ خارا گشت و زان خو بر نگشت</p><p>ریگ شد کز وی نروید هیچ کشت</p><p>گفت حکمت چیست کآنجا اسم حق</p><p>سود کرد اینجا نبود آن را سبق</p><p>آن همان رنجست و این رنجی چرا</p><p>او نشد این را و آن را شد دوا</p><p>گفت رنج احمقی قهر خداست</p><p>رنج و کوری نیست قهر آن ابتلاست</p><p>ابتلا رنجیست کان رحم آورد</p><p>احمقی رنجیست کان زخم آورد</p><p>آنچ داغ اوست مهر او کرده است</p><p>چاره‌ای بر وی نیارد برد دست</p><p>ز احمقان بگریز چون عیسی گریخت</p><p>صحبت احمق بسی خونها که ریخت</p><p>اندک اندک آب را دزدد هوا</p><p>دین چنین دزدد هم احمق از شما</p><p>گرمیت را دزدد و سردی دهد</p><p>همچو آن کو زیر کون سنگی نهد</p><p>آن گریز عیسی نه از بیم بود</p><p>آمنست او آن پی تعلیم بود</p><p>زمهریر ار پر کند آفاق را</p><p>چه غم آن خورشید با اشراق را</p>
</body></html>