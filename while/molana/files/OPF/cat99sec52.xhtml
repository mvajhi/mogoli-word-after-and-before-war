<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-5061" href="https://ganjoor.net/moulavi/shams/ghazalsh/sh2437">غزل شمارهٔ ۲۴۳۷</a></h2>
<p>ای یوسف خوش نام هی در ره میا بی‌همرهی</p><p>مسکل ز یعقوب خرد تا درنیفتی در چهی</p><p>آن سگ بود کو بیهده خسپد به پیش هر دری</p><p>و آن خر بود کز ماندگی آید سوی هر خرگهی</p><p>در سینه این عشق و حسد بین کز چه جانب می‌رسد</p><p>دل را کی آگاهی دهد جز دلنوازی آگهی</p><p>مانند مرغی باش هان بر بیضه همچو پاسبان</p><p>کز بیضه دل زایدت مستی و وصل و قهقهی</p><p>دامن ندارد غیر او جمله گدااند ای عمو</p><p>درزن دو دست خویش را در دامن شاهنشهی</p><p>مانند خورشید از غمش می‌رو در آتش تا به شب</p><p>چون شب شود می‌گرد خوش بر بام او همچون مهی</p><p>بر بام او این اختران تا صبحدم چوبک زنان</p><p>والله مبارک حضرتی والله همایون درگهی</p><p>آن انبیا کاندر جهان کردند رو در آسمان</p><p>رستند از دام زمین وز شرکت هر ابلهی</p><p>بربوده گشتند آن طرف چون آهن از آهن ربا</p><p>زان سان که سوی کهربا بی‌پر و پا پرد کهی</p><p>می‌دانک بی‌انزال او نزلی نروید در زمین</p><p>بی‌صحبت تصویر او یک مایه را نبود زهی</p><p>ارواح همچون اشتران ز آواز سیروا مستیان</p><p>همچون عرابی می‌کند آن اشتران را نهنهی</p><p>بر لوح دل رمال جان رمل حقایق می‌زند</p><p>تا از رقومش رمل شد زر لطیف ده دهی</p><p>خوشتر روید ای همرهان کآمد طبیبی در جهان</p><p>زنده کن هر مرده‌ای بیناکن هر اکمهی</p><p>این‌ها همه باشد ولی چون پرده بردارد رخش</p><p>نی زهره ماند نی نوا نی نوحه گر را وه وهی</p><p>خاموش کن گر بلبلی رو سوی گلشن بازپر</p><p>بلبل به خارستان رود اما به نادر گه گهی</p><h2><a id="poem-5062" href="https://ganjoor.net/moulavi/shams/ghazalsh/sh2438">غزل شمارهٔ ۲۴۳۸</a></h2>
<p>دزدید جمله رخت ما لولی و لولی زاده‌ای</p><p>در هیچ مسجد مکر او نگذاشته سجاده‌ای</p><p>خرقه فلک ده شاخ از او برج قمر سوراخ از او</p><p>وای ار بیفتد در کفش چون من سلیمی ساده‌ای</p><p>زد آتش اندر عود ما بر آسمان شد دود ما</p><p>بشکست باد و بود ما ساقی به نادر باده‌ای</p><p>در کار مشکل می‌کند در بحر منزل می‌کند</p><p>جان قصه دل می‌کند کو عاشقی دل داده‌ای</p><p>دل داده آن باشد که او در صبر باشد سخت رو</p><p>نی چون تو گوشه گشته‌ای در گوشه‌ای افتاده‌ای</p><p>در غصه‌ای افتاده‌ای تا خود کجا دل داده‌ای</p><p>در آرزوی قحبه یا وسوسه قواده‌ای</p><p>شرمی بدار از ریش خود از ریش پرتشویش خود</p><p>بسته دو چشم از عاقبت در هرزه لب گشاده‌ای</p><p>خوب است عقل آن سری در عاقبت بینی جری</p><p>از حرص وز شهوت بری در عاشقی آماده‌ای</p><p>خامش که مرغ گفت من پرد سبک سوی چمن</p><p>نبود گرو در دفتری در حجره‌ای بنهاده‌ای</p><h2><a id="poem-5063" href="https://ganjoor.net/moulavi/shams/ghazalsh/sh2439">غزل شمارهٔ ۲۴۳۹</a></h2>
<p>دامن کشانم می‌کشد در بتکده عیاره‌ای</p><p>من همچو دامن می‌دوم اندر پی خون خواره‌ای</p><p>یک لحظه هستم می‌کند یک لحظه پستم می‌کند</p><p>یک لحظه مستم می‌کند خودکامه‌ای خماره‌ای</p><p>چون مهره‌ام در دست او چون ماهیم در شست او</p><p>بر چاه بابل می‌تنم از غمزه سحاره‌ای</p><p>لاهوت و ناسوت من او هاروت و ماروت من او</p><p>مرجان و یاقوت من او بر رغم هر بدکاره‌ای</p><p>در صورت آب خوشی ماهی چو برج آتشی</p><p>در سینه دلبر دلی چون مرمری چون خاره‌ای</p><p>اسرار آن گنج جهان با تو بگویم در نهان</p><p>تو مهلتم ده تا که من با خویش آیم پاره‌ای</p><p>روزی ز عکس روی او بردم سبوی تا جوی او</p><p>دیدم ز عکس نور او در آب جو استاره‌ای</p><p>گفتم که آنچ از آسمان جستم بدیدم در زمین</p><p>ناگاه فضل ایزدی شد چاره بیچاره‌ای</p><p>شکر است در اول صفم شمشیر هندی در کفم</p><p>در باغ نصرت بشکفم از فر گل رخساره‌ای</p><p>آن رفت کز رنج و غمان خم داده بودم چون کمان</p><p>بود این تنم چون استخوان در دست هر سگساره‌ای</p><p>خورشید دیدم نیم شب زهره درآمد در طرب</p><p>در شهر خویش آمد عجب سرگشته‌ای آواره‌ای</p><p>اندر خم طغرای کن نو گشت این چرخ کهن</p><p>عیسی درآمد در سخن بربسته در گهواره‌ای</p><p>در دل نیفتد آتشی در پیش ناید ناخوشی</p><p>سر برنیارد سرکشی نفسی نماند اماره‌ای</p><p>خوش شد جهان عاشقان آمد قران عاشقان</p><p>وارست جان عاشقان از مکر هر مکاره‌ای</p><p>جان لطیف بانمک بر عرش گردد چون ملک</p><p>نبود دگر زیر فلک مانند هر سیاره‌ای</p><p>مانند موران عقل و جان گشتند در طاس جهان</p><p>آن رخنه جویان را نهان وا شد در و درساره‌ای</p><p>بی‌خار گردد شاخ گل زیرا که ایمن شد ز ذل</p><p>زیرا نماندش دشمنی گل چین و گل افشاره‌ای</p><p>خاموش خاموش ای زبان همچون زبان سوسنان</p><p>مانند نرگس چشم شو در باغ کن نظاره‌ای</p><h2><a id="poem-5064" href="https://ganjoor.net/moulavi/shams/ghazalsh/sh2440">غزل شمارهٔ ۲۴۴۰</a></h2>
<p>ای آفتاب سرکشان با کهکشان آمیختی</p><p>مانند شیر و انگبین با بندگان آمیختی</p><p>یا چون شراب جان فزا هر جزو را دادی طرب</p><p>یا همچو یاران کرم با خاکدان آمیختی</p><p>یا همچو عشق جان فدا در لاابالی ماردی</p><p>با عقل پرحرص شحیح خرده دان آمیختی</p><p>ای آتش فرمانروا در آب مسکن ساختی</p><p>وی نرگس عالی نظر با ارغوان آمیختی</p><p>چندان در آتش درشدی کآتش در آتش درزدی</p><p>چندان نشان جستی که تو با بی‌نشان آمیختی</p><p>ای سر الله الصمد ای بازگشت نیک و بد</p><p>پهلو تهی کردی ز خود با پهلوان آمیختی</p><p>جان‌ها بجستندت بسی بویی نبرد از تو کسی</p><p>آیس شدند و خسته دل خود ناگهان آمیختی</p><p>از جنس نبود حیرتی بی‌جنس نبود الفتی</p><p>تو این نه‌ای و آن نه‌ای با این و آن آمیختی</p><p>هر دو جهان مهمان تو بنشسته گرد خوان تو</p><p>صد گونه نعمت ریختی با میهمان آمیختی</p><p>آمیختی چندانک او خود را نمی‌داند ز تو</p><p>آری کجا داند چو تو با تن چو جان آمیختی</p><p>پیرا جوان گردی چو تو سرسبز این گلشن شدی</p><p>تیرا به صیدی دررسی چون با کمان آمیختی</p><p>ای دولت و بخت همه دزدیده‌ای رخت همه</p><p>چالاک رهزن آمدی با کاروان آمیختی</p><p>چرخ و فلک ره می‌رود تا تو رهش آموختی</p><p>جان و جهان بر می‌پرد تا با جهان آمیختی</p><p>حیرانم اندر لطف تو کاین قهر چون سر می‌کشد</p><p>گردن چو قصابان مگر با گردران آمیختی</p><p>خوبان یوسف چهره را آموختی عاشق کشی</p><p>و آن خار چون عفریت را با گلستان آمیختی</p><p>این را رها کن عارفا آن را نظر کن کز صفا</p><p>رستی ز اجزای زمین با آسمان آمیختی</p><p>رستی ز دام ای مرغ جان در شاخ گل آویختی</p><p>جستی ز وسواس جنان و اندر جنان آمیختی</p><p>از بام گردون آمدی ای آب آب زندگی</p><p>از بام ما جولان زدی با ناودان آمیختی</p><p>شب دزد کی یابد تو را چون نیستی اندر سرا</p><p>بر بام چوبک می‌زنی با پاسبان آمیختی</p><p>اسرار این را مو به مو بی‌پرده و حرفی بگو</p><p>ای آنک حرف و لحن را اندر بیان آمیختی</p><h2><a id="poem-5065" href="https://ganjoor.net/moulavi/shams/ghazalsh/sh2441">غزل شمارهٔ ۲۴۴۱</a></h2>
<p>آخر مراعاتی بکن مر بی‌دلان را ساعتی</p><p>ای ماه رو تشریف ده مر آسمان را ساعتی</p><p>ای آن که هستت در سخن مستی می‌های کهن</p><p>دلداریی تلقین بکن مر ترجمان را ساعتی</p><p>تن چون کمانم دل چو زه ای جان کمان بر چرخ نه</p><p>سوی فراز چرخ نه آن نردبان را ساعتی</p><p>پیر از غمت هر جا فتی زان پیش کید آفتی</p><p>بنما که بینم دولتی بس جاودان را ساعتی</p><p>ای از کفت دریا نمی‌محروم کردی محرمی</p><p>در خواب کن جانا دمی مر پاسبان را ساعتی</p><p>عشقت می بی‌چون دهد در می همه افیون نهد</p><p>مستت نشانی چون دهد آن بی‌نشان را ساعتی</p><p>از رخ جهان پرنور کن چشم فلک مخمور کن</p><p>از جان عالم دور کن این اندهان را ساعتی</p><p>ای صد درج خوشتر ز جان وصف تو ناید در زبان</p><p>الا که صوفی گوید آن پیش آر آن را ساعتی</p><p>استغفرالله ای خرد صوفی بدو کی ره برد</p><p>هر مرغ زان سو کی پرد درکش زبان را ساعتی</p><p>ای کرده مه دراعه شق از عشقت ای خورشید حق</p><p>از بهر لعلش ای شفق بگذار کان را ساعتی</p><p>جز عشق او در دل مکن تدبیر بی‌حاصل مکن</p><p>اندر مکان منزل مکن لا کن مکان را ساعتی</p><p>ای امن‌ها در خوف تو ای ساکنی در طوف تو</p><p>جان داده طمع سوف تو امن و امان را ساعتی</p><p>بنگر در این فریاد کن آخر وفا هم یاد کن</p><p>برتاب شاها داد کن این سو عنان را ساعتی</p><p>یک دم بدین سو رای کن جان را تو شکرخای کن</p><p>در دیده ما جای کن نور عیان را ساعتی</p><p>تیرم چو قصد جه کنم پرم بده تا به کنم</p><p>ابرو نما تا زه کنم من آن کمان را ساعتی</p><p>ای زاغ هجران تهی چون زاغ از من کی رهی</p><p>کی گوید آن نور شهی خواهم فلان را ساعتی</p><p>ای نفس شیر شیررگ چون یافتی زان عشق تک</p><p>انداز تو در پیش سگ این لوت و خوان را ساعتی</p><p>ای از می جان بی‌خبر تا چند لافی از هنر</p><p>افکن تو در قعر سقر آن دام نان را ساعتی</p><p>کو شهریار این زمن مخدوم شمس الدین من</p><p>تبریز خدمت کن به تن آن شه نشان را ساعتی</p><h2><a id="poem-5066" href="https://ganjoor.net/moulavi/shams/ghazalsh/sh2442">غزل شمارهٔ ۲۴۴۲</a></h2>
<p>بانکی عجب از آسمان در می‌رسد هر ساعتی</p><p>می‌نشنود آن بانگ را الا که صاحب حالتی</p><p>ای سر فروبرده چو خر زین آب و سبزه بس مچر</p><p>یک لحظه‌ای بالا نگر تا بوک بینی آیتی</p><p>ساقی در این آخرزمان بگشاد خم آسمان</p><p>از روح او را لشکری وز راح او را رایتی</p><p>کو شیرمردی در جهان تا شیرگیر او شود</p><p>شاه و فتی باید شدن تا باده نوشی یا فتی</p><p>بیچاره گوش مشترک کو نشنود بانگ فلک</p><p>بیچاره جان بی‌مزه کز حق ندارد راحتی</p><p>آخر چه باشد گر شبی از جان برآری یاربی</p><p>بیرون جهی از گور تن و اندرروی در ساحتی</p><p>از پا گشایی ریسمان تا برپری بر آسمان</p><p>چون آسمان ایمن شوی از هر شکست و آفتی</p><p>از جان برآری یک سری ایمن ز شمشیر اجل</p><p>باغی درآیی کاندر او نبود خزان را غارتی</p><p>خامش کنم خامش کنم تا عشق گوید شرح خود</p><p>شرحی خوشی جان پروری کان را نباشد غایتی</p><h2><a id="poem-5067" href="https://ganjoor.net/moulavi/shams/ghazalsh/sh2443">غزل شمارهٔ ۲۴۴۳</a></h2>
<p>ای تو ملول از کار من من تشنه تر هر ساعتی</p><p>آخر چه کم گردد ز تو کز تو برآید حاجتی</p><p>بر تو زیانی کی شود از تو عدم گر شیء شود</p><p>معدوم یابد خلعتی گیرد ز هستی رایتی</p><p>یا مستحق مرحمت یابد مقام و مرتبت</p><p>برخواند اندر مکتبت از لوح محفوظ آیتی</p><p>ای رحمة للعالمین بخشی ز دریای یقین</p><p>مر خاکیان را گوهری مر ماهیان را راحتی</p><p>موجش گهی گوهر دهد لطفش گهی کشتی کشد</p><p>چندین خلایق اندر او مر هر یکی را حالتی</p><p>خود پیشتر اجزای او در سجده همچون شاکران</p><p>وز بهر خدمت موج او گه گه نماید قامتی</p><p>در پیش دریای نهان این هفت دریای جهان</p><p>چون واهب اندر بخششی چون راهب اندر طاعتی</p><p>دریای پرمرجان ما عمر دراز و جان ما</p><p>پس عمر ما بی‌حد بود ما را نباشد غایتی</p><p>ای قطره گر آگه شوی با سیل‌ها همره شوی</p><p>سیلت سوی دریا برد پیشت نباشد آفتی</p><p>ور سرکشی غافل شوی آن سیل عشق مستوی</p><p>گوش تو گیرد می‌کشد کو بر تو دارد رافتی</p><p>مستفعلن مستفعلن اکنون شکر پنهان کنم</p><p>کز غیب جوقی طوطیان آورده اندم غارتی</p><p>شکر نگر تو نو به نو آواز خاییدن شنو</p><p>نی این شکر را صورتی نی طوطیان را آلتی</p><p>دارد خدا قندی دگر کان ناید اندر نیشکر</p><p>طوطی و حلقوم بشر آن را ندارد طاقتی</p><p>چون شمس تبریزی که او گنجا ندارد در فلک</p><p>کان مطلع خورشید او دارد عجایب ساحتی</p><h2><a id="poem-5068" href="https://ganjoor.net/moulavi/shams/ghazalsh/sh2444">غزل شمارهٔ ۲۴۴۴</a></h2>
<p>چون درشوی در باغ دل مانند گل خوش بو شوی</p><p>چون برپری سوی فلک همچون ملک مه رو شوی</p><p>گر همچو روغن سوزدت خود روشنی کردی همه</p><p>سرخیل عشرت‌ها شوی گر چه ز غم چون مو شوی</p><p>هم ملک و هم سلطان شوی هم خلد و هم رضوان شوی</p><p>هم کفر و هم ایمان شوی هم شیر و هم آهو شوی</p><p>از جای در بی‌جا روی وز خویشتن تنها روی</p><p>بی‌مرکب و بی‌پا روی چون آب اندر جو شوی</p><p>چون جان و دل یکتا شوی پیدای ناپیدا شوی</p><p>هم تلخ و هم حلوا شوی با طبع می همخو شوی</p><p>از طبع خشکی و تری همچون مسیحا برپری</p><p>گرداب‌ها را بردری راهی کنی یک سو شوی</p><p>شیرین کنی هر شور را حاضر کنی هر دور را</p><p>پرده نباشی نور را گر چون فلک نه تو شوی</p><p>شه باش دولت ساخته مه باش رفعت یافته</p><p>تا چند همچون فاخته جوینده و کوکو شوی</p><p>خالی کنی سر از هوس گردی تو زنده بی‌نفس</p><p>یاهو نگویی زان سپس چون غرقه یاهو شوی</p><p>هر خانه را روزن شوی هر باغ را گلشن شوی</p><p>با من نباشی من شوی چون تو ز خود بی‌تو شوی</p><p>سر در زمین چندین مکش سر را برآور شاد کش</p><p>تا تازه و خندان و خوش چون شاخ شفتالو شوی</p><p>دیگر نخواهی روشنی از خویشتن گردی غنی</p><p>چون شاه مسکین پروری چون ماه ظلمت جو شوی</p><p>تو جان نخواهی جان دهی هر درد را درمان دهی</p><p>مرهم نجویی زخم را خود زخم را دارو شوی</p><h2><a id="poem-5069" href="https://ganjoor.net/moulavi/shams/ghazalsh/sh2445">غزل شمارهٔ ۲۴۴۵</a></h2>
<p>از بامدادان ساغری پر کرد خوش خماره‌ای</p><p>چون فرقدی عرعرقدی شکرلبی مه پاره‌ای</p><p>آن نرگس سرمست او و آن طره چون شست او</p><p>و آن ساغری در دست او هر چاره بیچاره‌ای</p><p>چنگ از شمال و از یمین اندر بر حوران عین</p><p>در گلشنی پر یاسمین بر چشمه‌ای فواره‌ای</p><p>ای ساقی شیرین صلا جان علی و بوالعلا</p><p>بر کف بنه ساغر هلا بر رغم هر غم باره‌ای</p><p>چون آفتاب آسمان می‌گرد و جوهر می‌فشان</p><p>بر تشنگان و خاکیان در عالم غداره‌ای</p><p>ای ساحر و ای ذوفنون ای مایه پنجه جنون</p><p>هنگام کار آمد کنون ما هر یکی آن کاره‌ای</p><p>چون ساغری پرداختم جامه حیا انداختم</p><p>عشقی عجب می‌باختم با غره غراره‌ای</p><p>افلاکیان بر آسمان زان بوی باده سرگران</p><p>ماه مرا سجده کنان سرمست هر فراره‌ای</p><p>انهار باده سو به سو در هر چمن پنجاه جو</p><p>بر سنگ زن بشکن سبو بر رغم هر خشم آره‌ای</p><p>رحمت به پستی می‌رسد اکسیر هستی می‌رسد</p><p>سلطان مستی می‌رسد با لشکر جراره‌ای</p><p>خیمه معیشت برکنی آتش به خیمه درزنی</p><p>گر از سر بامی کنی در سابقان نظاره‌ای</p><p>مستی چو کشتی و عمد هر لحظه کژمژ می‌شود</p><p>بر موج‌ها بر می‌زند در قلزمی زخاره‌ای</p><p>می‌گویم ای صاحب عمل و ای رسته جانت از علل</p><p>چون رستی از حبس اجل بی‌روزن و درساره‌ای</p><p>زین عالم تلخ و ترش زین چرخ پیر طفل کش</p><p>هم قصه گو و هم خمش هم بنده هم اماره‌ای</p><p>گفتا مرا شاه جهان درداد یک ساغر نهان</p><p>خود را بدیدم ناگهان در شهر جان سیاره‌ای</p><p>پنهان بود بر مرد و زن در رفتن و در آمدن</p><p>راه جهان ممتحن از غیرت ستاره‌ای</p><p>چون معبرم خیره نگر نی رخنه پیدا و نه در</p><p>چون چشمه‌ای برکرده سر بی‌معدنی از خاره‌ای</p><p>ای چاشنی شکران درده همان رطل گران</p><p>شیرم بده چون مادران بیرون کش از گهواره‌ای</p><p>ای ساز و ناز ناکسان حیرت فزای نرگسان</p><p>ای خاک را روزی رسان مقصود هر آواره‌ای</p><p>زان باده همچون عسس ایمن کن هر دزد و خس</p><p>سجده کنانند این نفس هر فکر دل افشاره‌ای</p><p>ای جام راح روح جو آسایش مجروح جو</p><p>ای ساقی خورشیدرو خون ریز هر استاره‌ای</p><p>ای روزی دل‌ها رسان جان کسان و ناکسان</p><p>ترکاری و یاغی به سان هموار و ناهمواره‌ای</p><p>چون نفخ صوری در صور شورنده حشر و حشر</p><p>زنجیر تو چون طوق زر تشریف هر جباره‌ای</p><p>بردی ز جان معقول را وین عقل چون معزول را</p><p>کردی دماغ گول را از علم تو عیاره‌ای</p><p>تا گردن شک می‌زند بر میر و بر بک می‌زند</p><p>بر عقل خنبک می‌زند یا بر فن مکاره‌ای</p><p>بس کن درآ در انجمن در انخلاق مرد و زن</p><p>می‌ساز و صورت می‌شکن در خلوت فخاره‌ای</p><p>چون گل سخن گوی و خمش هرگز نباشد روترش</p><p>در صدر دل مانند هش بر اوج چون طیاره‌ای</p><h2><a id="poem-5070" href="https://ganjoor.net/moulavi/shams/ghazalsh/sh2446">غزل شمارهٔ ۲۴۴۶</a></h2>
<p>ای شهسوار خاص بک کز عالم جان تاختی</p><p>میخانه‌ها برهم زدی تا سوی میدان تاختی</p><p>چون ساکنان آسمان خود گوش ما برتافتند</p><p>تو سبلتان برتافتی هم سوی ایشان تاختی</p><p>ای تو نهاده یک قدم بگذشته از هر دو جهان</p><p>آه پس کدامین عرصه بد تا تو بر اسبان تاختی</p><p>خود پرده‌ها و قافیه وآنگه خراب عشق تو</p><p>تو پرده‌ای نگذاشتی چون سوی انسان تاختی</p><p>عقل از تو بی‌عقلی شده عشق از تو هم حیران شده</p><p>مر جسم را خود اسم شد تو چونک بر جان تاختی</p><h2><a id="poem-5071" href="https://ganjoor.net/moulavi/shams/ghazalsh/sh2447">غزل شمارهٔ ۲۴۴۷</a></h2>
<p>یک ساعت ار دو قبلکی از عقل و جان برخاستی</p><p>این عقل ما آدم بدی این نفس ما حواستی</p><p>ور آدم از ایوان دل درنامدی در آب و گل</p><p>تدریس با تقدیس او بالاتر از اسماستی</p><p>ور لانسلم گوی ظن اسلمت گفتی چون خلیل</p><p>نفس چو سایه سرنگون خورشید سربالاستی</p><p>ور هستی تن لا شدی این نفس سربالا شدی</p><p>بعد از تمامی لا شدن در وحدت الاستی</p><p>گر ضعف و سستی نیستی در دیده خفاش تن</p><p>بر جای یک خورشید صد خورشید جان افزاستی</p><p>گر نیک و بد نزد خدا یک سان بدی در ابتلا</p><p>با جبرئیل ماه رو ابلیس هم سیماستی</p><p>ور رازدارستی بشر پیدا نکردی خیر و شر</p><p>هر چه که ناپیداستش بر وی همه پیداستی</p><p>این حس چون جاسوس ما شد بسته و محبوس ما</p><p>چون می‌نبیند اصل را ای کاشکی اعماستی</p><p>بنشسته حس نفس خس نزدیک کاسه چون مگس</p><p>گر کاسه نگزیدی مگس در حین مگس عنقاستی</p><p>استاره‌ها چون کاس‌ها مانند زرین طاس‌ها</p><p>آراستش بر طامعان ای کاشکی ناراستی</p><p>خاموش باش اندیشه کن کز لامکان آید سخن</p><p>با گفت کی پردازیی گر چشم تو آن جاستی</p><p>از شمس تبریزی ببین هر ذره را نور یقین</p><p>گر ذوق در گفتن بدی هر ذره‌ای گویاستی</p><h2><a id="poem-5072" href="https://ganjoor.net/moulavi/shams/ghazalsh/sh2448">غزل شمارهٔ ۲۴۴۸</a></h2>
<p>ای داده جان را لطف تو خوشتر ز مستی حالتی</p><p>خوشتر ز مستی ابد بی‌باده و بی‌آلتی</p><p>یک ساعتی تشریف ده جان را چنان تلطیف ده</p><p>آن ساعتی پاک از کی و تا کی عجایب ساعتی</p><p>شاهنشه یغماییی کز دولت یغمای تو</p><p>یاغی به شادی منتظر تا کی کنی تو غارتی</p><p>جان چون نداند نقش خود یا عالم جان بخش خود</p><p>پا می نداند کفش خود کان لایق است و بابتی</p><p>پا را ز کفش دیگری هر لحظه تنگی و شری</p><p>وز کفش خود شد خوشتری پا را در آن جا راحتی</p><p>جان نیز داند جفت خود وز غیب داند نیک و بد</p><p>کز غیب هر جان را بود درخورد هر جان ساحتی</p><p>جانی که او را هست آن محبوس از آن شد در جهان</p><p>چون نیست او را این زمان از بهر آن دم طاقتی</p><p>چون شاه زاده طفل بد پس مخزنش بر قفل بد</p><p>خلعت نهاده بهر او تا برکشد او قامتی</p><p>تو قفل دل را باز کن قصد خزینه راز کن</p><p>در مشکلات دو جهان نبود سؤالت حاجتی</p><p>خمخانه مردان دل است وز وی چه مستی حاصل است</p><p>طفلی و پایت در گل است پس صبر کن تا غایتی</p><p>تا غایتی کز گوشه‌ای دولت برآرد جوشه‌ای</p><p>از دور گردی خاسته تابان شده یک رایتی</p><p>بنوشته بر رایت که این نقش خداوند شمس دین</p><p>از مفخر تبریز و چین اندر بصیرت آیتی</p><h2><a id="poem-5073" href="https://ganjoor.net/moulavi/shams/ghazalsh/sh2449">غزل شمارهٔ ۲۴۴۹</a></h2>
<p>من پیش از این می‌خواستم گفتار خود را مشتری</p><p>و اکنون همی‌خواهم ز تو کز گفت خویشم واخری</p><p>بت‌ها تراشیدم بسی بهر فریب هر کسی</p><p>مست خلیلم من کنون سیر آمدم از آزری</p><p>آمد بتی بی‌رنگ و بو دستم معطل شد بدو</p><p>استاد دیگر را بجو بهر دکان بتگری</p><p>دکان ز خود پرداختم انگازها انداختم</p><p>قدر جنون بشناختم ز اندیشه‌ها گشتم بری</p><p>گر صورتی آید به دل گویم برون رو ای مضل</p><p>ترکیب او ویران کنم گر او نماید لمتری</p><p>کی درخور لیلی بود آن کس کز او مجنون شود</p><p>پای علم آن کس بود کو راست جانی آن سری</p><h2><a id="poem-5074" href="https://ganjoor.net/moulavi/shams/ghazalsh/sh2450">غزل شمارهٔ ۲۴۵۰</a></h2>
<p>در دل خیالش زان بود تا تو به هر سو ننگری</p><p>و آن لطف بی‌حد زان کند تا هیچ از حد نگذری</p><p>با صوفیان صاف دین در وجد گردی همنشین</p><p>گر پای در بیرون نهی زین خانقاه شش دری</p><p>داری دری پنهان صفت شش در مجو و شش جهت</p><p>پنهان دری که هر شبی زان در همی‌بیرون پری</p><p>چون می‌پری بر پای تو رشته خیالی بسته‌اند</p><p>تا واکشندت صبحدم تا برنپری یک سری</p><p>بازآ به زندان رحم تا خلقتت کامل شدن</p><p>هست این جهان همچون رحم این جمله خون زان می‌خوری</p><p>جان را چو بررویید پر شد بیضه تن را شکست</p><p>جان جعفر طیار شد تا می‌نماید جعفری</p><h2><a id="poem-5075" href="https://ganjoor.net/moulavi/shams/ghazalsh/sh2451">غزل شمارهٔ ۲۴۵۱</a></h2>
<p>دریوزه‌ای دارم ز تو در اقتضای آشتی</p><p>دی نکته‌ای فرموده‌ای جان را برای آشتی</p><p>جان را نشاط و دمدمه جمله مهماتش همه</p><p>کاری نمی‌بینم دگر الا نوای آشتی</p><p>جان خشم گیرد با کسی گردد جهانش محبسی</p><p>جان را فتد یا رب عجب با جسم رای آشتی</p><p>با غیر اگر خشمین شوی گیری سر خویش و روی</p><p>سر با تو چون خشمین شود آن گاه وای آشتی</p><p>گر دستبوس وصل تو یابد دلم در جست و جو</p><p>بس بوسه‌ها که دل دهد بر خاک پای آشتی</p><p>هر نیکوی که تن کند از لطف داد جان بود</p><p>من هر سخا که کرده‌ام بود آن سخای آشتی</p><p>چون ابر دی گریان شدم وز برگ و بر عریان شدم</p><p>خواهم که ناگه درغژم خوش در قبای آشتی</p><p>سلطان و شاهنشه شوم اجری فرست مه شوم</p><p>نیکولقا آنگه شود کید لقای آشتی</p><p>ای جان صد باغ و چمن تشریف ده سوی وطن</p><p>هر چند بدرایی من نگذاشت جای آشتی</p><p>از نوبهار لم یکن این باد را تلطیف کن</p><p>تا بی‌بخار غم شود از تو فضای آشتی</p><p>آلایش ما چیست خود با بحر جان و جر و مد</p><p>یا کبر و شیطانی ما با کبریای آشتی</p><p>خاموش کن ای بی‌ادب چیزی مگو در زیر لب</p><p>تا بی‌ریا باشد طلب اندر دعای آشتی</p><h2><a id="poem-5076" href="https://ganjoor.net/moulavi/shams/ghazalsh/sh2452">غزل شمارهٔ ۲۴۵۲</a></h2>
<p>ای دل نگویی چون شدی ور عشق روزافزون شدی</p><p>گاهی ز غم مجنون شدی گاهی ز محنت خون شدی</p><p>در عشق تو چون دم زدم صد فتنه شد اندر عدم</p><p>ای مطرب شیرین قدم می‌زن نوا تا صبحدم</p><p>گفتم که شد هنگام می ما غرقه اندر وام می</p><p>نی نی رها کن نام می مستان نگر بی‌جام می</p><p>تو همچو آتش سرکشی من همچون خاکم مفرشی</p><p>در من زدی تو آتشی خوشی خوشی خوشی خوشی</p><p>ای نیست بر هستی بزن بر عیش سرمستی بزن</p><p>دل بر دل مستی بزن دستی بزن دستی بزن</p><p>گفتم مها در ما نگر در چشم چون دریا نگر</p><p>آن جا مرو این جا نگر گفتا که خه سودا نگر</p><p>ای بلبل از گلشن بگو زان سرو و زان سوسن بگو</p><p>زان شاخ آبستن بگو پنهان مکن روشن بگو</p><p>آخر همه صورت مبین بنگر به جان نازنین</p><p>کز تابش روح الامین چون چرخ شد روی زمین</p><p>هر نقش چون اسپر بود در دست صورتگر بود</p><p>صورت یکی چادر بود در پرده آزر بود</p><h2><a id="poem-5077" href="https://ganjoor.net/moulavi/shams/ghazalsh/sh2453">غزل شمارهٔ ۲۴۵۳</a></h2>
<p>بویی ز گردون می‌رسد با پرسش و دلداریی</p><p>از دام تن وا می‌رهد هر خسته دل اشکاریی</p><p>هر مرغ صدپر می‌شود سوی ثریا می‌پرد</p><p>هر کوه و لنگر زین صلا دارد دگر رهواریی</p><p>مرغان ابراهیم بین با پاره پاره گشتگی</p><p>اجزای هر تن سوی سر برداشته طیاریی</p><p>ای جزو چون بر می‌پری چون بی‌پری و بی‌سری</p><p>گفتا شکفته می‌شوم اندر نسیم یاریی</p><p>در شهر دیگر نشنوی از غیر سرنا ناله‌ای</p><p>از غیر چنگی نشنوی در هیچ خانه زاریی</p><p>طنبور دل برداشته لا عیش الا عیشنا</p><p>زنبور جان آموخته زین انگبین معماریی</p><p>امروز ساقی کرم دریاعطای محتشم</p><p>آمیخته با بندگان بی‌نخوت و جباریی</p><p>امروز رستیم ای خدا از غصه آنک قضا</p><p>در گوش فتنه دردمد هر لحظه‌ای مکاریی</p><p>راقی جان در می‌دمد چون پور مریم رقیه‌ای</p><p>ساقی ما هم می‌کند چون شیر حق کراریی</p><p>گر درک بت را بشکند صد بت تراشد در عوض</p><p>ور بشکند دو سه سبو کم نیستش فخاریی</p><p>ای بلبل ار چه یافتی از دولت گل لحن خوش</p><p>زینهار فراموشت شود در انس کم گفتاریی</p><h2><a id="poem-5078" href="https://ganjoor.net/moulavi/shams/ghazalsh/sh2454">غزل شمارهٔ ۲۴۵۴</a></h2>
<p>عیش جهان پیسه بود گاه خوشی گاه بدی</p><p>عاشق او شو که دهد ملکت عیش ابدی</p><p>چونک سپید است و سیه روز و شب عمر همه</p><p>عمر دگر جو که بود ساده چو نور صمدی</p><p>ای تو فرورفته به خود گاه از آن گور و لحد</p><p>غافل از این لحظه که تو در لحد بود خودی</p><p>دیدن روزی ده تو رزق حلال است تو را</p><p>گرم به دکان چه روی در پی رزق عددی</p><p>نادره طوطی که تویی کان شکر باطن تو</p><p>نادره بلبل که تویی گلشنی و لعل خدی</p><p>لیلی و مجنون عجب هر دو به یک پوست درون</p><p>آینه هر دو تویی لیک درون نمدی</p><p>عالم جان بحر صفا صورت و قالب کف او</p><p>بحر صفا را بنگر چنگ در این کف چه زدی</p><p>هیچ قراری نبود بر سر دریا کف را</p><p>ز آنک قرارش ندهد جنبش موج مددی</p><p>ز آنک کف از خشک بود لایق دریا نبود</p><p>نیک به نیکی رود و بد برود سوی بدی</p><p>کف همگی آب شود یا به کناری برود</p><p>ز آنک دورنگی نبود در دل بحر احدی</p><p>موج برآید ز خود و در خود نظاره کند</p><p>سجده کنان کای خود من آه چه بیرون ز حدی</p><p>جمله جان‌هاست یکی وین همه عکس ملکی</p><p>دیده احول بگشا خوش نگر ار باخردی</p><h2><a id="poem-5079" href="https://ganjoor.net/moulavi/shams/ghazalsh/sh2455">غزل شمارهٔ ۲۴۵۵</a></h2>
<p>برگذری درنگری جز دل خوبان نبری</p><p>سر مکش ای دل که از او هر چه کنی جان نبری</p><p>تا نشوی خاک درش در نگشاید به رضا</p><p>تا نکشی خار غمش گل ز گلستان نبری</p><p>تا نکنی کوه بسی دست به لعلی نرسد</p><p>تا سوی دریا نروی گوهر و مرجان نبری</p><p>سر ننهد چرخ تو را تا که تو بی‌سر نشوی</p><p>کس نخرد نقد تو را تا سوی میزان نبری</p><p>تا نشوی مست خدا غم نشود از تو جدا</p><p>تا صفت گرگ دری یوسف کنعان نبری</p><p>تا تو ایازی نکنی کی همه محمود شوی</p><p>تا تو ز دیوی نرهی ملک سلیمان نبری</p><p>نعمت تن خام کند محنت تن رام کند</p><p>محنت دین تا نکشی دولت ایمان نبری</p><p>خیره میا خیره مرو جانب بازار جهان</p><p>ز آنک در این بیع و شری این ندهی آن نبری</p><p>خاک که خاکی نهلد سوسن و نسرین نشود</p><p>تا نکنی دلق کهن خلعت سلطان نبری</p><p>آه گدارو شده‌ای خاطر تو خوش نشود</p><p>تا نکنی کافریی مال مسلمان نبری</p><p>هیچ نبرده‌ست کسی مهره ز انبان جهان</p><p>رنجه مشو ز آنک تو هم مهره ز انبان نبری</p><p>مهره ز انبان نبرم گوهر ایمان ببرم</p><p>گو تو به جان بخل کنی جان بر جانان نبری</p><p>ای کشش عشق خدا می‌ننشیند کرمت</p><p>دست نداری ز کهان تا دل از ایشان نبری</p><p>هین بکشان هین بکشان دامن ما را به خوشان</p><p>ز آنک دلی که تو بری راه پریشان نبری</p><p>راست کنی وعده خود دست نداری ز کشش</p><p>تا همه را رقص کنان جانب میدان نبری</p><p>هیچ مگو ای لب من تا دل من باز شود</p><p>ز آنک تو تا سنگ دلی لعل بدخشان نبری</p><p>گر چه که صد شرط کنی بی‌همه شرطی بدهی</p><p>ز آنک تو بس بی‌طمعی زر به حرمدان نبری</p><h2><a id="poem-5080" href="https://ganjoor.net/moulavi/shams/ghazalsh/sh2456">غزل شمارهٔ ۲۴۵۶</a></h2>
<p>هم نظری هم خبری هم قمران را قمری</p><p>هم شکر اندر شکر اندر شکر اندر شکری</p><p>هم سوی دولت درجی هم غم ما را فرجی</p><p>هم قدحی هم فرحی هم شب ما را سحری</p><p>هم گل سرخ و سمنی در دل گل طعنه زنی</p><p>سوی فلک حمله کنی زهره و مه را ببری</p><p>چند فلک گشت قمر تا به خودش راه دهی</p><p>چند گدازید شکر تا تو بدو درنگری</p><p>چند جنون کرد خرد در هوس سلسله‌ای</p><p>چند صفت گشت دلم تا تو بر او برگذری</p><p>آن قدح شاده بده دم مده و باده بده</p><p>هین که خروس سحری مانده شد از ناله گری</p><p>گر به خرابات بتان هر طرفی لاله رخی است</p><p>لاله رخا تو ز یکی لاله ستان دگری</p><p>هم تو جنون را مددی هم تو جمال خردی</p><p>تیر بلا از تو رسد هم تو بلا را سپری</p><p>چونک صلاح دل و دین مجلس دل را شد امین</p><p>مادر دولت بکند دختر جان را پدری</p><h2><a id="poem-5081" href="https://ganjoor.net/moulavi/shams/ghazalsh/sh2457">غزل شمارهٔ ۲۴۵۷</a></h2>
<p>ای دل سرگشته شده در طلب یاوه روی</p><p>چند بگفتم که مده دل به کسی بی‌گروی</p><p>بر سر شطرنج بتی جامه کنی کیسه بری</p><p>با چو منی ساده دلی خیره سری خیره شوی</p><p>برد همه رخت مرا نیست مرا برگ کهی</p><p>آنک ز گنج زر او من نرسیدم به جوی</p><p>تا بخورد تا ببرد جان مرا عشق کهن</p><p>آن کهنی کو دهدم هر نفسی جان نوی</p><p>آن کهنی نوصفتی همچو خدا بی‌جهتی</p><p>خوش گهری خوش نظری خوش خبری خوش شنوی</p><p>خرمن گل گشت جهان از رخت ای سرو روان</p><p>دشمن تو جو دروی یار تو گندم دروی</p><p>جذب کن ای بادصفت آب وجود همه را</p><p>برکش خورشیدصفت شبنمه‌ای رازگوی</p><p>ای تو چو خورشید ولی نی چو تفش داغ کنی</p><p>ای چو صبا بالطفی نی چو صبا خیره دوی</p><p>گر صفتی در دل من کژ شود آن را تو بکن</p><p>شاخ کژی را بکند صاحب بستان به خوی</p><p>گر چه شود خانه دین رخنه ز موش حسدی</p><p>موش کی باشد برمد از دم گربه به موی</p><p>سبز شود آب و گلی چون دهدش وصل دلی</p><p>دلبر و دل جمع شدند لیک نباشند دوی</p><p>پیشتر آ تا که نه من مانم این جا نه سخن</p><p>ظلمت هستی چه زند پیش صبوح چو تویی</p><h2><a id="poem-5082" href="https://ganjoor.net/moulavi/shams/ghazalsh/sh2458">غزل شمارهٔ ۲۴۵۸</a></h2>
<p>سنگ مزن بر طرف کارگه شیشه گری</p><p>زخم مزن بر جگر خسته خسته جگری</p><p>بر دل من زن همه را ز آنک دریغ است و غبین</p><p>زخم تو و سنگ تو بر سینه و جان دگری</p><p>بازرهان جمله اسیران جفا را جز من</p><p>تا به جفا هم نکنی در جز بنده نظری</p><p>هم به وفا با تو خوشم هم به جفا با تو خوشم</p><p>نی به وفا نی به جفا بی‌تو مبادم سفری</p><p>چونک خیالت نبود آمده در چشم کسی</p><p>چشم بز کشته بود تیره و خیره نگری</p><p>پیش ز زندان جهان با تو بدم من همگی</p><p>کاش بر این دامگهم هیچ نبودی گذری</p><p>چند بگفتم که خوشم هیچ سفر می‌نروم</p><p>این سفر صعب نگر ره ز علی تا به ثری</p><p>لطف تو بفریفت مرا گفت برو هیچ مرم</p><p>بدرقه باشد کرمم بر تو نباشد خطری</p><p>چون به غریبی بروی فرجه کنی پخته شوی</p><p>بازبیایی به وطن باخبری پرهنری</p><p>گفتم ای جان خبر بی‌تو خبر را چه کنم</p><p>بهر خبر خود که رود از تو مگر بی‌خبری</p><p>چون ز کفت باده کشم بی‌خبر و مست و خوشم</p><p>بی‌خطر و خوف کسی بی‌شر و شور بشری</p><p>گفت به گوشم سخنان چون سخن راه زنان</p><p>برد مرا شاه ز سر کرد مرا خیره سری</p><p>قصه دراز است بلی آه ز مکر و دغلی</p><p>گر ننماید کرمش این شب ما را سحری</p><h2><a id="poem-5083" href="https://ganjoor.net/moulavi/shams/ghazalsh/sh2459">غزل شمارهٔ ۲۴۵۹</a></h2>
<p>عارف گوینده اگر تا سحر صبر کنی</p><p>از جهت خسته دلان جان و نگهبان منی</p><p>همچو علی در صف خود سر نبری از کف خود</p><p>بولهب وسوسه را تا نکنی راه زنی</p><p>راه زنان را بزنی تا که حقت نام نهد</p><p>غازی من حاجی من گر چه به تن در وطنی</p><p>ساقی جام ازلی مایه قند و عسلی</p><p>بارگه جان و دلی گنجگه بوالحسنی</p><p>جنبش پر ملکی مطلع بام فلکی</p><p>جمع صفا را نمکی شمع خدا را لگنی</p><p>باده دهی مست کنی جمله حریفان مرا</p><p>عربده شان یاد دهی یا منشان درفکنی</p><p>از یک سوراخ تو را مار دوباره نگزد</p><p>گر نری و پاکدلی مؤمنی و مؤتمنی</p><p>خامش باش ای دل من نام مرا هیچ مگو</p><p>نام کسی گو که از او چون گل تر خوش دهنی</p><h2><a id="poem-5084" href="https://ganjoor.net/moulavi/shams/ghazalsh/sh2460">غزل شمارهٔ ۲۴۶۰</a></h2>
<p>تو نه چنانی که منم من نه چنانم که تویی</p><p>تو نه بر آنی که منم من نه بر آنم که تویی</p><p>من همه در حکم توام تو همه در خون منی</p><p>گر مه و خورشید شوم من کم از آنم که تویی</p><p>با همه ای رشک پری چون سوی من برگذری</p><p>باش چنین تیز مران تا که بدانم که تویی</p><p>دوش گذشتی ز درم بوی نبردم ز تو من</p><p>کرد خبر گوش مرا جان و روانم که تویی</p><p>چون همه جان روید و دل همچو گیاه خاک درت</p><p>جان و دلی را چه محل ای دل و جانم که تویی</p><p>ای نظرت ناظر ما ای چو خرد حاضر ما</p><p>لیک مرا زهره کجا تا به جهانم که تویی</p><p>چون تو مرا گوش کشان بردی از آن جا که منم</p><p>بر سر آن منظره‌ها هم بنشانم که تویی</p><p>مستم و تو مست ز من سهو و خطا جست ز من</p><p>من نرسم لیک بدان هم تو رسانم که تویی</p><p>زین همه خاموش کنم صبر و صبر نوش کنم</p><p>عذر گناهی که کنون گفت زبانم که تویی</p><h2><a id="poem-5085" href="https://ganjoor.net/moulavi/shams/ghazalsh/sh2461">غزل شمارهٔ ۲۴۶۱</a></h2>
<p>چون دل من جست ز تن بازنگشتی چه شدی</p><p>بی‌دل من بی‌دل من راست شدی هر چه بدی</p><p>گر کژ و گر راست شدی ور کم ور کاست شدی</p><p>فارغ و آزاد بدی خواجه ز هر نیک و بدی</p><p>هیچ فضولی نبدی هیچ ملولی نبدی</p><p>دانش و گولی نبدی طبل تحیات زدی</p><p>خواجه چه گیری گروم تو نروی من بروم</p><p>کهنه نه‌ام خواجه نوم در مدد اندر مددی</p><p>آتش و نفتم نخورد ور بخورد بازدهد</p><p>چون عددی را بخورد بازدهد بی‌عددی</p><p>بر سر خرپشته من بانگ زن ای کشته من</p><p>دانک من اندر چمنم صورت من در لحدی</p><p>گر چه بود در لحدی خوش بودش با احدی</p><p>آنک در آن دام بود کی خوردش دام و ددی</p><p>و آنک از او دور بود گر چه که منصور بود</p><p>زارتر از مور بود ز آنک ندارد سندی</p><h2><a id="poem-5086" href="https://ganjoor.net/moulavi/shams/ghazalsh/sh2462">غزل شمارهٔ ۲۴۶۲</a></h2>
<p>طوطی و طوطی بچه‌ای قند به صد ناز خوری</p><p>از شکرستان ازل آمده‌ای بازپری</p><p>قند تو فرخنده بود خاصه که در خنده بود</p><p>بزم ز آغاز نهم چون تو به آغاز دری</p><p>ای طربستان ابد ای شکرستان احد</p><p>هم طرب اندر طربی هم شکر اندر شکری</p><p>یوسف اندر تتقی یا اسدی بر افقی</p><p>یا قمر اندر قمر اندر قمر اندر قمری</p><p>ساقی این میکده‌ای نوبت عشرت زده‌ای</p><p>تا همه را مست کنی خرقه مستان ببری</p><p>مست شدم مست ولی اندککی باخبرم</p><p>زین خبرم بازرهان ای که ز من باخبری</p><p>پیشتر آ پیش که آن شعشعه چهره تو</p><p>می‌نهلد تا نگرم که ملکی یا بشری</p><p>رقص کنان هر قدحی نعره زنان وافرحی</p><p>شیشه گران شیشه شکن مانده از شیشه گری</p><p>جام طرب عام شده عقل و سرانجام شده</p><p>از کف حق جام بری به که سرانجام بری</p><p>سر ز خرد تافته‌ام عقل دگر یافته‌ام</p><p>عقل جهان یک سری و عقل نهانی دوسری</p><p>راهب آفاق شدم با همگان عاق شدم</p><p>از همگان می‌ببرم تا که تو از من نبری</p><p>با غمت آموخته‌ام چشم ز خود دوخته‌ام</p><p>در جز تو چون نگرد آنک تو در وی نگری</p><p>داد ده ای عشق مرا وز در انصاف درآ</p><p>چون ابدا آن توام نی قنقم رهگذری</p><p>من به تو مانم فلکا ساکنم و زیر و زبر</p><p>ز آنک مقیمی به نظر روز و شب اندر سفری</p><p>ناظر آنی که تو را دارد منظور جهان</p><p>حاضر آنی که از او در سفر و در حضری</p><h2><a id="poem-5087" href="https://ganjoor.net/moulavi/shams/ghazalsh/sh2463">غزل شمارهٔ ۲۴۶۳</a></h2>
<p>آه چه دیوانه شدم در طلب سلسله‌ای</p><p>در خم گردون فکنم هر نفسی غلغله‌ای</p><p>زیر قدم می‌سپرم هر سحری بادیه‌ای</p><p>خون جگر می‌سپرم در طلب قافله‌ای</p><p>آه از آن کس که زند بر دل من داغ عجب</p><p>بر کف پای دل من از ره او آبله‌ای</p><p>هم به فلک درفکند زهره ز بامش شرری</p><p>هم به زمین درفکند هیبت او زلزله‌ای</p><p>هیچ تقاضا نکنم ور بکنم دفع دهد</p><p>صد چو مرا دفع کند او به یکی هین هله‌ای</p><p>چونک از او دفع شوم گوشگکی سر بنهم</p><p>آید عشق چله گر بر سر من با چله‌ای</p><h2><a id="poem-5088" href="https://ganjoor.net/moulavi/shams/ghazalsh/sh2464">غزل شمارهٔ ۲۴۶۴</a></h2>
<p>هر طربی که در جهان گشت ندیم کهتری</p><p>می‌برمد از او دلم چون دل تو ز مقذری</p><p>هر هنری و هر رهی کان برسد به ابلهی</p><p>نیست به پیش همتم زو طربی و مفخری</p><p>گر شکر است عسکری چون برسد به هر دهن</p><p>زو نخورد شکرلبی فر ندهد به مخبری</p><p>گر قمر است و گر فلک ور صنمی است بانمک</p><p>کان همه است مشترک می‌نبود ورا فری</p><p>آنچ بداد عامه را خلعت خاص نبود آن</p><p>سور سگان کافران می‌نخورد غضنفری</p><p>مجلس خاص بایدم گر چه بود سوی عدم</p><p>شربت عام کم خورم گر چه بود ز کوثری</p><p>لاف مسیح می‌زنی بول خران چه بو کنی</p><p>با حدثی چه خو کنی همچو روان کافری</p><p>گر نبدی متاع زر اصل وجود بول خر</p><p>جان خران به بوی آن برنزدی چرا خوری</p><p>مرد چو گوهری بود قیمت خویش خود کند</p><p>شاد نشد به شحنگی هیچ قباد و سنجری</p><p>زر تو بریز بر گهر چونک بماند زیر زر</p><p>برنجهید بر زبر آن سبک است و ابتری</p><p>ور بجهید بر زبر قیمت او است بیشتر</p><p>بیش کنش نثار زر هست عزیز گوهری</p><p>ما گهریم و این جهان همچو زری در امتحان</p><p>بر سر زر برآ که لا گر تو نه‌ای محقری</p><p>شهوت حلق بی‌نمک شهوت فرج پس دوک</p><p>با سگ و خوک مشترک با خر و گاو همسری</p><p>نیست سزای مهتری نیست هوای سروری</p><p>همت شاه و سنجری قبله گه پیمبری</p><p>عشق و نیاز و بندگی هست نشان زندگی</p><p>در طلب تجلیی در نظری و منظری</p><p>آب حیات جستنی جامه در آب شستنی</p><p>بر در دل نشستنی تا بگشایدت دری</p><p>در طرب و معاشقه در نظر و معانقه</p><p>فرض بود مسابقه بر دل هر مظفری</p><p>نیست روش طرنطران بنگر سوی آسمان</p><p>در تک و پوی اختران هر یک چون مسخری</p><p>روز خنوسشان ببین شام کنوسشان ببین</p><p>سیر نفوسشان ببین گرد سرای مهتری</p><p>غارب و شارقان حق طالب و عاشقان حق</p><p>در تک و پوی و در سبق بی‌قدمی و بی‌پری</p><p>گرم روی خور نگر شب روی قمر نگر</p><p>ولوله سحر نگر راست چو روز محشری</p><p>جان تقی فرشته‌ای جان شقی درشته‌ای</p><p>نفس کریم کشتیی نفس لئیم لنگری</p><p>رحم چو جوی شیر بین شهوت جوی انگبین</p><p>عمر چو جوی آب دان شوق چو خمر احمری</p><p>در تو نهان چهارجو هیچ نبینیش که کو</p><p>همچو صفات و ذات هو هست نهان و ظاهری</p><p>جوشش شوق از کجا جنبش ذوق از کجا</p><p>لذت عمر در کمین رحم به زیر چادری</p><p>خلق شده شکار او فرجه کنان کار او</p><p>در پی اختیار او هر یک بسته زیوری</p><p>شب به مثال هندوی روز مثال جادوی</p><p>عدل مثال مشعله ظلم چو کور یا کری</p><p>عقل حریف جنگیی نفس مثال زنگیی</p><p>عشق چو مست و بنگیی صبر و حیا چو داوری</p><p>شاه بگفته نکته ای خفیه به گوش هر کسی</p><p>گفته به جان هر یکی غیر پیام دیگری</p><p>جنگ میان بندگان کینه میان زندگان</p><p>او فکند به هر زمان اینت ظریف یاوری</p><p>گفت حدیث چرب و خوش با گل و داد خنده‌اش</p><p>گفت به ابر نکته ای کرد دو چشم او تری</p><p>گوید گل که بزم به گوید ابر گریه به</p><p>هیچ یکی ز یک دگر پند نکرده باوری</p><p>گفته به شاخ رقص کن گفته به برگ کف بزن</p><p>گفته به چرخ چرخ زن گرد منازل ثری</p><p>گفته به عقل طیره شو گفته به عشق خیره شو</p><p>گفته به صبر خون گری در غم هجر دلبری</p><p>گفته به رخ بخند خوش گفته به زلف پرده کش</p><p>گفته به باد درربا پرده ز روی عبهری</p><p>گفته به موج شور کن کف ز زلال دور کن</p><p>گفته به دل عبور کن بر رخ هر مصوری</p><p>هر طرفی علامتی هر نفسی قیامتی</p><p>تا نکنی ملامتی گر شده‌ام سخنوری</p><p>بر سر من نبشت حق در دل من چه کشت حق</p><p>صبر مرا بکشت حق صبر نماند و صابری</p><p>این همه آب و روغن است آنچ در این دل من است</p><p>آه چه جای گفتن است آه ز عشق پروری</p><p>لاح صبوح سره فاح نسیم بره</p><p>جاء اوان دره برزه لمن یری</p><p>انزله من العلی انشأه من الولا</p><p>املاه من الملا فهمه لمن دری</p><p>زینه لوصله الحقه باصله</p><p>نوره بنوره ایقظه من الکری</p><p>لیس لهم ندیده کلهم عبیده</p><p>عز و جل و اغتنی لیس یرام بالشری</p><p>اکرمنا ابرنا طیبنا و سرنا</p><p>حدثنا به ما نجی اخبرنا بما جری</p><p>طاب جوار ظله من علی مقله</p><p>عز وجود مثله فی البلدان و القری</p><p>از تبریز شمس دین یک سحری طلوع کرد</p><p>ساخت شعاع نور او از دل بنده مظهری</p><h2><a id="poem-5089" href="https://ganjoor.net/moulavi/shams/ghazalsh/sh2465">غزل شمارهٔ ۲۴۶۵</a></h2>
<p>آمده‌ای که راز من بر همگان بیان کنی</p><p>و آن شه بی‌نشانه را جلوه دهی نشان کنی</p><p>دوش خیال مست تو آمد و جام بر کفش</p><p>گفتم می نمی‌خورم گفت مکن زیان کنی</p><p>گفتم ترسم ار خورم شرم بپرد از سرم</p><p>دست برم به جعد تو باز ز من کران کنی</p><p>دید که ناز می‌کنم گفت بیا عجب کسی</p><p>جان به تو روی آورد روی بدو گران کنی</p><p>با همگان پلاس و کم با چو منی پلاس هم</p><p>خاصبک نهان منم راز ز من نهان کنی</p><p>گنج دل زمین منم سر چه نهی تو بر زمین</p><p>قبله آسمان منم رو چه به آسمان کنی</p><p>سوی شهی نگر که او نور نظر دهد تو را</p><p>ور به ستیزه سر کشی روز اجل چنان کنی</p><p>رنگ رخت که داد رو زرد شو از برای او</p><p>چون ز پی سیاهه‌ای روی چو زعفران کنی</p><p>همچو خروس باش نر وقت شناس و پیش رو</p><p>حیف بود خروس را ماده چو ماکیان کنی</p><p>کژ بنشین و راست گو راست بود سزا بود</p><p>جان و روان تو منم سوی دگر روان کنی</p><p>گر به مثال اقرضوا قرض دهی قراضه‌ای</p><p>نیم قراضه قلب را گنج کنی و کان کنی</p><p>ور دو سه روز چشم را بند کنی باتقوا</p><p>چشمه چشم حس را بحر در عیان کنی</p><p>ور به نشان ما روی راست چو تیر ساعتی</p><p>قامت تیر چرخ را بر زه خود کمان کنی</p><p>بهتر از این کرم بود جرم تو را گنه تو را</p><p>شرح کنم که پیش من بر چه نمط فغان کنی</p><p>بس که نگنجد آن سخن کو بنبشت در دهان</p><p>گر همه ذره ذره را بازکشی دهان کنی</p><h2><a id="poem-5090" href="https://ganjoor.net/moulavi/shams/ghazalsh/sh2466">غزل شمارهٔ ۲۴۶۶</a></h2>
<p>ای که به لطف و دلبری از دو جهان زیاده‌ای</p><p>ای که چو آفتاب و مه دست کرم گشاده‌ای</p><p>صبح که آفتاب خود سر نزده‌ست از زمین</p><p>جام جهان نمای را بر کف جان نهاده‌ای</p><p>مهدی و مهتدی تویی رحمت ایزدی تویی</p><p>روی زمین گرفته‌ای داد زمانه داده‌ای</p><p>مایه صد ملامتی شورش صد قیامتی</p><p>چشمه مشک دیده‌ای جوشش خنب باده‌ای</p><p>سر نبرد هر آنک او سر کشد از هوای تو</p><p>ز آنک به گردن همه بسته‌تر از قلاده‌ای</p><p>خیز دلا و خلق را سوی صبوح بانگ زن</p><p>گر چه ز دوش بیخودی بی‌سر و پا فتاده‌ای</p><p>هر سحری خیال تو دارد میل سردهی</p><p>دشمن عقل و دانشی فتنه مرد ساده‌ای</p><p>همچو بهار ساقیی همچو بهشت باقیی</p><p>همچو کباب قوتی همچو شراب شاده‌ای</p><p>خیز دلا کشان کشان رو سوی بزم بی‌نشان</p><p>عشق سواره‌ات کند گر چه چنین پیاده‌ای</p><p>ذره به ذره ای جهان جانب تو نظرکنان</p><p>گوهر آب و آتشی مونس نر و ماده‌ای</p><p>این تن همچو غرقه را تا نکنی ز سر برون</p><p>بند ردا و خرقه‌ای مرد سر سجاده‌ای</p><p>باده خامشانه خور تا برهی ز گفت و گو</p><p>یا حیوان ناطقی جمله ز نطق زاده‌ای</p><p>لطف نمای ساقیا دست بگیر مست را</p><p>جانب بزم خویش کش شاه طریق جاده‌ای</p><h2><a id="poem-5091" href="https://ganjoor.net/moulavi/shams/ghazalsh/sh2467">غزل شمارهٔ ۲۴۶۷</a></h2>
<p>کعبه طواف می‌کند بر سر کوی یک بتی</p><p>این چه بتی است ای خدا این چه بلا و آفتی</p><p>ماه درست پیش او قرص شکسته بسته‌ای</p><p>بر شکرش نبات‌ها چون مگسی است زحمتی</p><p>جمله ملوک راه دین جمله ملایک امین</p><p>سجده کنان که ای صنم بهر خدای رحمتی</p><p>اهل هزار بحر و کف گوهر عشق را صدف</p><p>زان سوی عزت و شرف سخت بلندهمتی</p><p>او است بهشت و حور خود شادی و عیش و سور خود</p><p>در غلبات نور خود آه عظیم آیتی</p><p>بشنو این خطاب را ساخته شو جواب را</p><p>ذره مر آفتاب را گشت حریف و بابتی</p><p>ای تبریز محرمت شمس هزار مکرمت</p><p>گشته سخن سبوصفت بر یم بی‌نهایتی</p><h2><a id="poem-5092" href="https://ganjoor.net/moulavi/shams/ghazalsh/sh2468">غزل شمارهٔ ۲۴۶۸</a></h2>
<p>نیست به جز دوام جان ز اهل دلان روایتی</p><p>راحت‌های عشق را نیست چو عشق غایتی</p><p>شکر شنیدم از همه تا چه خوشند این رمه</p><p>هان مپذیر دمدمه ز آنک کند شکایتی</p><p>عشق مه است جمله رو ماه حسد برد بدو</p><p>جز که ندای ابشروا این است ورا قرائتی</p><p>هر سحری حلاوتی هر طرفی طراوتی</p><p>هر قدمی عجایبی هر نفسی عنایتی</p><p>خوبی جان چو شد ز حد و آن مدد است بر مدد</p><p>هست برای چشم بد نیک بلا حمایتی</p><p>پشت فلک ز جست و جو گشته چو عاشقان دوتو</p><p>ز آنک جمال حسن هو نادره است و آیتی</p><p>پرتو روی عشق دان آنک به هر سحرگهان</p><p>شمس کشید نیزه‌ای صبح فراشت رایتی</p><p>عشق چو رهنمون کند روح در او سکون کند</p><p>سر ز فلک برون کند گوید خوش ولایتی</p><p>ایزد گفت عشق را گر نبدی جمال تو</p><p>آینه وجود را کی کنمی رعایتی</p><p>گر چه که میوه آخر است ور چه درخت اول است</p><p>میوه ز روی مرتبت داشت بر او بدایتی</p><p>چند بود بیان تو بیش مگو به جان تو</p><p>هست دل از زبان تو در غم و در نکایتی</p><p>خلوتیان گریخته نقل سکوت ریخته</p><p>ز آنک سکوت مست را هست قوی وقایتی</p><p>گر چه نوای بلبلان هست دوای بی‌دلان</p><p>خامش تا دهد تو را عشق جز این جرایتی</p><h2><a id="poem-5093" href="https://ganjoor.net/moulavi/shams/ghazalsh/sh2469">غزل شمارهٔ ۲۴۶۹</a></h2>
<p>آه خجسته ساعتی که صنما به من رسی</p><p>پاک و لطیف همچو جان صبحدمی به تن رسی</p><p>آن سر زلف سرکشت گفته مرا که شب خوشت</p><p>زین سفر چو آتشت کی تو بدین وطن رسی</p><p>کی بود آفتاب تو در دل چون حمل رسد</p><p>تا تو چو آب زندگی بر گل و بر سمن رسی</p><p>همچو حسن ز دست غم جرعه زهر می‌کشم</p><p>ای تریاق احمدی کی تو به بوالحسن رسی</p><p>گر چه غمت به خون من چابک و تیز می‌رود</p><p>هست امید جان که تو در غم دل شکن رسی</p><p>جمله تو باشی آن زمان دل شده باشد از میان</p><p>پاک شود بدن چو جان چون تو بدین بدن رسی</p><p>چرخ فروسکل تو خوش ننگ فلک دگر مکش</p><p>بوک به بوی طره‌اش بر سر آن رسن رسی</p><p>زن ز زنی برون شود مرد میان خون شود</p><p>چون تو به حسن لم یزل بر سر مرد و زن رسی</p><p>حسن تو پای درنهد یوسف مصر سر نهد</p><p>مرده ز گور برجهد چون به سر کفن رسی</p><p>لطف خیال شمس دین از تبریز در کمین</p><p>طالب جان شوی چو دین تا به چه شکل و فن رسی</p><h2><a id="poem-5094" href="https://ganjoor.net/moulavi/shams/ghazalsh/sh2470">غزل شمارهٔ ۲۴۷۰</a></h2>
<p>جان به فدای عاشقان خوش هوسی است عاشقی</p><p>عشق پرست ای پسر باد هواست مابقی</p><p>از می عشق سرخوشم آتش عشق مفرشم</p><p>پای بنه در آتشم چند از این منافقی</p><p>از سوی چرخ تا زمین سلسله‌ای است آتشین</p><p>سلسله را بگیر اگر در ره خود محققی</p><p>عشق مپرس چون بود عشق یکی جنون بود</p><p>سلسله را زبون بود نی به طریق احمقی</p><p>عشق پرست ای پسر عشق خوش است ای پسر</p><p>رو که به جان صادقان صاف و لطیف و صادقی</p><p>راه تو چون فنا بود خصم تو را کجا بود</p><p>طاقت تو که را بود کآتش تیز مطلقی</p><p>جان مرا تو بنده کن عیش مرا تو زنده کن</p><p>مست کن و بیافرین بازنمای خالقی</p><p>یک نفسی خموش کن در خمشی خروش کن</p><p>وقت سخن تو خامشی در خمشی تو ناطقی</p><p>بی‌دل و جان سخنوری شیوه گاو سامری</p><p>راست نباشد ای پسر راست برو که حاذقی</p><h2><a id="poem-5095" href="https://ganjoor.net/moulavi/shams/ghazalsh/sh2471">غزل شمارهٔ ۲۴۷۱</a></h2>
<p>سوخت یکی جهان به غم آتش غم پدید نی</p><p>صورت این طلسم را هیچ کسی بدید نی</p><p>می‌کشدم به هر طرف قوت کهربای او</p><p>ای عجبا بدید کس آنک مرا کشید نی</p><p>هست سماع چنگ نی هست شراب رنگ نی</p><p>صد قدح است بر قدح آنک قدح چشید نی</p><p>عشق قرابه باز و من در کف او چو شیشه‌ای</p><p>شیشه شکست زیر پا پای کسی خلید نی</p><p>در قدم روندگان شیخ و مرید بی‌عدد</p><p>در نفس یگانگی شیخ نه و مرید نی</p><p>آنک میان مردمان شهره شد و حدیث شد</p><p>سایه بایزید بد مایه بایزید نی</p><p>مژده دهید عاشقان عید وصال می رسد</p><p>ز آنک ندید هیچ کس خود رمضان و عید نی</p><h2><a id="poem-5096" href="https://ganjoor.net/moulavi/shams/ghazalsh/sh2472">غزل شمارهٔ ۲۴۷۲</a></h2>
<p>چشم تو خواب می‌رود یا که تو ناز می‌کنی</p><p>نی به خدا که از دغل چشم فراز می‌کنی</p><p>چشم ببسته‌ای که تا خواب کنی حریف را</p><p>چونک بخفت بر زرش دست دراز می‌کنی</p><p>سلسله‌ای گشاده‌ای دام ابد نهاده‌ای</p><p>بند کی سخت می‌کنی بند کی باز می‌کنی</p><p>عاشق بی‌گناه را بهر ثواب می‌کشی</p><p>بر سر گور کشتگان بانگ نماز می‌کنی</p><p>گه به مثال ساقیان عقل ز مغز می‌بری</p><p>گه به مثال مطربان نغنغه ساز می‌کنی</p><p>طبل فراق می‌زنی نای عراق می‌زنی</p><p>پرده بوسلیک را جفت حجاز می‌کنی</p><p>جان و دل فقیر را خسته دل اسیر را</p><p>از صدقات حسن خود گنج نیاز می‌کنی</p><p>پرده چرخ می‌دری جلوه ملک می‌کنی</p><p>تاج شهان همی‌بری ملک ایاز می‌کنی</p><p>عشق منی و عشق را صورت شکل کی بود</p><p>اینک به صورتی شدی این به مجاز می‌کنی</p><p>گنج بلا نهایتی سکه کجاست گنج را</p><p>صورت سکه گر کنی آن پی گاز می‌کنی</p><p>غرق غنا شو و خمش شرم بدار چند چند</p><p>در کنف غنای او ناله آز می‌کنی</p><h2><a id="poem-5097" href="https://ganjoor.net/moulavi/shams/ghazalsh/sh2473">غزل شمارهٔ ۲۴۷۳</a></h2>
<p>آب تو ده گسسته را در دو جهان سقا تویی</p><p>بار تو ده شکسته را بارگه وفا تویی</p><p>برج نشاط رخنه شد لشکر دل برهنه شد</p><p>میمنه را کله تویی میسره را قبا تویی</p><p>می زده مییم ما کوفته دییم ما</p><p>چشم نهاده‌ایم ما در تو که توتیا تویی</p><p>روی متاب از وفا خاک مریز بر صفا</p><p>آب حیاتی و حیا پشت دل و بقا تویی</p><p>چرخ تو را ندا کند بهر تو جان فدا کند</p><p>هر چه ز تو زیان کند آن همه را دوا تویی</p><p>خیز بیار باده‌ای مرکب هر پیاده‌ای</p><p>بهر زکات جان خود ساقی جان ما تویی</p><p>این خبر و مجادلی نیست نشان یک دلی</p><p>گردن این خبر بزن شحنه کبریا تویی</p><p>گردن عربده بزن وسوسه را ز بن بکن</p><p>باده خاص درفکن خاصبک خدا تویی</p><p>وقت لقای یوسفان مست بدند کف بران</p><p>ما نه کمیم از زنان یوسف خوش لقا تویی</p><p>از رخ دوست باخبر وز کف خویش بی‌خبر</p><p>این خبری است معتبر پیش تو کاوستا تویی</p><p>پر کن زان می نهان تا بخوریم بی‌دهان</p><p>تا که بداند این جهان باز که کیمیا تویی</p><p>باده کهنه خدا روز الست ره نما</p><p>گشته به دست انبیا وارث انبیا تویی</p><h2><a id="poem-5098" href="https://ganjoor.net/moulavi/shams/ghazalsh/sh2474">غزل شمارهٔ ۲۴۷۴</a></h2>
<p>ریگ ز آب سیر شد من نشدم زهی زهی</p><p>لایق خرکمان من نیست در این جهان زهی</p><p>بحر کمینه شربتم کوه کمینه لقمه‌ام</p><p>من چه نهنگم ای خدا بازگشا مرا رهی</p><p>تشنه‌تر از اجل منم دوزخ وار می‌تنم</p><p>هیچ رسد عجب مرا لقمه زفت فربهی</p><p>نیست نزار عشق را جز که وصال داروی</p><p>نیست دهان عشق را جز کف تو علف دهی</p><p>عقل به دام تو رسد هم سر و ریش گم کند</p><p>گر چه بود گران سری گر چه بود سبک جهی</p><p>صدق نهنده هم تویی در دل هر موحدی</p><p>نقش کننده هم تویی در دل هر مشبهی</p><p>نوح ز اوج موج تو گشته حریف تخته‌ای</p><p>روح ز بوی کوی تو مست و خراب و والهی</p><p>خامش باش و بازرو جانب قصر خامشان</p><p>باز به شهر عشق رو ای تو فکنده در دهی</p><h2><a id="poem-5099" href="https://ganjoor.net/moulavi/shams/ghazalsh/sh2475">غزل شمارهٔ ۲۴۷۵</a></h2>
<p>باز ترش شدی مگر یار دگر گزیده‌ای</p><p>دست جفا گشاده‌ای پای وفا کشیده‌ای</p><p>دوش ز درد دل مها تا به سحر نخفته‌ام</p><p>ز آنک تو مکر دشمنان در حق من شنیده‌ای</p><p>ای دم آتشین من خیز تویی گواه دل</p><p>ای شب دوش من بیا راست بگو چه دیده‌ای</p><p>آینه‌ای خریده‌ای می‌نگری به روی خود</p><p>در پس پرده رفته‌ای پرده من دریده‌ای</p><p>عقل کجا که من کنون چاره کار خود کنم</p><p>عقل برفت یاوه شد تا تو به من رسیده‌ای</p><p>لعبت صورت مرا دوخته‌ای به جادوی</p><p>سوزن‌های بوالعجب در دل من خلیده‌ای</p><p>بر در و بام دل نگر جمله نشان پای توست</p><p>بر در و بام مردمان دوش چرا دویده‌ای</p><p>هر کی حدیث می‌کند بر لب او نظر کنم</p><p>از هوس دهان تو تا لب کی گزیده‌ای</p><p>تهمت دزد برنهم هر کی دهد نشان تو</p><p>کاین ز کجا گرفته‌ای وین ز کجا خریده‌ای</p><h2><a id="poem-5100" href="https://ganjoor.net/moulavi/shams/ghazalsh/sh2476">غزل شمارهٔ ۲۴۷۶</a></h2>
<p>هین که خروس بانگ زد وقت صبوح یافتی</p><p>شرح نمی‌کنم که بس عاقل را اشارتی</p><p>فهم کنی تو خود که تو زیرک و پاک خاطری</p><p>باده بیار و دل ببر زود بکن تجارتی</p><p>نای بنه دهان همی‌آرد صبح ناله‌ای</p><p>چنگ ز چنگ هجر تو کرد حزین شکایتی</p><p>درده بی‌دریغ از آن شیره و شیر رایگان</p><p>شیر و نبید خلد را نیست حدی و غایتی</p><p>درده باده‌ای چو زر پاک ز خویشمان ببر</p><p>نیست بتر ز باخودی مذهب ما جنایتی</p><p>باده شاد جان فزا تحفه بیار از سما</p><p>تا غم و غصه را کند اشقر می سیاستی</p><p>عقل ز نقل تو شود منتقل از عقیله‌ها</p><p>دانش غیب یابد و تبصره و فراستی</p><p>جام تو را چو دل بود در سر و سینه شعله‌ای</p><p>مست تو را چه کم بود تجربه یا کفایتی</p><p>دست که یافت مشربی ماند ز حرص و مکسبی</p><p>سر که بیافت آن طرب کی طلبد ریاستی</p><p>شست تو ماهی مرا چله نشاند مدتی</p><p>دام تو کرکس مرا داد به غم ریاضتی</p><p>قطره ز بحر فضل تو یافت عجب تبدلی</p><p>پاکدلی و صفوتی توسعه و احاطتی</p><p>نفس خسیس حرص خو عاشق مال و گفت و گو</p><p>یافت به گنج رحمتت از دو جهان فراغتی</p><p>ترک زیارتت شها دان ز خری نه بی‌خری</p><p>ز آنک به جان است متصل حج تو بی‌مسافتی</p><p>هیچ مگو دلا هلا طاقت رنج نیستم</p><p>طاق شو از فضول خود حاجت نیست طاقتی</p><p>طاقت رنج هر کسی داری و می‌کشی بسی</p><p>طاقت گنج نیستت این چه بود خساستی</p><p>سر دل تو جز ولا تا نبود که بی‌گمان</p><p>بر سر بینیت کند سر دلت علامتی</p><p>حشر شود ضمیر تو در سخن و صفیر تو</p><p>نقد شود در این جهان عرض تو را قیامتی</p><p>از بد و نیک مجرمان کند نشد وفای تو</p><p>ز آنک تو راست در کرم ثابتی و مهارتی</p><p>جان و دل مرید را از شهوات ما و من</p><p>جز ز زلال بحر تو نیست یقین طهارتی</p><p>متقیان به بادیه رفته عشا و غادیه</p><p>کعبه روان شده به تو تا که کند زیارتی</p><p>روح سجود می‌کند شکر وجود می‌کند</p><p>یافت ز بندگی تو سروری و سیادتی</p><p>بر کرم و کرامت خنده آفتاب تو</p><p>ذره به ذره را بود نوع دگر شهادتی</p><p>جمله به جست و جوی تو معتکفان کوی تو</p><p>روی به کعبه کرم مشتغل عبادتی</p><p>پنج حس از مصاحف نور و حیات جامعت</p><p>یاد گرفته ز اوستا ظاهر پنج آیتی</p><p>گاه چو چنگ می‌کند پیش درت رکوع خوش</p><p>گاه چو نای می‌کند بهر دم تو قامتی</p><p>بس کن ای خرد از این ناله و قصه حزین</p><p>بوی برد به خامشی هر دل باشهامتی</p>
</body></html>