<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>رباعیات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-29459" href="https://ganjoor.net/moulavi/shams/robaeesh/sh1">رباعی شمارهٔ ۱</a></h2>
<p>آن دل که شد او قابل انوار خدا</p><p>پر باشد جان او ز اسرار خدا</p><p>زنهار تن مرا چو شمع تنها مشمر</p><p>کو جمله به نمک‌زار خدا</p><h2><a id="poem-29460" href="https://ganjoor.net/moulavi/shams/robaeesh/sh2">رباعی شمارهٔ ۲</a></h2>
<p>آن شمع رخ تو لگنی نیست بیا</p><p>وان نقش تو از آب منی نیست بیا</p><p>در خشم مکن تو خویشتن را پنهان</p><p>کان حسن تو پنهان شدنی نیست بیا</p><h2><a id="poem-29461" href="https://ganjoor.net/moulavi/shams/robaeesh/sh3">رباعی شمارهٔ ۳</a></h2>
<p>آن کس که ترا نقش کند او تنها</p><p>تنها نگذاردت میان سودا</p><p>در خانه تصویر تو یعنی دل تو</p><p>بر رویاند دو صد حریف زیبا</p><h2><a id="poem-29462" href="https://ganjoor.net/moulavi/shams/robaeesh/sh4">رباعی شمارهٔ ۴</a></h2>
<p>آن لعل سخن که جان دهد مرجان را</p><p>بی‌رنگ چه رنگ بخشد او مرجان را</p><p>مایه بخشد مشعلهٔ ایمان را</p><p>بسیار بگفتیم و نگفتیم آن را</p><h2><a id="poem-29463" href="https://ganjoor.net/moulavi/shams/robaeesh/sh5">رباعی شمارهٔ ۵</a></h2>
<p>آن وقت که بحر کل شود ذات مرا</p><p>روشن گردد جمال ذرات مرا</p><p>زان می‌سوزم چو شمع تا در ره عشق</p><p>یک وقت شود جمله اوقات مرا</p><h2><a id="poem-29464" href="https://ganjoor.net/moulavi/shams/robaeesh/sh6">رباعی شمارهٔ ۶</a></h2>
<p>آواز ترا طبع دل ما بادا</p><p>اندر شب و روز شاد و گویا بادا</p><p>آواز خسته تو گر خسته شود خسته شویم</p><p>آواز تو چون نای شکرخا بادا</p><h2><a id="poem-29465" href="https://ganjoor.net/moulavi/shams/robaeesh/sh7">رباعی شمارهٔ ۷</a></h2>
<p>از آتش عشق در جهان گرمی‌ها</p><p>وز شیر جفاش در وفا نرمی‌ها</p><p>زان ماه که خورشید از او شرمنده‌ست</p><p>بی‌شرم بود مرد چه بی‌شرمی‌ها</p><h2><a id="poem-29466" href="https://ganjoor.net/moulavi/shams/robaeesh/sh8">رباعی شمارهٔ ۸</a></h2>
<p>از بادهٔ لعل ناب شد گوهر ما</p><p>آمد به فغان ز دست ما ساغر ما</p><p>از بسکه همی خوریم می بر سر می</p><p>ما در سر می شدیم و می در سر ما</p><h2><a id="poem-29467" href="https://ganjoor.net/moulavi/shams/robaeesh/sh9">رباعی شمارهٔ ۹</a></h2>
<p>از حال ندیده تیره ایامان را</p><p>از دور ندیده دوزخ آشامان را</p><p>دعوی چکنی عشق دلارامان را</p><p>با عشق چکار است نکونامان را</p><h2><a id="poem-29468" href="https://ganjoor.net/moulavi/shams/robaeesh/sh10">رباعی شمارهٔ ۱۰</a></h2>
<p>از ذکر بسی نور فزاید مه را</p><p>در راه حقیقت آورد گمره را</p><p>هر صبح و نماز شام ورد خود ساز</p><p>این گفتن لا اله الا الله را</p><h2><a id="poem-29469" href="https://ganjoor.net/moulavi/shams/robaeesh/sh11">رباعی شمارهٔ ۱۱</a></h2>
<p>افسوس که بیگاه شد و ما تنها</p><p>در دریائی کرانه‌اش ناپیدا</p><p>کشتی و شب و غمام و ما میرانیم</p><p>در بحر خدا به فضل و توفیق خدا</p><h2><a id="poem-29470" href="https://ganjoor.net/moulavi/shams/robaeesh/sh12">رباعی شمارهٔ ۱۲</a></h2>
<p>انجیرفروش را چه بهتر جانا</p><p>ز انجیرفروشی ای برادر جانا</p><p>سرمست زئیم و مست میریم ای جان</p><p>هم مست دوان دوان به محشر جانا</p><h2><a id="poem-29471" href="https://ganjoor.net/moulavi/shams/robaeesh/sh13">رباعی شمارهٔ ۱۳</a></h2>
<p>اول به هزار لطف بنواخت مرا</p><p>آخر به هزار غصه بگداخت مرا</p><p>چون مهره مهر خویش می‌باخت مرا</p><p>چون من همه او شدم بینداخت مرا</p><h2><a id="poem-29472" href="https://ganjoor.net/moulavi/shams/robaeesh/sh14">رباعی شمارهٔ ۱۴</a></h2>
<p>ای آنکه چو آفتاب فرداست بیا</p><p>بیرون تو برگ و باغ زرد است بیا</p><p>عالم بی‌تو غبار و گرد است بیا</p><p>این مجلس عیش بی‌تو سرد است بیا</p><h2><a id="poem-29473" href="https://ganjoor.net/moulavi/shams/robaeesh/sh15">رباعی شمارهٔ ۱۵</a></h2>
<p>ای آنکه نیافت ماه شب گرد ترا</p><p>از ماه تو تحفه‌ها است شبگرد ترا</p><p>هر چند که سرخ روست اطراف شفق</p><p>شهمات همی شوند رخ زرد ترا</p><h2><a id="poem-29474" href="https://ganjoor.net/moulavi/shams/robaeesh/sh16">رباعی شمارهٔ ۱۶</a></h2>
<p>ای اشک روان بگو دل‌افزای مرا</p><p>آن باغ و بهار و آن تماشای مرا</p><p>چون یاد کنی شبی تو شبهای مرا</p><p>اندیشه مکن بی‌ادبیهای مرا</p><h2><a id="poem-29475" href="https://ganjoor.net/moulavi/shams/robaeesh/sh17">رباعی شمارهٔ ۱۷</a></h2>
<p>ای باد سحر خبر بده مر ما را</p><p>در ره دیدی آن دل آتش‌پا را</p><p>دیدی دل پرآتش و پرسودا را</p><p>کز آتش بسوخت صد خارا را</p><h2><a id="poem-29476" href="https://ganjoor.net/moulavi/shams/robaeesh/sh18">رباعی شمارهٔ ۱۸</a></h2>
<p>ای چرخ فلک به مکر و بدسازی‌ها</p><p>از نطع دلم ببرده‌ای بازی‌ها</p><p>روزی بینی مرا تو بر خوان فلک</p><p>سازم چون ماه کاسه‌پردازی‌ها</p><h2><a id="poem-29477" href="https://ganjoor.net/moulavi/shams/robaeesh/sh19">رباعی شمارهٔ ۱۹</a></h2>
<p>ای خواجه به خواب درنبینی ما را</p><p>تا سال دگر دگر نبینی ما را</p><p>ای شب هردم که جانب ما نگری</p><p>بی‌روشنی سحر نبینی ما را</p><h2><a id="poem-29478" href="https://ganjoor.net/moulavi/shams/robaeesh/sh20">رباعی شمارهٔ ۲۰</a></h2>
<p>ای داده بنان گوهر ایمانی را</p><p>داده بجوی قلب یکی کانی را</p><p>نمرود چو دل را به خلیلی نسپرد</p><p>بسپرد به پشه، لاجرم جانی را</p><h2><a id="poem-29479" href="https://ganjoor.net/moulavi/shams/robaeesh/sh21">رباعی شمارهٔ ۲۱</a></h2>
<p>ای در سر زلف تو پریشانی‌ها</p><p>واندر لب لعلت شکرافشانی‌ها</p><p>گفتی ز فراق ما پشیمان گشتی</p><p>ای جان چه پشیمان که پشیمانی‌ها</p><h2><a id="poem-29480" href="https://ganjoor.net/moulavi/shams/robaeesh/sh22">رباعی شمارهٔ ۲۲</a></h2>
<p>ای دریا دل تو گوهر و مرجان را</p><p>درباز که راه نیست کم خرجان را</p><p>تن همچو صدف دهان گشاده است که آه</p><p>من کی گنجم چو ره نشد مرجان را</p><h2><a id="poem-29481" href="https://ganjoor.net/moulavi/shams/robaeesh/sh23">رباعی شمارهٔ ۲۳</a></h2>
<p>ای دل بچه زهره خواستی یاری را</p><p>کو کرد هلاک چون تو بسیاری را</p><p>دل گفت که تا شوم همه یکتائی</p><p>این خواستم که بهر همین کاری را</p><h2><a id="poem-29482" href="https://ganjoor.net/moulavi/shams/robaeesh/sh24">رباعی شمارهٔ ۲۴</a></h2>
<p>ای دوست به دوستی قرینیم ترا</p><p>هرجا که قدم نهی زمینیم ترا</p><p>در مذهب عاشقی روا کی باشد</p><p>عالم تو ببینیم و نه بینیم ترا</p><h2><a id="poem-29483" href="https://ganjoor.net/moulavi/shams/robaeesh/sh25">رباعی شمارهٔ ۲۵</a></h2>
<p>ای سبزی هر درخت و هر باغ و گیا</p><p>ای دولت و اقبال من و کار و کیا</p><p>ای خلوت و ای سماع و اخلاص و ریا</p><p>بی‌حضرت تو این همه سوداست بیا</p><h2><a id="poem-29484" href="https://ganjoor.net/moulavi/shams/robaeesh/sh26">رباعی شمارهٔ ۲۶</a></h2>
<p>ای شب شادی همیشه بادی شادا</p><p>عمرت به درازی قیامت بادا</p><p>در یاد من آتشی از صورت دوست</p><p>ای غصه اگر تو زهره داری یادا</p><h2><a id="poem-29485" href="https://ganjoor.net/moulavi/shams/robaeesh/sh27">رباعی شمارهٔ ۲۷</a></h2>
<p>این آتش عشق می‌پزاند ما را</p><p>هر شب به خرابات کشاند ما را</p><p>با اهل خرابات نشاند ما را</p><p>تا غیر خرابات نداند ما را</p><h2><a id="poem-29486" href="https://ganjoor.net/moulavi/shams/robaeesh/sh28">رباعی شمارهٔ ۲۸</a></h2>
<p>این روزه چو غربال به بیزد جان را</p><p>پیدا آرد قراضهٔ پنهان را</p><p>جانی که کند خیره مه تابان را</p><p>بی‌پرده شود نور دهد کیوان را</p><h2><a id="poem-29487" href="https://ganjoor.net/moulavi/shams/robaeesh/sh29">رباعی شمارهٔ ۲۹</a></h2>
<p>ای آنکه گرفت شربت از مشرب ما</p><p>مستی گردد که روز بیند شب ما</p><p>ای آنکه گریخت از در مذهب ما</p><p>گوشش بکشد فراق تا ملهب ما</p><h2><a id="poem-29488" href="https://ganjoor.net/moulavi/shams/robaeesh/sh30">رباعی شمارهٔ ۳۰</a></h2>
<p>با عشق روان شد از عدم مرکب ما</p><p>روشن ز شراب وصل دائم شب ما</p><p>زان می که حرام نیست در مذهب ما</p><p>تا صبح عدم خشک نیابی لب ما</p><h2><a id="poem-29489" href="https://ganjoor.net/moulavi/shams/robaeesh/sh31">رباعی شمارهٔ ۳۱</a></h2>
<p>بر رهگذر بلا نهادم دل را</p><p>خاص از پی تو پای گشادم دل را</p><p>از باد مرا بوی تو آمد امروز</p><p>شکرانهٔ آن به باد دادم دل را</p><h2><a id="poem-29490" href="https://ganjoor.net/moulavi/shams/robaeesh/sh32">رباعی شمارهٔ ۳۲</a></h2>
<p>پرورد به ناز و نعمت آن دوست مرا</p><p>بردوخت مرقع از رگ و پوست مرا</p><p>تن خرقه و اندر او دل ما صوفی</p><p>عالم همه خانقاه و شیخ اوست مرا</p><h2><a id="poem-29491" href="https://ganjoor.net/moulavi/shams/robaeesh/sh33">رباعی شمارهٔ ۳۳</a></h2>
<p>بیگاه شده است لیک مر سیران را</p><p>سیری نبود به جز که ادبیران را</p><p>چه روز و چه شب چه صبح دلیران را</p><p>چه گرگ و چه میش و بره مر شیران را</p><h2><a id="poem-29492" href="https://ganjoor.net/moulavi/shams/robaeesh/sh34">رباعی شمارهٔ ۳۴</a></h2>
<p>تا از تو جدا شده است آغوش مرا</p><p>از گریه کسی ندیده خاموش مرا</p><p>در جان و دل و دید فراموش نه‌ای</p><p>از بهر خدا مکن فراموش مرا</p><h2><a id="poem-29493" href="https://ganjoor.net/moulavi/shams/robaeesh/sh35">رباعی شمارهٔ ۳۵</a></h2>
<p>تا با تو بوم نخسبم از یاری‌ها</p><p>تا بی‌تو بوم نخسبم از زاری‌ها</p><p>سبحان‌الله که هردو شب بیدارم</p><p>تو فرق نگر میان بیداری‌ها</p><h2><a id="poem-29494" href="https://ganjoor.net/moulavi/shams/robaeesh/sh36">رباعی شمارهٔ ۳۶</a></h2>
<p>تا چند از این غرور بسیار ترا</p><p>تا کی ز خیال هر نمودار ترا</p><p>سبحان‌الله که از تو کاری عجب است</p><p>تو هیچ نه و این همه پندار ترا</p><h2><a id="poem-29495" href="https://ganjoor.net/moulavi/shams/robaeesh/sh37">رباعی شمارهٔ ۳۷</a></h2>
<p>تا عشق ترا است این شکرخایی‌ها</p><p>هر روز تو گوش دار صفرایی‌ها</p><p>کارت همه شب شراب‌پیمایی‌ها</p><p>مکر و دغل و خصومت‌افزایی‌ها</p><h2><a id="poem-29496" href="https://ganjoor.net/moulavi/shams/robaeesh/sh38">رباعی شمارهٔ ۳۸</a></h2>
<p>تا کی باشی ز دور نظارهٔ ما</p><p>ما چاره‌گریم و عشق بیچاره ما</p><p>جان کیست کمینه طفل گهوارهٔ ما</p><p>دل کیست یکی غریب آوارهٔ ما</p><h2><a id="poem-29497" href="https://ganjoor.net/moulavi/shams/robaeesh/sh39">رباعی شمارهٔ ۳۹</a></h2>
<p>تا نقش خیال دوست با ماست دلا</p><p>ما را هم عمر خود تماشاست دلا</p><p>وانجا که مراد دل برآرید ای دل</p><p>یک خار به از هزار خرماست دلا</p><h2><a id="poem-29498" href="https://ganjoor.net/moulavi/shams/robaeesh/sh40">رباعی شمارهٔ ۴۰</a></h2>
<p>جانا به هلاک بنده مستیز و بیا</p><p>رنگی که تو دانی تو برآمیز و بیا</p><p>ای مکر در آموخته هرجائی را</p><p>یک مکر برای من درانگیز و بیا</p><h2><a id="poem-29499" href="https://ganjoor.net/moulavi/shams/robaeesh/sh41">رباعی شمارهٔ ۴۱</a></h2>
<p>جز عشق نبود هیچ دمساز مرا</p><p>نی اول و نی آخر و آغاز مرا</p><p>جان می‌دهد از درونه آواز مرا</p><p>کی کاهل راه عشق درباز مرا</p><h2><a id="poem-29500" href="https://ganjoor.net/moulavi/shams/robaeesh/sh42">رباعی شمارهٔ ۴۲</a></h2>
<p>چو نزود نبشته بود حق فرقت ما</p><p>از بهر چه بود جنگ و آن وحشت ما</p><p>گر بد بودیم رستی از زحمت ما</p><p>ور نیک بدیم یاد کن صحبت ما</p><h2><a id="poem-29501" href="https://ganjoor.net/moulavi/shams/robaeesh/sh43">رباعی شمارهٔ ۴۳</a></h2>
<p>خود را به خیل درافکنم مست آنجا</p><p>تا بنگرم آن جان جهان هست آنجا</p><p>یا پای رساندم به مقصود و مراد</p><p>یا سر بدهم همچو دل از دست آنجا</p><h2><a id="poem-29502" href="https://ganjoor.net/moulavi/shams/robaeesh/sh44">رباعی شمارهٔ ۴۴</a></h2>
<p>در جای تو جا نیست به جز آن جان را</p><p>در کوه تو کانیست بجو آن کان را</p><p>صوفی رونده گر توانی می‌جوی</p><p>بیرون تو مجو ز خود بجو تو آن را</p><h2><a id="poem-29503" href="https://ganjoor.net/moulavi/shams/robaeesh/sh45">رباعی شمارهٔ ۴۵</a></h2>
<p>در چشم ببین دو چشم آن مفتون را</p><p>نیک بشنو تو نکتهٔ بیچون را</p><p>هر خون که نخورده‌ست آن نرگس او</p><p>از دیدهٔ من روان ببین آن خون را</p><h2><a id="poem-29504" href="https://ganjoor.net/moulavi/shams/robaeesh/sh46">رباعی شمارهٔ ۴۶</a></h2>
<p>در سر دارم ز می پریشانی‌ها</p><p>با قند لب تو شکرافشانی‌ها</p><p>ای ساقی پنهان چو پیاپی کردی</p><p>رسوا شود این دم همه پنهانی‌ها</p><h2><a id="poem-29505" href="https://ganjoor.net/moulavi/shams/robaeesh/sh47">رباعی شمارهٔ ۴۷</a></h2>
<p>دستان کسی دست زنان کرد مرا</p><p>بی‌حشمت و بی‌عقل روان کرد مرا</p><p>حاصل دل او دل مرا گردانید</p><p>هر شکل که خواست آنچنان کرد مرا</p><h2><a id="poem-29506" href="https://ganjoor.net/moulavi/shams/robaeesh/sh48">رباعی شمارهٔ ۴۸</a></h2>
<p>دل گفت به جان کای خلف هر دو سرا</p><p>زین کار که چشم داری از کار و کیا</p><p>برخیز که تا پیشترک ما برویم</p><p>زان پیش که قاصدی بیاید که بیا</p><h2><a id="poem-29507" href="https://ganjoor.net/moulavi/shams/robaeesh/sh49">رباعی شمارهٔ ۴۹</a></h2>
<p>دود دل ما نشان سوداست دلا</p><p>و اندود که از دل است پیداست دلا</p><p>هر موج که میزند دل از خون ای دل</p><p>آن دل نبود مگر که دریاست دلا</p><h2><a id="poem-29508" href="https://ganjoor.net/moulavi/shams/robaeesh/sh50">رباعی شمارهٔ ۵۰</a></h2>
<p>دیدم در خواب ساقی زیبا را</p><p>بر دست گرفته ساغر صهبا را</p><p>گفتم به خیالش که غلام اوئی</p><p>شاید که به جای خواجه باشی ما را</p><h2><a id="poem-29509" href="https://ganjoor.net/moulavi/shams/robaeesh/sh51">رباعی شمارهٔ ۵۱</a></h2>
<p>زنهار دلا به خود مده ره غم را</p><p>مگزین به جهان صحبت نامحرم را</p><p>با تره و نانی چو قناعت کردی</p><p>چون تره مسنج سبلت عالم را</p><h2><a id="poem-29510" href="https://ganjoor.net/moulavi/shams/robaeesh/sh52">رباعی شمارهٔ ۵۲</a></h2>
<p>طنبور چو تن تن برآرد به نوا</p><p>زنجیر در آن شود دل بی‌سر و پا</p><p>زیرا که نهان در زهش آواز کسی</p><p>میگوید او که جسته همراه بیا</p><h2><a id="poem-29511" href="https://ganjoor.net/moulavi/shams/robaeesh/sh53">رباعی شمارهٔ ۵۳</a></h2>
<p>عاشق شب خلوت از پی پی گم را</p><p>بسیار بود که کژ نهد انجم را</p><p>زیرا که شب وصال زحمت باشد</p><p>از مردم دیده دیدهٔ مردم را</p><h2><a id="poem-29512" href="https://ganjoor.net/moulavi/shams/robaeesh/sh54">رباعی شمارهٔ ۵۴</a></h2>
<p>عاشق همه سال مست و رسوا بادا</p><p>دیوانه و شوریده و شیدا بادا</p><p>با هشیاری غصهٔ هرچیز خوریم</p><p>چون مست شویم هرچه بادا بادا</p><h2><a id="poem-29513" href="https://ganjoor.net/moulavi/shams/robaeesh/sh55">رباعی شمارهٔ ۵۵</a></h2>
<p>عشق تو بکشت ترکی و تازی را</p><p>من بندهٔ آن شهید و آن غازی را</p><p>عشقت میگفت کس ز من جان نبرد</p><p>حق گفت دلا رها کن این بازی را</p><h2><a id="poem-29514" href="https://ganjoor.net/moulavi/shams/robaeesh/sh56">رباعی شمارهٔ ۵۶</a></h2>
<p>عشقست طریق و راه پیغمبر ما</p><p>ما زادهٔ عشق و عشق شد مادر ما</p><p>ای مادر ما نهفته در چادر ما</p><p>پنهان شده از طبیعت کافر ما</p><h2><a id="poem-29515" href="https://ganjoor.net/moulavi/shams/robaeesh/sh57">رباعی شمارهٔ ۵۷</a></h2>
<p>عمریست ندیده‌ایم گلزار ترا</p><p>وان نرگس پرخمار خمار ترا</p><p>پنهان‌شده‌ای ز خلق مانند وفا</p><p>دیریست ندیده‌ایم رخسار ترا</p><h2><a id="poem-29516" href="https://ganjoor.net/moulavi/shams/robaeesh/sh58">رباعی شمارهٔ ۵۸</a></h2>
<p>غم خود که بود که یاد آریم او را</p><p>در دل چه که بر خاک نگاریم او را</p><p>غم باد امید لیک بس بیمغز است</p><p>گر سر ننهد مغز برآریم او را</p><h2><a id="poem-29517" href="https://ganjoor.net/moulavi/shams/robaeesh/sh59">رباعی شمارهٔ ۵۹</a></h2>
<p>گر بوی نمی‌بری در این کوی میا</p><p>ور جامه نمی‌کنی در این جوی میا</p><p>آن سوی که سویها از آنسوی آید</p><p>می‌باش همان سوی و بدین سوی میا</p><h2><a id="poem-29518" href="https://ganjoor.net/moulavi/shams/robaeesh/sh60">رباعی شمارهٔ ۶۰</a></h2>
<p>گر جان داری بیا و جان باز آنجا</p><p>آن جای که بوده‌ای ز آغاز آنجا</p><p>یک نکته شنید جان از آنجا آمد</p><p>صد نکته شنید چون نشد باز آنجا</p><h2><a id="poem-29519" href="https://ganjoor.net/moulavi/shams/robaeesh/sh61">رباعی شمارهٔ ۶۱</a></h2>
<p>گر در طلب خودی ز خود بیرون‌آ</p><p>جو را بگذار و جانب جیحون آ</p><p>چون گاو چه می‌کشی تو بار گردون</p><p>چرخی بزن و بر سر این گردون آ</p><h2><a id="poem-29520" href="https://ganjoor.net/moulavi/shams/robaeesh/sh62">رباعی شمارهٔ ۶۲</a></h2>
<p>گر عمر بشد عمر دگر داد خدا</p><p>گر عمر فنا نماند نک عمر بقا</p><p>عشق آب حیاتست در این آب درآ</p><p>هر قطره از این بحر حیاتست جدا</p><h2><a id="poem-29521" href="https://ganjoor.net/moulavi/shams/robaeesh/sh63">رباعی شمارهٔ ۶۳</a></h2>
<p>گر من میرم مرا بیارید شما</p><p>مرده بنگار من سپارید شما</p><p>گر بوسه دهد بر لب پوسیدهٔ من</p><p>گر زنده شوم عجب مدارید شما</p><h2><a id="poem-29522" href="https://ganjoor.net/moulavi/shams/robaeesh/sh64">رباعی شمارهٔ ۶۴</a></h2>
<p>کوتاه کند زمانه این دمدمه را</p><p>وز هم بدرد گرگ فنا این رمه را</p><p>اندر سر هر کسی غروریست ولی</p><p>سیل اجل قفا زند این همه را</p><h2><a id="poem-29523" href="https://ganjoor.net/moulavi/shams/robaeesh/sh65">رباعی شمارهٔ ۶۵</a></h2>
<p>گویم که کیست روح‌افزا مرا</p><p>آنکس که بداد جان ز آغاز مرا</p><p>گه چشم مرا چو باز بر می‌بندد</p><p>گه بگشاید به صید چون باز مرا</p><h2><a id="poem-29524" href="https://ganjoor.net/moulavi/shams/robaeesh/sh66">رباعی شمارهٔ ۶۶</a></h2>
<p>گه می‌گفتم که من امیرم خود را</p><p>گه ناله‌کنان که من اسیرم خود را</p><p>آن رفت و از این پس نپذیرم خود را</p><p>بگرفتم این که من نگیرم خود را</p><h2><a id="poem-29525" href="https://ganjoor.net/moulavi/shams/robaeesh/sh67">رباعی شمارهٔ ۶۷</a></h2>
<p>لاحول ولا دور کند آن غم را</p><p>گر دیو رسد جان بنی آدم را</p><p>آن کز دم لاحول ولا غمگین شد</p><p>لا حول ولا فزون کند آن دم را</p><h2><a id="poem-29526" href="https://ganjoor.net/moulavi/shams/robaeesh/sh68">رباعی شمارهٔ ۶۸</a></h2>
<p>ما اطیب ما الذما احلانا</p><p>کنا مهجا ولم نکن ابدانا</p><p>این شأبنا کرامة مولانا</p><p>یعفو و یعیدنا کما ابدنا</p><h2><a id="poem-29527" href="https://ganjoor.net/moulavi/shams/robaeesh/sh69">رباعی شمارهٔ ۶۹</a></h2>
<p>من تجربه کردم صنم خوش‌خو را</p><p>سیلاب سیه تیره نکرد آنجو را</p><p>یک روز گره نبست او ابرو را</p><p>دارم بیمرگ و زندگانی او را</p><h2><a id="poem-29528" href="https://ganjoor.net/moulavi/shams/robaeesh/sh70">رباعی شمارهٔ ۷۰</a></h2>
<p>من ذره و خورشید لقائی تو مرا</p><p>بیمار غمم عین دوائی تو مرا</p><p>بی‌بال و پراندر پی تو می‌پرم</p><p>من کاه شدم چو کهربائی تو مرا</p><h2><a id="poem-29529" href="https://ganjoor.net/moulavi/shams/robaeesh/sh71">رباعی شمارهٔ ۷۱</a></h2>
<p>منصور بدآن خواجه که در راه خدا</p><p>از پنبهٔ تن جامهٔ جان کرد جدا</p><p>منصور کجا گفت اناالحق می‌گفت</p><p>منصور کجا بود خدا بود خدا</p><h2><a id="poem-29530" href="https://ganjoor.net/moulavi/shams/robaeesh/sh72">رباعی شمارهٔ ۷۲</a></h2>
<p>مولای اناالتائب مما سلفا</p><p>هل تقبل عذر عاشق قد تلفا</p><p>این کان ندامتی صدودا و جفا</p><p>مولای عفی‌الله عفی‌الله عفا</p><h2><a id="poem-29531" href="https://ganjoor.net/moulavi/shams/robaeesh/sh73">رباعی شمارهٔ ۷۳</a></h2>
<p>می‌آمد یار مست و تنها تنها</p><p>با نرگس پرخمار رعنا رعنا</p><p>جستم که یکی بوسه ستانم ز لبش</p><p>فریاد برآورد که یغما یغما</p><h2><a id="poem-29532" href="https://ganjoor.net/moulavi/shams/robaeesh/sh74">رباعی شمارهٔ ۷۴</a></h2>
<p>نور فلکست این تن خاکی ما</p><p>رشک ملک آمدست چالاکی ما</p><p>که رشک برد فرشته از پاکی ما</p><p>که بگریزد دیو ز بیباکی ما</p><h2><a id="poem-29533" href="https://ganjoor.net/moulavi/shams/robaeesh/sh75">رباعی شمارهٔ ۷۵</a></h2>
<p>هان ای سفری عزم کجایست کجا</p><p>هرجا که روی نشسته‌ای در دل ما</p><p>چندان غم دریاست ترا چون ماهی</p><p>کافشاند لب خشک تو را در دریا</p><h2><a id="poem-29534" href="https://ganjoor.net/moulavi/shams/robaeesh/sh76">رباعی شمارهٔ ۷۶</a></h2>
<p>یک چند به تقلید گزیدم خود را</p><p>نادیده همی نام شنیدم خود را</p><p>در خود بودم زان نسزیدم خود را</p><p>از خود چو برون شدم بدیدم خود را</p><h2><a id="poem-29535" href="https://ganjoor.net/moulavi/shams/robaeesh/sh77">رباعی شمارهٔ ۷۷</a></h2>
<p>یک طرفه عصاست موسی این رمه را</p><p>یک لقمه کند چو بفکند این همه را</p><p>نی سور گذارد او و نی ملحمه را</p><p>هر عقل نکرد فهم این زمزمه را</p><h2><a id="poem-29536" href="https://ganjoor.net/moulavi/shams/robaeesh/sh78">رباعی شمارهٔ ۷۸</a></h2>
<p>آن لقمه که در دهان نگنجد به طلب</p><p>وان علم که در نشان نگنجد به طلب</p><p>سریست میان دل مردان خدای</p><p>جبریل در آن میان نگنجد به طلب</p><h2><a id="poem-29537" href="https://ganjoor.net/moulavi/shams/robaeesh/sh79">رباعی شمارهٔ ۷۹</a></h2>
<p>آنی که فلک با تو درآید به طرب</p><p>گر آدمیی شیفته گردد چه عجب</p><p>تا جان بودم بندگیت خواهم کرد</p><p>خواهی به طلب مر او خواهی مطلب</p><h2><a id="poem-29538" href="https://ganjoor.net/moulavi/shams/robaeesh/sh80">رباعی شمارهٔ ۸۰</a></h2>
<p>از بانگ سرافیل دمیده است رباب</p><p>تا زنده و تازه کرده دلهای کباب</p><p>آن سوداها که غرقه گشتند و فنا</p><p>چون ماهیکان برآمدند از تک آب</p><h2><a id="poem-29539" href="https://ganjoor.net/moulavi/shams/robaeesh/sh81">رباعی شمارهٔ ۸۱</a></h2>
<p>امروز چو هر روز خرابیم خراب</p><p>مگشا در اندیشه و برگیر رباب</p><p>صدگونه نماز است و رکوعست و سجود</p><p>آنرا که جمال دوست باشد محراب</p><h2><a id="poem-29540" href="https://ganjoor.net/moulavi/shams/robaeesh/sh82">رباعی شمارهٔ ۸۲</a></h2>
<p>امشب ز برای دل اصحاب مخسب</p><p>گوش شب را بگیر و برتاب مخسب</p><p>گویند که فتنه خفته بهتر باشد</p><p>بیدار بهی تو فتنه مشتاب مخسب</p><h2><a id="poem-29541" href="https://ganjoor.net/moulavi/shams/robaeesh/sh83">رباعی شمارهٔ ۸۳</a></h2>
<p>اندیشه مکن بکن تو خود را در خواب</p><p>کاندیشه ز روی مه حجابست حجاب</p><p>دل چون ماهست در دل اندیشه مدار</p><p>انداز تو اندیشه گری را در آب</p><h2><a id="poem-29542" href="https://ganjoor.net/moulavi/shams/robaeesh/sh84">رباعی شمارهٔ ۸۴</a></h2>
<p>اندیشه و غم را نبود هستی و تاب</p><p>آنجا که شرابست و ربابست و کباب</p><p>عیش ابدی نوش کنید ای اصحاب</p><p>چون سبزه و گل نهید لب بر لب آب</p><h2><a id="poem-29543" href="https://ganjoor.net/moulavi/shams/robaeesh/sh85">رباعی شمارهٔ ۸۵</a></h2>
<p>ای آنکه تو دیر آمده‌ای در کتاب</p><p>گر بشتابند کودکان تو مشتاب</p><p>گر مانده شدند قوم و از دست شدند</p><p>این دست تو است زود برگیر رباب</p><h2><a id="poem-29544" href="https://ganjoor.net/moulavi/shams/robaeesh/sh86">رباعی شمارهٔ ۸۶</a></h2>
<p>ای آنکه تو یوسف منی من یعقوب</p><p>ای آنکه تو صحت تنی من ایوب</p><p>من خود چه کسم ای همه را تو محبوب</p><p>من دست همی‌زنم تو پائی میکوب</p><h2><a id="poem-29545" href="https://ganjoor.net/moulavi/shams/robaeesh/sh87">رباعی شمارهٔ ۸۷</a></h2>
<p>ای دل دو سه شام تا سحرگاه مخسب</p><p>در فرقت آفتاب چون ماه مخسپ</p><p>چون دلو درین ظلمت چه ره می‌کرد</p><p>باشد که برآئی به سر چاه مخسب</p><h2><a id="poem-29546" href="https://ganjoor.net/moulavi/shams/robaeesh/sh88">رباعی شمارهٔ ۸۸</a></h2>
<p>ای روی ترا غلام گلنار مخسپ</p><p>وی رونق نوبهار و گلزار مخسب</p><p>ای نرگس پرخمار خونخوار مخسب</p><p>امشب شب عشرت است زنهار مخسب</p><h2><a id="poem-29547" href="https://ganjoor.net/moulavi/shams/robaeesh/sh89">رباعی شمارهٔ ۸۹</a></h2>
<p>ای ماه چنین شبی تو مهوار مخسب</p><p>در دور درآ چو چرخ دوار مخسب</p><p>بیداری ما چراغ عالم باشد</p><p>یک شب تو چراغ را نگهدار مخسب</p><h2><a id="poem-29548" href="https://ganjoor.net/moulavi/shams/robaeesh/sh90">رباعی شمارهٔ ۹۰</a></h2>
<p>این باد سحر محرم رازست مخسب</p><p>هنگام تفرع و نیاز است مخسب</p><p>بر خلق دو کون از ازل تا به ابد</p><p>این در که نبسته است باز است مخسب</p><h2><a id="poem-29549" href="https://ganjoor.net/moulavi/shams/robaeesh/sh91">رباعی شمارهٔ ۹۱</a></h2>
<p>ای یار که نیست همچو تو یار مخسب</p><p>وی آنکه ز تو راست شود کار مخسب</p><p>امشب ز تو صد شمع بخواهد افروخت</p><p>زنهار تو اندریم زنهار مخسب</p><h2><a id="poem-29550" href="https://ganjoor.net/moulavi/shams/robaeesh/sh92">رباعی شمارهٔ ۹۲</a></h2>
<p>بردار حجابها به یکبار امشب</p><p>یک موی ز هر دو کون مگذار امشب</p><p>دیروز حدیث جان و دل می‌گفتی</p><p>پیش تو نهیم کشته و زار امشب</p><h2><a id="poem-29551" href="https://ganjoor.net/moulavi/shams/robaeesh/sh93">رباعی شمارهٔ ۹۳</a></h2>
<p>بی‌جام در این دور شرابست شراب</p><p>بی‌دود در این سینه کبابست کباب</p><p>فریاد رباب عشق از زحمهٔ او است</p><p>زنهار مگو همین ربابست رباب</p><h2><a id="poem-29552" href="https://ganjoor.net/moulavi/shams/robaeesh/sh94">رباعی شمارهٔ ۹۴</a></h2>
<p>بی‌طاعت دین بهشت رحمان مطلب</p><p>بی‌خاتم حق ملک سلیمان مطلب</p><p>چون عاقبت کار اجل خواهد بود</p><p>آزار دل هیچ مسلمان مطلب</p><h2><a id="poem-29553" href="https://ganjoor.net/moulavi/shams/robaeesh/sh95">رباعی شمارهٔ ۹۵</a></h2>
<p>بیکار مشین درآ درآمیز شتاب</p><p>بیکار بدن به خور برد یا سوی خواب</p><p>از اهل سماع میرسد بانک رباب</p><p>آن حلقهٔ ذاهل شدگانرا دریاب</p><h2><a id="poem-29554" href="https://ganjoor.net/moulavi/shams/robaeesh/sh96">رباعی شمارهٔ ۹۶</a></h2>
<p>حاجت نبود مستی ما را به شراب</p><p>یا مجلس ما را طرب از چنگ و رباب</p><p>بی‌ساقی و بی‌شاهد و بی‌مطرب و نی</p><p>شوریده و مستیم چو مستان خراب</p><h2><a id="poem-29555" href="https://ganjoor.net/moulavi/shams/robaeesh/sh97">رباعی شمارهٔ ۹۷</a></h2>
<p>خواب آمد و در چشم نبد موضع خواب</p><p>زیرا ز تو چشم بود پرآتش و آب</p><p>شد جانب دل دیدددلی چون سیماب</p><p>شد جانب تن دید خراب و چه خراب</p><h2><a id="poem-29556" href="https://ganjoor.net/moulavi/shams/robaeesh/sh98">رباعی شمارهٔ ۹۸</a></h2>
<p>دانیکه چه میگوید این بانگ رباب</p><p>اندر پی من بیا و ره را دریاب</p><p>زیرا به خطا راه بری سوی صواب</p><p>زیرا به سال ره بری سوی جواب</p><h2><a id="poem-29557" href="https://ganjoor.net/moulavi/shams/robaeesh/sh99">رباعی شمارهٔ ۹۹</a></h2>
<p>در چشم آمد خیال آن در خوشاب</p><p>آن لحظه کزو اشک همی رفت شتاب</p><p>پنهان گفتم براز در گوش دو چشم</p><p>مهمان عزیز است بیفزای شراب</p><h2><a id="poem-29558" href="https://ganjoor.net/moulavi/shams/robaeesh/sh100">رباعی شمارهٔ ۱۰۰</a></h2>
<p>دل در هوس تو چون ربابست رباب</p><p>هر پاره ز سوز تو کبابست کباب</p><p>دلدار ز درد ما اگر خاموش است</p><p>در خاموشی دو صد جوابست جواب</p><h2><a id="poem-29559" href="https://ganjoor.net/moulavi/shams/robaeesh/sh101">رباعی شمارهٔ ۱۰۱</a></h2>
<p>ساقی در ده برای دیدار صواب</p><p>زان باده که او نه خاک دیده است و نه آب</p><p>بیمار بدن نیم که بیمار دلم</p><p>شربت چه بود شراب در ده تو شراب</p><h2><a id="poem-29560" href="https://ganjoor.net/moulavi/shams/robaeesh/sh102">رباعی شمارهٔ ۱۰۲</a></h2>
<p>سبحان‌الله من و تو ای در خوشاب</p><p>پیوسته مخالفیم اندر هر باب</p><p>من بخت توام که هیچ خوابم نبرد</p><p>تو بخت منی که برنیائی از خواب</p><h2><a id="poem-29561" href="https://ganjoor.net/moulavi/shams/robaeesh/sh103">رباعی شمارهٔ ۱۰۳</a></h2>
<p>شب گردم گرد شهر چون باد و چو آب</p><p>از گشتن گرد شهر کس ناید خواب</p><p>عقل است که چیزها از موضع جوید</p><p>تمییز و ادب مجو تو از مست و خراب</p><h2><a id="poem-29562" href="https://ganjoor.net/moulavi/shams/robaeesh/sh104">رباعی شمارهٔ ۱۰۴</a></h2>
<p>شب گشت درین سینه چه سوز است عجب</p><p>می‌پندارم کاول روز است عجب</p><p>در دیدهٔ عشق می‌نگنجد شب و روز</p><p>این دیدهٔ عشق دیده دوز است عجب</p><h2><a id="poem-29563" href="https://ganjoor.net/moulavi/shams/robaeesh/sh105">رباعی شمارهٔ ۱۰۵</a></h2>
<p>علمی که ترا گره گشاید به طلب</p><p>زان پیش که از تو جان برآید به طلب</p><p>آن نیست که هست مینماید بگذار</p><p>آن هست که نیست مینماید به طلب</p><h2><a id="poem-29564" href="https://ganjoor.net/moulavi/shams/robaeesh/sh106">رباعی شمارهٔ ۱۰۶</a></h2>
<p>گر آب حیات خوشگواری ای خواب</p><p>امشب بر ما کار نداری ای خواب</p><p>گر با عدد موی سر تست امشب</p><p>یکسر نبری و سر نخاری ای خواب</p><h2><a id="poem-29565" href="https://ganjoor.net/moulavi/shams/robaeesh/sh107">رباعی شمارهٔ ۱۰۷</a></h2>
<p>گرم آمد عاشقانه و چست شتاب</p><p>برتافته روح او ز گلزار صواب</p><p>بر جملهٔ قاضیان دوانید امروز</p><p>در جستن آب زندگی قاضی کاب</p><h2><a id="poem-29566" href="https://ganjoor.net/moulavi/shams/robaeesh/sh108">رباعی شمارهٔ ۱۰۸</a></h2>
<p>گر می‌خواهی بقا و پیروز مخسب</p><p>از آتش عشق دوست میسوز مخسب</p><p>صد شب خفتی و حاصل آن دیدی</p><p>از بهر خدا امشب تا روز مخسب</p><h2><a id="poem-29567" href="https://ganjoor.net/moulavi/shams/robaeesh/sh109">رباعی شمارهٔ ۱۰۹</a></h2>
<p>مستند مجردان اسرار امشب</p><p>در پرده نشسته‌اند با یار امشب</p><p>ای هستی بیگانه از این ره برخیز</p><p>زحمت باشد بودن اغیار امشب</p><h2><a id="poem-29568" href="https://ganjoor.net/moulavi/shams/robaeesh/sh110">رباعی شمارهٔ ۱۱۰</a></h2>
<p>هستم به وصال دوست دلشاد امشب</p><p>وز غصهٔ هجر گشته آزاد امشب</p><p>با یار بچرخم و دل میگوید</p><p>یارب که کلید صبح گم باد امشب</p><h2><a id="poem-29569" href="https://ganjoor.net/moulavi/shams/robaeesh/sh111">رباعی شمارهٔ ۱۱۱</a></h2>
<p>یارب یارب به حق تسبیح رباب</p><p>کش در تسبیح صد سالست و جواب</p><p>یارب به دل کباب و چشم پرآب</p><p>جوشان‌تر از آنیم که در خم، شراب</p><h2><a id="poem-29570" href="https://ganjoor.net/moulavi/shams/robaeesh/sh112">رباعی شمارهٔ ۱۱۲</a></h2>
<p>یاری کن و یار باش ای یار مخسب</p><p>ای بلبل سرمست به گلزار مخسب</p><p>یاران غریب را نگهدار مخسب</p><p>امشب شب بخشش است زنهار مخسب</p><h2><a id="poem-29571" href="https://ganjoor.net/moulavi/shams/robaeesh/sh113">رباعی شمارهٔ ۱۱۳</a></h2>
<p>آب حیوان در آب و گل پیدا نیست</p><p>در مهر دلت مهر گسل پیدا نیست</p><p>چندین خجل از کیست خجل پیدا نیست</p><p>این راه بزن که ره به دل پیدا نیست</p><h2><a id="poem-29572" href="https://ganjoor.net/moulavi/shams/robaeesh/sh114">رباعی شمارهٔ ۱۱۴</a></h2>
<p>آری صنما بهانه خود کم بودت</p><p>تا خواب بیامد و ز ما بر بودت</p><p>خوش خسب که من تا به سحر خواهم گفت</p><p>فریاد ز نرگسان خواب آلودت</p><h2><a id="poem-29573" href="https://ganjoor.net/moulavi/shams/robaeesh/sh115">رباعی شمارهٔ ۱۱۵</a></h2>
<p>آسوده کسی که در کم و بیشی نیست</p><p>در بند توانگری و درویشی نیست</p><p>فارغ ز غم جهان و از خلق جهان</p><p>با خویشتنش بدرهٔ خویشی نیست</p><h2><a id="poem-29574" href="https://ganjoor.net/moulavi/shams/robaeesh/sh116">رباعی شمارهٔ ۱۱۶</a></h2>
<p>آمد بر من چو در کفم زر پنداشت</p><p>چون دید که زر نیست وفا را بگذاشت</p><p>از حلقهٔ گوش او چنین پندارم</p><p>کانجا که زر است گوش میباید داشت</p><h2><a id="poem-29575" href="https://ganjoor.net/moulavi/shams/robaeesh/sh117">رباعی شمارهٔ ۱۱۷</a></h2>
<p>آن آتش ساده که ترا خورد و بکاست</p><p>آن ساده به از دو صد نگار زیبا است</p><p>آن آتش شهوت که چو صاف و ساده است</p><p>بنگر چه نگاران که از آن آتش خاست</p><h2><a id="poem-29576" href="https://ganjoor.net/moulavi/shams/robaeesh/sh118">رباعی شمارهٔ ۱۱۸</a></h2>
<p>آن بت که جمال و زینت مجلس ماست</p><p>در مجلس ما نیست ندانیم کجاست</p><p>سرویست بلند و قامتی دارد راست</p><p>کز قامت او قیامت از ما برخاست</p><h2><a id="poem-29577" href="https://ganjoor.net/moulavi/shams/robaeesh/sh119">رباعی شمارهٔ ۱۱۹</a></h2>
<p>آن پیش روی که جان او پیش صف است</p><p>داند که تو بحری و جهان همچو کفست</p><p>بی‌دف و نیی، رقص کند عاشق تو</p><p>امشب چه کند که هر طرف نای و دفست</p><h2><a id="poem-29578" href="https://ganjoor.net/moulavi/shams/robaeesh/sh120">رباعی شمارهٔ ۱۲۰</a></h2>
<p>آن تلخ سخنها که چنان دل شکن است</p><p>انصاف بده چه لایق آن دهن است</p><p>شیرین لب او تلخ نگفتی هرگز</p><p>این بی‌نمکی ز شور بختی منست</p><h2><a id="poem-29579" href="https://ganjoor.net/moulavi/shams/robaeesh/sh121">رباعی شمارهٔ ۱۲۱</a></h2>
<p>آنجا که توئی همه غم و جنگ و جفاست</p><p>چون غرقهٔ ما شدی همه لطف و وفاست</p><p>گر راست شوی هر آنچه ماراست تراست</p><p>ور راست نه‌ای چپ ترا گیرم راست</p><h2><a id="poem-29580" href="https://ganjoor.net/moulavi/shams/robaeesh/sh122">رباعی شمارهٔ ۱۲۲</a></h2>
<p>آن جان که از او دلبر ما شادانست</p><p>پیوسته سرش سبز و لبش خندان است</p><p>اندازهٔ جان نیست چنان لطف و جمال</p><p>آهسته بگوئیم مگر جانانست</p><h2><a id="poem-29581" href="https://ganjoor.net/moulavi/shams/robaeesh/sh123">رباعی شمارهٔ ۱۲۳</a></h2>
<p>آن جاه و جمالی که جهان‌افروز است</p><p>وان صورت پنهان که طرب را روز است</p><p>امروز چو با ما است درو آویزیم</p><p>دی رفت و پریر رفت که روز امروز است</p><h2><a id="poem-29582" href="https://ganjoor.net/moulavi/shams/robaeesh/sh124">رباعی شمارهٔ ۱۲۴</a></h2>
<p>آن چشم فراز از پی تاب شده است</p><p>تا ظن نبری که فتنه در خواب شده است</p><p>صد آب ز چشم ما روان کردی دی</p><p>امروز نگر که صد روان آب شده است</p><h2><a id="poem-29583" href="https://ganjoor.net/moulavi/shams/robaeesh/sh125">رباعی شمارهٔ ۱۲۵</a></h2>
<p>آن چشم که خون گشت غم او را جفت است</p><p>زو خواب طمع مدار کوکی خفته است</p><p>پندارد کاین نیز نهایت دارد</p><p>ای بیخبر از عشق که این را گفته است</p><h2><a id="poem-29584" href="https://ganjoor.net/moulavi/shams/robaeesh/sh126">رباعی شمارهٔ ۱۲۶</a></h2>
<p>آن چیست کز او سماعها را شرف است</p><p>وان چیست که چون رود محل تلف است</p><p>می‌آید و میرود نهان تا دانند</p><p>کاین ذوق و سماعها نه از نای و دف است</p><h2><a id="poem-29585" href="https://ganjoor.net/moulavi/shams/robaeesh/sh127">رباعی شمارهٔ ۱۲۷</a></h2>
<p>آن چیست که لذتست از او در صورت</p><p>وان چیست که بی‌او است مکدر صورت</p><p>یک لحظه نهان شود ز صورت آن چیز</p><p>یک لحظه ز لامکان زند بر صورت</p><h2><a id="poem-29586" href="https://ganjoor.net/moulavi/shams/robaeesh/sh128">رباعی شمارهٔ ۱۲۸</a></h2>
<p>آن خواجه که بار او همه قند تر است</p><p>از مستی خود ز قند خود بیخبر است</p><p>گفتم که ازین شکر نصیبم ندهی</p><p>نی گفت ندانست که آن نیشکر است</p><h2><a id="poem-29587" href="https://ganjoor.net/moulavi/shams/robaeesh/sh129">رباعی شمارهٔ ۱۲۹</a></h2>
<p>آن دم که مرا بگرد تو دورانست</p><p>ساقی و شراب و قدح و دور، آنست</p><p>واندم که ترا تجلی احسانست</p><p>جان در حیرت چو موسی عمرانست</p><h2><a id="poem-29588" href="https://ganjoor.net/moulavi/shams/robaeesh/sh130">رباعی شمارهٔ ۱۳۰</a></h2>
<p>آن را که بود کار نه زین یارانست</p><p>کاین پیشهٔ ما پیشهٔ بیکارانست</p><p>این راه که راه دزد و عیارانست</p><p>چه جای توانگران و زردارانست</p><h2><a id="poem-29589" href="https://ganjoor.net/moulavi/shams/robaeesh/sh131">رباعی شمارهٔ ۱۳۱</a></h2>
<p>آن را که خدای چون تو یاری داده است</p><p>او را دل و جان و بیقراری داده است</p><p>زنهار طمع مدار زانکس کاری</p><p>زیرا که خداش طرفه کاری داده است</p><h2><a id="poem-29590" href="https://ganjoor.net/moulavi/shams/robaeesh/sh132">رباعی شمارهٔ ۱۳۲</a></h2>
<p>آن را که غمی باشد و بتواند گفت</p><p>گر از دل خود بگفت بتواند رفت</p><p>این طرفه گلی نگر که ما را بشکفت</p><p>نه رنگ توان نمود و نه بوی نهفت</p><h2><a id="poem-29591" href="https://ganjoor.net/moulavi/shams/robaeesh/sh133">رباعی شمارهٔ ۱۳۳</a></h2>
<p>آن روح که بسته بود در نقش صفات</p><p>از پرتو مصطفی درآمد بر ذات</p><p>واندم که روان گشت ز شادی میگفت</p><p>شادی روان مصطفی را صلوات</p><h2><a id="poem-29592" href="https://ganjoor.net/moulavi/shams/robaeesh/sh134">رباعی شمارهٔ ۱۳۴</a></h2>
<p>آن روی ترش نیست چنینش فعل است</p><p>می‌گوید و می‌خورد در اینش فعل است</p><p>آنکس که بر این چرخ برینش فعل است</p><p>این نیست عجب که در زمینش فعل است</p><h2><a id="poem-29593" href="https://ganjoor.net/moulavi/shams/robaeesh/sh135">رباعی شمارهٔ ۱۳۵</a></h2>
<p>آن سایهٔ تو جایگه و خانهٔ ما است</p><p>وان زلف تو بند دل دیوانهٔ ما است</p><p>هر گوشه یکی شمع و دو سه پروانه است</p><p>اما نه چو شمع که پروانهٔ ما است</p><h2><a id="poem-29594" href="https://ganjoor.net/moulavi/shams/robaeesh/sh136">رباعی شمارهٔ ۱۳۶</a></h2>
<p>آن شاه که خاک پای او تاج سر است</p><p>گفتم که فراق تو ز مرگم بتر است</p><p>اینک رخ زرد من گوا گفت برو</p><p>رخ را چه گلست کار او همچو زر است</p><h2><a id="poem-29595" href="https://ganjoor.net/moulavi/shams/robaeesh/sh137">رباعی شمارهٔ ۱۳۷</a></h2>
<p>آن شب که ترا به خواب بینم پیداست</p><p>چون روز شود چو روز دل پرغوغاست</p><p>آن پیل که دوش خواب هندستان دید</p><p>از بند بجست طاقت آن پیل کراست</p><h2><a id="poem-29596" href="https://ganjoor.net/moulavi/shams/robaeesh/sh138">رباعی شمارهٔ ۱۳۸</a></h2>
<p>آن شه که ز چاکران بدخو نگریخت</p><p>وز بی‌ادبی و جرم صد تو نگریخت</p><p>او را تو نگوی لطف، دریا گویش</p><p>بگریخت ز ما دیو سیه او نگریخت</p><h2><a id="poem-29597" href="https://ganjoor.net/moulavi/shams/robaeesh/sh139">رباعی شمارهٔ ۱۳۹</a></h2>
<p>آن عشق مجرد سوی صحرا می‌تاخت</p><p>دیدش دل من ز کر و فرش بشناخت</p><p>با خود می‌گفت چون ز صورت برهم</p><p>با صورت عشق عشقها خواهم باخت</p><h2><a id="poem-29598" href="https://ganjoor.net/moulavi/shams/robaeesh/sh140">رباعی شمارهٔ ۱۴۰</a></h2>
<p>آن قاضی ما چو دیگران قاضی نیست</p><p>میلش بسوی اطلس مقراضی نیست</p><p>شد قاضی ما عاشق از روز ازل</p><p>با غیر قضای عشق او راضی نیست</p><h2><a id="poem-29599" href="https://ganjoor.net/moulavi/shams/robaeesh/sh141">رباعی شمارهٔ ۱۴۱</a></h2>
<p>آنکس که امید یاری غم داده است</p><p>هان تا نخوری که او ترا دم داده است</p><p>در روز خوشی همه جهان یار تواند</p><p>یار شب غم نشان کسی کم داده است</p><h2><a id="poem-29600" href="https://ganjoor.net/moulavi/shams/robaeesh/sh142">رباعی شمارهٔ ۱۴۲</a></h2>
<p>آنکس که بروی خواب او رشک پریست</p><p>آمد سحری و بر دل من نگریست</p><p>او گریه و من گریه که تا آمد صبح</p><p>پرسید کز این هر دو عجب عاشق کیست</p><h2><a id="poem-29601" href="https://ganjoor.net/moulavi/shams/robaeesh/sh143">رباعی شمارهٔ ۱۴۳</a></h2>
<p>آنکس که ترا به چشم ظاهر دیده است</p><p>بر سبلت و ریش خویشتن خندیده است</p><p>وانکس که ترا ز خود قیاسی گیرد</p><p>آن مسکین را چه خارها در دیده است</p><h2><a id="poem-29602" href="https://ganjoor.net/moulavi/shams/robaeesh/sh144">رباعی شمارهٔ ۱۴۴</a></h2>
<p>آنکس که درون سینه را دل پنداشت</p><p>گامی دو سه رفت و جمله حاصل پنداشت</p><p>تسبیح و سجاده توبه و زهد و ورع</p><p>این جمله رهست خواجه منزل پنداشت</p><h2><a id="poem-29603" href="https://ganjoor.net/moulavi/shams/robaeesh/sh145">رباعی شمارهٔ ۱۴۵</a></h2>
<p>آنکس که ز سر عاشقی باخبر است</p><p>فاش است میان عاشقان مشتهر است</p><p>وانکس که ز ناموس نهان میدارد</p><p>پیداست که در فراق زیر و زبر است</p><h2><a id="poem-29604" href="https://ganjoor.net/moulavi/shams/robaeesh/sh146">رباعی شمارهٔ ۱۴۶</a></h2>
<p>آنکس که سرت برید غمخوار تو اوست</p><p>وان کو کلهت نهاد طرار تو اوست</p><p>وانکس که ترا بار دهد بار تو اوست</p><p>وانکس که ترا بی‌تو کند یار تو اوست</p><h2><a id="poem-29605" href="https://ganjoor.net/moulavi/shams/robaeesh/sh147">رباعی شمارهٔ ۱۴۷</a></h2>
<p>آنکو ز نهال هوست شبخیزانست</p><p>چون مست بهر شاخ در آویزنست</p><p>کز شاخ طرب حاملهٔ فرزند است</p><p>کو قرهٔ عین طرب‌انگیزانست</p><h2><a id="poem-29606" href="https://ganjoor.net/moulavi/shams/robaeesh/sh148">رباعی شمارهٔ ۱۴۸</a></h2>
<p>آن نور مبین که در جبین ما هست</p><p>وان ض یقین که در دل آگاهست</p><p>این جملهٔ نور بلکه نور همه نور</p><p>از نور محمد رسول‌الله است</p><h2><a id="poem-29607" href="https://ganjoor.net/moulavi/shams/robaeesh/sh149">رباعی شمارهٔ ۱۴۹</a></h2>
<p>آواز تو ارمغان نفخ صور است</p><p>زان قوت و قوت هر دل رنجور است</p><p>آواز بلند کن کهتا پست شوند</p><p>هرجا که امیریست و یا مأمور است</p><h2><a id="poem-29608" href="https://ganjoor.net/moulavi/shams/robaeesh/sh150">رباعی شمارهٔ ۱۵۰</a></h2>
<p>از بسکه دل تو دام حیلت افراخت</p><p>خود را و ترا ز چشم رحمت انداخت</p><p>مانندهٔ فرعون خدا را نشناخت</p><p>چون برق گرفت عالمی را بگداخت</p><h2><a id="poem-29609" href="https://ganjoor.net/moulavi/shams/robaeesh/sh151">رباعی شمارهٔ ۱۵۱</a></h2>
<p>از بی‌یاری ظریفتر یاری نیست</p><p>وز بی‌کاری لطیفتر کاری نیست</p><p>هرکس که ز عیاری و حیله ببرید</p><p>والله که چو او زیرک و عیاری نیست</p><h2><a id="poem-29610" href="https://ganjoor.net/moulavi/shams/robaeesh/sh152">رباعی شمارهٔ ۱۵۲</a></h2>
<p>از جمله طمع بریدنم آسانست</p><p>الا ز کسی که جان ما را جانست</p><p>از هرکه کسی برد برای تو برد</p><p>از تو که برد دمی کرا امکان است</p><h2><a id="poem-29611" href="https://ganjoor.net/moulavi/shams/robaeesh/sh153">رباعی شمارهٔ ۱۵۳</a></h2>
<p>از حلقهٔ گوش از دلم باخبر است</p><p>در حلقهٔ او دل از همه حلقه‌تر است</p><p>زیر و زبر چرخ پر است از غم او</p><p>هر ذره چو آفتاب زیر و زبر است</p><h2><a id="poem-29612" href="https://ganjoor.net/moulavi/shams/robaeesh/sh154">رباعی شمارهٔ ۱۵۴</a></h2>
<p>از دوستی دوست نگنجم در پوست</p><p>در پوست نگنجم که شهم سخت نکوست</p><p>هرگز نزید به کام عاشق معشوق</p><p>معشوق که بر مراد عاشق زید اوست</p><h2><a id="poem-29613" href="https://ganjoor.net/moulavi/shams/robaeesh/sh155">رباعی شمارهٔ ۱۵۵</a></h2>
<p>از دیدن اغیار چو ما را مدد است</p><p>پس فرد نه‌ایم و کار ما در عدد است</p><p>از نیک و بد آگهیم و این نیک و بد است</p><p>هردل که نه بی‌خود است زیر لگد است</p><h2><a id="poem-29614" href="https://ganjoor.net/moulavi/shams/robaeesh/sh156">رباعی شمارهٔ ۱۵۶</a></h2>
<p>از عهد مگو که او نه بر پای من است</p><p>چون زلف تو عهد من شکن در شکن است</p><p>زان بند شکن مگو که اندر لب تست</p><p>یا زان آتش که از لبت در دهن است</p><h2><a id="poem-29615" href="https://ganjoor.net/moulavi/shams/robaeesh/sh157">رباعی شمارهٔ ۱۵۷</a></h2>
<p>از کفر و ز اسلام برون صحرائیست</p><p>ما را به میان آن فضا سودائیست</p><p>عارف چو بدان رسید سر را بنهد</p><p>نه کفر و نه اسلام و نه آنجا جائیست</p><h2><a id="poem-29616" href="https://ganjoor.net/moulavi/shams/robaeesh/sh158">رباعی شمارهٔ ۱۵۸</a></h2>
<p>از نوح سفینه ایست میراث نجات</p><p>گردان و روان میانهٔ بحر حیات</p><p>اندر دل از آن بحر برسته است نبات</p><p>اما چون دل نه نقش دارد نه جهات</p><h2><a id="poem-29617" href="https://ganjoor.net/moulavi/shams/robaeesh/sh159">رباعی شمارهٔ ۱۵۹</a></h2>
<p>العین لفقدکم کثیرالعبرات</p><p>والقلب لذکرکم کثیرالحسرات</p><p>هل یرجع من زماننا ما قدفات</p><p>هیهات و هل فات زمان هیهات</p><h2><a id="poem-29618" href="https://ganjoor.net/moulavi/shams/robaeesh/sh160">رباعی شمارهٔ ۱۶۰</a></h2>
<p>افغان کردم بر آن فغانم می‌سوخت</p><p>خامش کردم چو خامشانم می‌سوخت</p><p>از جمله کرانه‌ها برون کرد مرا</p><p>رفتم به میان و در میانم می‌سوخت</p><h2><a id="poem-29619" href="https://ganjoor.net/moulavi/shams/robaeesh/sh161">رباعی شمارهٔ ۱۶۱</a></h2>
<p>افکند مرا دلم به غوغا و گریخت</p><p>جان آمد و هم از سر سودا و گریخت</p><p>آن زهرهٔ بی‌زهره چو دید آتش من</p><p>بربط بنهاد زود برجا و گریخت</p><h2><a id="poem-29620" href="https://ganjoor.net/moulavi/shams/robaeesh/sh162">رباعی شمارهٔ ۱۶۲</a></h2>
<p>امروز چه روز است که خورشید دوتاست</p><p>امروز ز روزها برونست و جداست</p><p>از چرخ بخاکیان نثار است و صداست</p><p>کای دلشدگان مژده که این روز شماست</p><h2><a id="poem-29621" href="https://ganjoor.net/moulavi/shams/robaeesh/sh163">رباعی شمارهٔ ۱۶۳</a></h2>
<p>امروز در این خانه کسی رقصانست</p><p>که کل کمال پیش او نقصانست</p><p>ور در تو ز انکار رگی جنبانست</p><p>آنماه در انکار تو هم تابانست</p><h2><a id="poem-29622" href="https://ganjoor.net/moulavi/shams/robaeesh/sh164">رباعی شمارهٔ ۱۶۴</a></h2>
<p>امروز من و جام صبوحی در دست</p><p>می‌افتم و می‌خیزم و می‌گردم مست</p><p>با سرو بلند خویش من مستم و پست</p><p>من نیست شوم تا نبود جزوی هست</p><h2><a id="poem-29623" href="https://ganjoor.net/moulavi/shams/robaeesh/sh165">رباعی شمارهٔ ۱۶۵</a></h2>
<p>امروز مهم دست زنان آمده است</p><p>پیدا و نهان چو نقش جان آمده است</p><p>مست و خوش و شنگ و بی‌امان آمده است</p><p>زانروی چنینم که چنان آمده است</p><h2><a id="poem-29624" href="https://ganjoor.net/moulavi/shams/robaeesh/sh166">رباعی شمارهٔ ۱۶۶</a></h2>
<p>امشب آمد خیال آن دلبر چست</p><p>در خانهٔ تن مقام دل را میجست</p><p>دل را چو بیافت زود خنجر بکشید</p><p>زد بر دل من که دست و بازوش درست</p><h2><a id="poem-29625" href="https://ganjoor.net/moulavi/shams/robaeesh/sh167">رباعی شمارهٔ ۱۶۷</a></h2>
<p>امشب شب آن دولت بی‌پایانست</p><p>شب نیست عروسی خداجویانست</p><p>آن جفت لطیف با یکی گویانست</p><p>امشب تتق خوش نکو رویانست</p><h2><a id="poem-29626" href="https://ganjoor.net/moulavi/shams/robaeesh/sh168">رباعی شمارهٔ ۱۶۸</a></h2>
<p>امشب شب آنست که جان شبهاست</p><p>امشب شب آنست که حاجات رواست</p><p>امشب شب بخشایش و انعام و عطاست</p><p>امشب شب آنست که همراز خداست</p><h2><a id="poem-29627" href="https://ganjoor.net/moulavi/shams/robaeesh/sh169">رباعی شمارهٔ ۱۶۹</a></h2>
<p>امشب شب من بسی ضعیف و زار است</p><p>امشب شب پرداختن اسرار است</p><p>اسرار دلم جمله خیال یار است</p><p>ای شب بگذر زود که ما را کار است</p><h2><a id="poem-29628" href="https://ganjoor.net/moulavi/shams/robaeesh/sh170">رباعی شمارهٔ ۱۷۰</a></h2>
<p>امشب منم و طواف کاشانهٔ دوست</p><p>میگردم تا بصبح در خانهٔ دوست</p><p>زیرا که بهر صبوح موسوم شده است</p><p>کاین کاسهٔ سر بدست پیمانهٔ اوست</p><h2><a id="poem-29629" href="https://ganjoor.net/moulavi/shams/robaeesh/sh171">رباعی شمارهٔ ۱۷۱</a></h2>
<p>امشب هردل که همچو مه در طلب است</p><p>مانندهٔ زهره او حریف طرب است</p><p>از آرزوی لبش مرا جان بلب است</p><p>ایزد داند خموش کاین شب چه شب است</p><h2><a id="poem-29630" href="https://ganjoor.net/moulavi/shams/robaeesh/sh172">رباعی شمارهٔ ۱۷۲</a></h2>
<p>اندر دل من درون و بیرون همه او است</p><p>اندر تن من جان و رگ و خون همه اوست</p><p>اینجای چگونه کفر و ایمان گنجد</p><p>بی‌چون باشد وجود من چون همه اوست</p><h2><a id="poem-29631" href="https://ganjoor.net/moulavi/shams/robaeesh/sh173">رباعی شمارهٔ ۱۷۳</a></h2>
<p>اندر سر ما همت کاری دگر است</p><p>معشوقه خوب ما نگاری دگر است</p><p>والله که بعشق نیز قانع نشویم</p><p>ما را پس از این خزان بهاری دگر است</p><h2><a id="poem-29632" href="https://ganjoor.net/moulavi/shams/robaeesh/sh174">رباعی شمارهٔ ۱۷۴</a></h2>
<p>انصاف بده که عشق نیکوکار است</p><p>زانست خلل که طبع بدکردار است</p><p>تو شهوت خویش را لقب عشق نهی</p><p>از شهوت تا به عشق ره بسیار است</p><h2><a id="poem-29633" href="https://ganjoor.net/moulavi/shams/robaeesh/sh175">رباعی شمارهٔ ۱۷۵</a></h2>
<p>او پاک شده است و خام ار در حرم است</p><p>در کیسه بدان رود که نقد درم است</p><p>قلاب نشاید که شود با او یار</p><p>از ضد بجهد یکی اگر محترم است</p><h2><a id="poem-29634" href="https://ganjoor.net/moulavi/shams/robaeesh/sh176">رباعی شمارهٔ ۱۷۶</a></h2>
<p>ای آب حیات قطره از آب رخت</p><p>وی ماه فلک یک اثر از تاب رخت</p><p>گفتم که شب دراز خواهم مهتاب</p><p>آن شب شب زلف تست و مهتاب رخت</p><h2><a id="poem-29635" href="https://ganjoor.net/moulavi/shams/robaeesh/sh177">رباعی شمارهٔ ۱۷۷</a></h2>
<p>ای آمده بامداد شوریده و مست</p><p>پیداست که باده دوش گیرا بوده است</p><p>امروز خرابی و نه روز گشتست</p><p>مستک مستک بخانه اولیست نشست</p><h2><a id="poem-29636" href="https://ganjoor.net/moulavi/shams/robaeesh/sh178">رباعی شمارهٔ ۱۷۸</a></h2>
<p>ای آنکه درینجهان چو تو پاکی نیست</p><p>زیبا و لطیف و چست و چالاکی نیست</p><p>زین طعنه در اینراه بسی خواهد بود</p><p>با ما تو چگونه‌ای دگر باکی نیست</p><h2><a id="poem-29637" href="https://ganjoor.net/moulavi/shams/robaeesh/sh179">رباعی شمارهٔ ۱۷۹</a></h2>
<p>ای بنده بدان که خواجهٔ شرق اینست</p><p>از ابر گهربار ازل برق اینست</p><p>تو هرچه بگویی از قیاسی گویی</p><p>او قصه ز دیده می‌کند فرق اینست</p><h2><a id="poem-29638" href="https://ganjoor.net/moulavi/shams/robaeesh/sh180">رباعی شمارهٔ ۱۸۰</a></h2>
<p>ای بی‌خبر از مغز شده غره بپوست</p><p>هشدار که در میان جانداری دوست</p><p>حس مغز تنست و مغز حست جانست</p><p>چون از تن و حس و جان گذشتی همه اوست</p><h2><a id="poem-29639" href="https://ganjoor.net/moulavi/shams/robaeesh/sh181">رباعی شمارهٔ ۱۸۱</a></h2>
<p>ای تن تو نمیری که چنان جان با تست</p><p>ای کفر طرب‌فزا، که ایمان با تست</p><p>هرچند که از زن صفتان خسته شدی</p><p>مردی به صفت همت مردان با تست</p><h2><a id="poem-29640" href="https://ganjoor.net/moulavi/shams/robaeesh/sh182">رباعی شمارهٔ ۱۸۲</a></h2>
<p>ای جان جهان جان و جهان باقی نیست</p><p>جز عشق قدیم شاهد و ساقی نیست</p><p>بر کعبهٔ نیستی طوافی دارد</p><p>عاشق چو ز کعبه است آفاقی نیست</p><h2><a id="poem-29641" href="https://ganjoor.net/moulavi/shams/robaeesh/sh183">رباعی شمارهٔ ۱۸۳</a></h2>
<p>ای جان خبرت هست که جانان تو کیست</p><p>وی دل خبرت هست که مهمان تو کیست</p><p>ای تن که بهر حیله رهی می‌جویی</p><p>او می‌کشدت ببین که جویان تو کیست</p><h2><a id="poem-29642" href="https://ganjoor.net/moulavi/shams/robaeesh/sh184">رباعی شمارهٔ ۱۸۴</a></h2>
<p>ای جان ز دل تو بر دل من راهست</p><p>وز جستن آن در دل من آگاه است</p><p>زیرا دل من چو آب صافی خوش است</p><p>آب صافی آینه‌دار ماه است</p><h2><a id="poem-29643" href="https://ganjoor.net/moulavi/shams/robaeesh/sh185">رباعی شمارهٔ ۱۸۵</a></h2>
<p>ای حسرت خوبان جهان روی خوشت</p><p>وی قبلهٔ زاهدان دو ابروی خوشت</p><p>از جمله صفات خویش عریان گشتم</p><p>تا غوطه خورم برهنه در جوی خوشت</p><h2><a id="poem-29644" href="https://ganjoor.net/moulavi/shams/robaeesh/sh186">رباعی شمارهٔ ۱۸۶</a></h2>
<p>ای خرمنت از سنبلهٔ آب حیات</p><p>انبار جهان پر است از تخم موات</p><p>ز انبار نخواهم که پر است از خیرات</p><p>بر خرمن من خود نویسم امشب تو برات</p><h2><a id="poem-29645" href="https://ganjoor.net/moulavi/shams/robaeesh/sh187">رباعی شمارهٔ ۱۸۷</a></h2>
<p>ای خواجه ترا غم جمال و جاهست</p><p>و اندیشهٔ باغ و راغ و خرمنگاهست</p><p>ما سوختگان عالم توحیدیم</p><p>ما را سر لا اله الا الله است</p><h2><a id="poem-29646" href="https://ganjoor.net/moulavi/shams/robaeesh/sh188">رباعی شمارهٔ ۱۸۸</a></h2>
<p>ای در دل من نشسته شد وقت نشست</p><p>ای توبه شکن رسید هنگام شکست</p><p>آن بادهٔ گلرنگ چنین رنگی بست</p><p>وقت است که چون گل برود دست بدست</p><h2><a id="poem-29647" href="https://ganjoor.net/moulavi/shams/robaeesh/sh189">رباعی شمارهٔ ۱۸۹</a></h2>
<p>ای دل تا ریش و خسته میدارندت</p><p>دیوانه و پای بسته میدارندت</p><p>مانندهٔ دانه‌ای که مغزی داری</p><p>پیوسته از آن شکسته میدارندت</p><h2><a id="poem-29648" href="https://ganjoor.net/moulavi/shams/robaeesh/sh190">رباعی شمارهٔ ۱۹۰</a></h2>
<p>ای دل تو و درد او که درمان اینست</p><p>غم میخور و دم مزن که فرمان اینست</p><p>گر پای بر آرزو نهادی یکچند</p><p>کشتی سگ نفس را و قربان اینست</p><h2><a id="poem-29649" href="https://ganjoor.net/moulavi/shams/robaeesh/sh191">رباعی شمارهٔ ۱۹۱</a></h2>
<p>ای دوست مکن که روزها را فرداست</p><p>نیکی و بدی چو روز روشن پیداست</p><p>در مذهب عاشقی خیانت نه رواست</p><p>من راست روم تو کژ روی ناید راست</p><h2><a id="poem-29650" href="https://ganjoor.net/moulavi/shams/robaeesh/sh192">رباعی شمارهٔ ۱۹۲</a></h2>
<p>ای ذکر تو مانع تماشای تو دوست</p><p>برق رخ تو نقاب سیمای تو دوست</p><p>با یاد لبت از لب تو محرومم</p><p>ای یاد لبت حجاب لبهای تو دوست</p><h2><a id="poem-29651" href="https://ganjoor.net/moulavi/shams/robaeesh/sh193">رباعی شمارهٔ ۱۹۳</a></h2>
<p>ای ساقی اگر سعادتی هست تراست</p><p>جانی و دلی و جان و دل مست تراست</p><p>اندر سر ما عشق تو پا میکوبد</p><p>دستی میزن که تا ابد دست تراست</p><h2><a id="poem-29652" href="https://ganjoor.net/moulavi/shams/robaeesh/sh194">رباعی شمارهٔ ۱۹۴</a></h2>
<p>ای ساقی جان مطرب ما را چه شده است</p><p>چون می‌نزند رهی ره او که زده است</p><p>او میداند که عشق را نیک و بد است</p><p>نیک و بد عشق را ز مطرب مدد است</p><h2><a id="poem-29653" href="https://ganjoor.net/moulavi/shams/robaeesh/sh195">رباعی شمارهٔ ۱۹۵</a></h2>
<p>ای شب چه شبی که روزها چاکر تست</p><p>تو دریائی و جان جان اخگر تست</p><p>اندر دل من شعله زنانست امشب</p><p>آن آتش و آن فتنه که اندر سر تست</p><h2><a id="poem-29654" href="https://ganjoor.net/moulavi/shams/robaeesh/sh196">رباعی شمارهٔ ۱۹۶</a></h2>
<p>ای شب ز می تو مر مرا مستی نیست</p><p>بیخوابی من گزاف و سردستی نیست</p><p>خوابم چو ملک بر آسمان پریده‌ست</p><p>زیرا جسدم بسی درین پستی نیست</p><h2><a id="poem-29655" href="https://ganjoor.net/moulavi/shams/robaeesh/sh197">رباعی شمارهٔ ۱۹۷</a></h2>
<p>ای طالب اگر ترا سر این راهست</p><p>واندر سر تو هوای این درگاهست</p><p>مفتاح فتوح اهل حق دانی چیست</p><p>خوش گفتن لا اله الا الله است</p><h2><a id="poem-29656" href="https://ganjoor.net/moulavi/shams/robaeesh/sh198">رباعی شمارهٔ ۱۹۸</a></h2>
<p>ای عقل برو که عاقل اینجا نیست</p><p>گر موی شوی موی ترا گنجانیست</p><p>روز آمد و روز هر چراغی که فروخت</p><p>در شعلهٔ آفتاب جز رسوا نیست</p><h2><a id="poem-29657" href="https://ganjoor.net/moulavi/shams/robaeesh/sh199">رباعی شمارهٔ ۱۹۹</a></h2>
<p>ای فکر تو بر بسته نه پایت باز است</p><p>آخر حرکت نیز که دیدی راز است</p><p>اندر حرکت قبض یقین بسط شود</p><p>آب چه و آب جو بدین ممتاز است</p><h2><a id="poem-29658" href="https://ganjoor.net/moulavi/shams/robaeesh/sh200">رباعی شمارهٔ ۲۰۰</a></h2>
<p>ای کز تو دلم پر سمن و یاسمنست</p><p>وز دولت تو کیست که او همچو منست</p><p>برخاستن از جان و جهان مشکل نیست</p><p>مشکل ز سر کوی تو برخاستن است</p><h2><a id="poem-29659" href="https://ganjoor.net/moulavi/shams/robaeesh/sh201">رباعی شمارهٔ ۲۰۱</a></h2>
<p>ای لعل و عقیق و در و دریا و درست</p><p>فارغ از جای و پای بر جا و درست</p><p>ای خواجهٔ روح و روح‌افزا و درست</p><p>دیر آمدنت رواست دیرآ و درست</p><h2><a id="poem-29660" href="https://ganjoor.net/moulavi/shams/robaeesh/sh202">رباعی شمارهٔ ۲۰۲</a></h2>
<p>این بانگ خوش از جانب کیوان منست</p><p>این بوی خوش از گلشن و بستان منست</p><p>آن چیز که او بر دل و بر جان منست</p><p>تا بر رود او کجا رود آن منست</p><h2><a id="poem-29661" href="https://ganjoor.net/moulavi/shams/robaeesh/sh203">رباعی شمارهٔ ۲۰۳</a></h2>
<p>این چرخ غلام طبع خود رایهٔ ماست</p><p>هستی ز برای نیستی مایهٔ ماست</p><p>اندر پس پرده‌ها یکی دایهٔ ماست</p><p>ما آمده نیستیم این سایهٔ ماست</p><h2><a id="poem-29662" href="https://ganjoor.net/moulavi/shams/robaeesh/sh204">رباعی شمارهٔ ۲۰۴</a></h2>
<p>این چرخ و فلکها که حد بینش ماست</p><p>در دست تصرف خدا کم ز عصاست</p><p>هر ذره و قطره گر نهنگی گردد</p><p>آن جمله مثال ماهیی در دریاست</p><h2><a id="poem-29663" href="https://ganjoor.net/moulavi/shams/robaeesh/sh205">رباعی شمارهٔ ۲۰۵</a></h2>
<p>این جمله شرابهای بی‌جام کراست</p><p>ما مرغ گرفته‌ایم این دام کراست</p><p>از بهر نثار عاشقان هر نفسی</p><p>چندین شکر و پسته و بادام کراست</p><h2><a id="poem-29664" href="https://ganjoor.net/moulavi/shams/robaeesh/sh206">رباعی شمارهٔ ۲۰۶</a></h2>
<p>این جو که تراست هر کسی جویان نیست</p><p>هر چرخ ز آب جوی تو گردان نیست</p><p>هرکس نکشد کمان کمان ارزان نیست</p><p>رستم باید که کار نامردان نیست</p><h2><a id="poem-29665" href="https://ganjoor.net/moulavi/shams/robaeesh/sh207">رباعی شمارهٔ ۲۰۷</a></h2>
<p>این سینهٔ پرمشغله از مکتب اوست</p><p>و امروز که بیمار شدم از تب اوست</p><p>پرهیز کنم ز هرچه فرمود طبیب</p><p>جز از می و شکری که آن از لب اوست</p><h2><a id="poem-29666" href="https://ganjoor.net/moulavi/shams/robaeesh/sh208">رباعی شمارهٔ ۲۰۸</a></h2>
<p>این شکل سفالین تنم جام دلست</p><p>و اندیشهٔ پخته‌ام می خام دلست</p><p>این دانهٔ دانش همگی دام دلست</p><p>این من گفتم و لیک پیغام دلست</p><h2><a id="poem-29667" href="https://ganjoor.net/moulavi/shams/robaeesh/sh209">رباعی شمارهٔ ۲۰۹</a></h2>
<p>این عشق شهست و رایتش پیدا نیست</p><p>قرآن حقست و آیتش پیدا نیست</p><p>هر عاشق از این صیاد تیری خورده است</p><p>خون میرود و جراحتش پیدا نیست</p><h2><a id="poem-29668" href="https://ganjoor.net/moulavi/shams/robaeesh/sh210">رباعی شمارهٔ ۲۱۰</a></h2>
<p>این غمزه که می‌زنی ز نوری دگر است</p><p>و اندیشه که می‌کنی عبوری دگر است</p><p>هرچند دهن زدن ز شیرینی اوست</p><p>این دست که می‌زنی ز شوری دگر است</p><h2><a id="poem-29669" href="https://ganjoor.net/moulavi/shams/robaeesh/sh211">رباعی شمارهٔ ۲۱۱</a></h2>
<p>این فتنه که اندر دل تنگ است ز چیست</p><p>وین عشق که قد از او چو چنگست ز چیست</p><p>وین دل که در این قالب من هر شب و روز</p><p>با من ز برای او به جنگست ز چیست</p><h2><a id="poem-29670" href="https://ganjoor.net/moulavi/shams/robaeesh/sh212">رباعی شمارهٔ ۲۱۲</a></h2>
<p>این فصل بهار نیست فصلی دگر است</p><p>مخموری هر چشم ز وصلی دگر است</p><p>هرچند که جمله شاخ‌ها رقصانند</p><p>جنبیدن هر شاخ ز اصلی دگر است</p><h2><a id="poem-29671" href="https://ganjoor.net/moulavi/shams/robaeesh/sh213">رباعی شمارهٔ ۲۱۳</a></h2>
<p>این گرمابه که خانهٔ دیوانست</p><p>خلوتگه و آرامگه شیطانست</p><p>دروی پریی، پری رخی پنهانست</p><p>پس کفر یقین کمینگه ایمانست</p><h2><a id="poem-29672" href="https://ganjoor.net/moulavi/shams/robaeesh/sh214">رباعی شمارهٔ ۲۱۴</a></h2>
<p>این مستی من ز بادهٔ حمرا نیست</p><p>وین باده به جز در قدح سودا نیست</p><p>تو آمده‌ای که بادهٔ من ریزی</p><p>من آن باشم که باده‌ام پیدا نیست</p><h2><a id="poem-29673" href="https://ganjoor.net/moulavi/shams/robaeesh/sh215">رباعی شمارهٔ ۲۱۵</a></h2>
<p>این من نه منم آنکه منم گوئی کیست</p><p>گویا نه منم در دهنم گوئی کیست</p><p>من پیرهنی بیش نیم سر تا پای</p><p>آن کس که منش پیرهنم گوئی کیست</p><h2><a id="poem-29674" href="https://ganjoor.net/moulavi/shams/robaeesh/sh216">رباعی شمارهٔ ۲۱۶</a></h2>
<p>این نعره عاشقان ز شمع طرب است</p><p>شمع آمد و پروانه خموش این عجب است</p><p>اینک شمعی که برتر از روز و شب است</p><p>بشتاب ای جان که شمع دل جان طلب است</p><h2><a id="poem-29675" href="https://ganjoor.net/moulavi/shams/robaeesh/sh217">رباعی شمارهٔ ۲۱۷</a></h2>
<p>این همدم اندرون که دم میدهدت</p><p>امید رسیدن به حرم می‌دهدت</p><p>تو تا دم آخرین دم او میخور</p><p>کان عشوه نباشد ز کرم میدهدت</p><h2><a id="poem-29676" href="https://ganjoor.net/moulavi/shams/robaeesh/sh218">رباعی شمارهٔ ۲۱۸</a></h2>
<p>ای هر بیدار با خبرهای تو خفت</p><p>ای هرکه بخفت در بر لطف تو خفت</p><p>ای آنکه به جز تو نیست پیدا و نهفت</p><p>از بیم تو بیش از این نمیرم گفت</p><h2><a id="poem-29677" href="https://ganjoor.net/moulavi/shams/robaeesh/sh219">رباعی شمارهٔ ۲۱۹</a></h2>
<p>ای هرچه صدف بستهٔ دریای لبت</p><p>وی هرچه گهر فتاده در پای لبت</p><p>از راهزنان رسیده جانم تا لب</p><p>گر ره ندهی وای من و وای لبت</p><h2><a id="poem-29678" href="https://ganjoor.net/moulavi/shams/robaeesh/sh220">رباعی شمارهٔ ۲۲۰</a></h2>
<p>ای همچو خر و گاو که و جو طلبت</p><p>تا چند کند سایس گردون ادبت</p><p>لب چند دراز می‌کنی سوی لبش</p><p>هر گنده دهان چشیده از طعم لبت</p><h2><a id="poem-29679" href="https://ganjoor.net/moulavi/shams/robaeesh/sh221">رباعی شمارهٔ ۲۲۱</a></h2>
<p>با تو سخنان بیزبان خواهم گفت</p><p>از جملهٔ گوشها نهان خواهم گفت</p><p>جز گوش تو نشنود حدیث من کس</p><p>هرچند میان مردمان خواهم گفت</p><h2><a id="poem-29680" href="https://ganjoor.net/moulavi/shams/robaeesh/sh222">رباعی شمارهٔ ۲۲۲</a></h2>
<p>با جان دو روزه تو چنان گشتی جفت</p><p>با تو سخن مرگ نمی‌شاید گفت</p><p>جان طالب منزلست و منزل مرگست</p><p>اما خر تو میانهٔ راه بخفت</p><h2><a id="poem-29681" href="https://ganjoor.net/moulavi/shams/robaeesh/sh223">رباعی شمارهٔ ۲۲۳</a></h2>
<p>باد آمد و گل بر سر میخواران ریخت</p><p>یار آمد و می در قدح یاران ریخت</p><p>از سنبل تر رونق عطاران برد</p><p>وز نرگس مست خون هشیاران ریخت</p><h2><a id="poem-29682" href="https://ganjoor.net/moulavi/shams/robaeesh/sh224">رباعی شمارهٔ ۲۲۴</a></h2>
<p>با دشمن تو چو یار بسیار نشست</p><p>با یار نشایدت دگربار نشست</p><p>پرهیز از آن گلی که با خار نشست</p><p>بگریز از آن مگس که بر مار نشست</p><h2><a id="poem-29683" href="https://ganjoor.net/moulavi/shams/robaeesh/sh225">رباعی شمارهٔ ۲۲۵</a></h2>
<p>با دل گفتم که دل از او جیحونست</p><p>دلبر ترش است و با تو دیگر گونست</p><p>خندید دلم گفت که این افسونست</p><p>آخر شکر ترش ببینم چونست</p><h2><a id="poem-29684" href="https://ganjoor.net/moulavi/shams/robaeesh/sh226">رباعی شمارهٔ ۲۲۶</a></h2>
<p>باران به سر گرم دلی بر میریخت</p><p>بسیار چو ریخت چست در خانه گریخت</p><p>پر میزد خوش بطی که آن بر من ریز</p><p>کاین جان مرا خدای از آب انگیخت</p><h2><a id="poem-29685" href="https://ganjoor.net/moulavi/shams/robaeesh/sh227">رباعی شمارهٔ ۲۲۷</a></h2>
<p>با روز بجنگیم که چون روز گذشت</p><p>چون سیل به جویبار و چون باد بدشت</p><p>امشب بنشینیم چون آن مه بگرفت</p><p>تا روز همی زنیم طاس و لب طشت</p><h2><a id="poem-29686" href="https://ganjoor.net/moulavi/shams/robaeesh/sh228">رباعی شمارهٔ ۲۲۸</a></h2>
<p>بازآی که یار بر سر پیمانست</p><p>از مهر تو برنگشت صد چندانست</p><p>تو بر سر مهری که ترا یکجانست</p><p>او چون باشد که جان جان جانست</p><h2><a id="poem-29687" href="https://ganjoor.net/moulavi/shams/robaeesh/sh229">رباعی شمارهٔ ۲۲۹</a></h2>
<p>با شاه هر آنکسی که در خرگاهست</p><p>آن از کرم و لطف و عطای شاهست</p><p>با شاه کجا رسی بهر بیخویشی</p><p>زانجانب بیخودی هزاران راهست</p><h2><a id="poem-29688" href="https://ganjoor.net/moulavi/shams/robaeesh/sh230">رباعی شمارهٔ ۲۳۰</a></h2>
<p>با شب گفتم گر بمهت ایمانست</p><p>این زود گذشتن تو از نقصانست</p><p>شب روی به من کرد و چنین عذری گفت</p><p>ما را چه گنه چو عشق بی‌پایانست</p><h2><a id="poem-29689" href="https://ganjoor.net/moulavi/shams/robaeesh/sh231">رباعی شمارهٔ ۲۳۱</a></h2>
<p>تا شب میگو که روز ما را شب نیست</p><p>در مذهب عشق و عشق را مذهب نیست</p><p>عشق آن بحریست کش کران ولب نیست</p><p>بس غرقه شوند و ناله و یارب نیست</p><h2><a id="poem-29690" href="https://ganjoor.net/moulavi/shams/robaeesh/sh232">رباعی شمارهٔ ۲۳۲</a></h2>
<p>با عشق کلاه بر کمر دوز خوش است</p><p>با نالهٔ سرنای جگرسوز خوش است</p><p>ای مطرب چنگ و نای را تا بسحر</p><p>بنواز بر این صفت که تا روز خوش است</p><h2><a id="poem-29691" href="https://ganjoor.net/moulavi/shams/robaeesh/sh233">رباعی شمارهٔ ۲۳۳</a></h2>
<p>با عشق نشین که گوهر کان تو است</p><p>آنکس را جو که تا ابد آن تو است</p><p>آنرا بمخوان جان که غم جان تو است</p><p>بر خویش حرام کن اگر نان تو است</p><h2><a id="poem-29692" href="https://ganjoor.net/moulavi/shams/robaeesh/sh234">رباعی شمارهٔ ۲۳۴</a></h2>
<p>با ما ز ازل رفته قراری دگر است</p><p>این عالم اجساد دیاری دگر است</p><p>ای زاهد شبخیز تو مغرور نماز</p><p>بیرون ز نماز روزگاری دگر است</p><h2><a id="poem-29693" href="https://ganjoor.net/moulavi/shams/robaeesh/sh235">رباعی شمارهٔ ۲۳۵</a></h2>
<p>با نی گفتم که بر تو بیداد ز کیست</p><p>بی‌هیچ زیان ناله و فریاد تو چیست</p><p>گفتا که ز شکری بریدند مرا</p><p>بی‌ناله و فریاد نمیدانم زیست</p><h2><a id="poem-29694" href="https://ganjoor.net/moulavi/shams/robaeesh/sh236">رباعی شمارهٔ ۲۳۶</a></h2>
<p>با هرکه نشستی و نشد جمع دلت</p><p>وز تو نرمید زحمت آب و گلت</p><p>زنهار تو پرهیز کن از صحبت او</p><p>ورنی نکند جان کریمان بحلت</p><h2><a id="poem-29695" href="https://ganjoor.net/moulavi/shams/robaeesh/sh237">رباعی شمارهٔ ۲۳۷</a></h2>
<p>با هستی و نیستیم بیگانگی است</p><p>وز هر دو بریدیم نه مردانگی است</p><p>گر من ز عجایبی که در دل دارم</p><p>دیوانه نمی‌شوم ز دیوانگی است</p><h2><a id="poem-29696" href="https://ganjoor.net/moulavi/shams/robaeesh/sh238">رباعی شمارهٔ ۲۳۸</a></h2>
<p>پای تو گرفته‌ام ندارم ز تو دست</p><p>درمان ز که جویم که دلم مهر تو خست</p><p>هی طعنه زنی که بر جگر آبت نیست</p><p>گر بر جگر نیست چه شد بر مژه هست</p><h2><a id="poem-29697" href="https://ganjoor.net/moulavi/shams/robaeesh/sh239">رباعی شمارهٔ ۲۳۹</a></h2>
<p>پائی که همی رفت به شبستان سر مست</p><p>دستی که همی چید ز گل دسته بدست</p><p>از بند و گشاد دهن دام اجل</p><p>آن دست بریده گشت و آن پای شکست</p><h2><a id="poem-29698" href="https://ganjoor.net/moulavi/shams/robaeesh/sh240">رباعی شمارهٔ ۲۴۰</a></h2>
<p>برجه که سماع روح برپای شده است</p><p>وان دف چو شکر حریف آن نای شده است</p><p>سودای قدیم آتش افزای شده است</p><p>آن های تو کو که وقت هیهات شده است</p><h2><a id="poem-29699" href="https://ganjoor.net/moulavi/shams/robaeesh/sh241">رباعی شمارهٔ ۲۴۱</a></h2>
<p>برخیز و طواف کن بر آن قطب نجات</p><p>مانندهٔ حاجیان به کعبه و به عرفات</p><p>چه چسبیدی تو بر زمین چون گل تر</p><p>آخر حرکات شد کلید برکات</p><h2><a id="poem-29700" href="https://ganjoor.net/moulavi/shams/robaeesh/sh242">رباعی شمارهٔ ۲۴۲</a></h2>
<p>برکان شکر چند مگس را غوغاست</p><p>کی کان شکر را به مگسها پرواست</p><p>مرغی که بر آن کوه نشست و برخاست</p><p>بنگر که بر آن کوه چه افزود و چه کاست</p><h2><a id="poem-29701" href="https://ganjoor.net/moulavi/shams/robaeesh/sh243">رباعی شمارهٔ ۲۴۳</a></h2>
<p>بر ما رقم خطا پرستی همه هست</p><p>بدنامی و عشق و شور و مستی همه هست</p><p>ای دوست چو از میانه مقصود توئی</p><p>جای گله نیست چون تو هستی همه هست</p><h2><a id="poem-29702" href="https://ganjoor.net/moulavi/shams/robaeesh/sh244">رباعی شمارهٔ ۲۴۴</a></h2>
<p>بر من در وصل بسته میدارد دوست</p><p>دل را بعنا شکسته میدارد دوست</p><p>زین پس من و دلشکستگی بر در او</p><p>چون دوست دل شکسته میدارد دوست</p><h2><a id="poem-29703" href="https://ganjoor.net/moulavi/shams/robaeesh/sh245">رباعی شمارهٔ ۲۴۵</a></h2>
<p>پرورد به ناز و نعمت آن دوست مرا</p><p>بردوخت مرقع از رگ و پوست مرا</p><p>تن خرقه و اندر آن دل من صوفی</p><p>عالم همه خانقاه و شیخ اوست مرا</p><h2><a id="poem-29704" href="https://ganjoor.net/moulavi/shams/robaeesh/sh246">رباعی شمارهٔ ۲۴۶</a></h2>
<p>بر هر جائیکه سرنهم مسجود او است</p><p>در شش جهت و برون شش، معبود اوست</p><p>باغ و گل و بلبل و سماع و شاهد</p><p>این جمله بهانه و همه مقصود اوست</p><h2><a id="poem-29705" href="https://ganjoor.net/moulavi/shams/robaeesh/sh247">رباعی شمارهٔ ۲۴۷</a></h2>
<p>بر جزوم نشان معشوق منست</p><p>هر پارهٔ من زبان معشوق منست</p><p>چون چنگ منم در بر او تکیه زده</p><p>این ناله‌ام از بنان معشوق منست</p><h2><a id="poem-29706" href="https://ganjoor.net/moulavi/shams/robaeesh/sh248">رباعی شمارهٔ ۲۴۸</a></h2>
<p>بستم سر خم باده و بوی برفت</p><p>آن بوی بهر ره و بهر کوی برفت</p><p>خون دلها ز بوش چون جوی برفت</p><p>زان سوی که آمد به همان سوی برفت</p><h2><a id="poem-29707" href="https://ganjoor.net/moulavi/shams/robaeesh/sh249">رباعی شمارهٔ ۲۴۹</a></h2>
<p>بگذشت سوار غیب و گردی برخاست</p><p>او رفت ز جای و گرد او هم برخاست</p><p>تو راست نگر نظر مکن از چپ و راست</p><p>گردش اینجا و مرد در دار بقاست</p><h2><a id="poem-29708" href="https://ganjoor.net/moulavi/shams/robaeesh/sh250">رباعی شمارهٔ ۲۵۰</a></h2>
<p>بگرفت دلت زانکه ترا دل نگرفت</p><p>وآنرا که گرفت دل غم گل نگرفت</p><p>باری دل من جز صفت گل نگرفت</p><p>بی‌حاصلیم جز ره حاصل نگرفت</p>
</body></html>