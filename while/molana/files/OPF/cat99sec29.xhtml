<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲۹</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3959" href="https://ganjoor.net/moulavi/shams/ghazalsh/sh1335">غزل شمارهٔ ۱۳۳۵</a></h2>
<p>بانگ زدم نیم شبان کیست در این خانه دل</p><p>گفت منم کز رخ من شد مه و خورشید خجل</p><p>گفت که این خانه دل پر همه نقشست چرا</p><p>گفتم این عکس تو است ای رخ تو رشک چگل</p><p>گفت که این نقش دگر چیست پر از خون جگر</p><p>گفتم این نقش من خسته دل و پای به گل</p><p>بستم من گردن جان بردم پیشش به نشان</p><p>مجرم عشق است مکن مجرم خود را تو بحل</p><p>داد سر رشته به من رشته پرفتنه و فن</p><p>گفت بکش تا بکشم هم بکش و هم مگسل</p><p>تافت از آن خرگه جان صورت ترکم به از آن</p><p>دست ببردم سوی او دست مرا زد که بهل</p><p>گفتم تو همچو فلان ترش شدی گفت بدان</p><p>من ترش مصلحتم نی ترش کینه و غل</p><p>هر کی درآید که منم بر سر شاخش بزنم</p><p>کاین حرم عشق بود ای حیوان نیست اغل</p><p>هست صلاح دل و دین صورت آن ترک یقین</p><p>چشم فرومال و ببین صورت دل صورت دل</p><h2><a id="poem-3960" href="https://ganjoor.net/moulavi/shams/ghazalsh/sh1336">غزل شمارهٔ ۱۳۳۶</a></h2>
<p>حلقه دل زدم شبی در هوس سلام دل</p><p>بانگ رسید کیست آن گفتم من غلام دل</p><p>شعله نور آن قمر می‌زد از شکاف در</p><p>بر دل و چشم رهگذر از بر نیک نام دل</p><p>موج ز نور روی دل پر شده بود کوی دل</p><p>کوزه آفتاب و مه گشته کمینه جام دل</p><p>عقل کل ار سری کند با دل چاکری کند</p><p>گردن عقل و صد چو او بسته به بند دام دل</p><p>رفته به چرخ ولوله کون گرفته مشغله</p><p>خلق گسسته سلسله از طرف پیام دل</p><p>نور گرفته از برش کرسی و عرش اکبرش</p><p>روح نشسته بر درش می‌نگرد به بام دل</p><p>نیست قلندر از بشر نک به تو گفت مختصر</p><p>جمله نظر بود نظر در خمشی کلام دل</p><p>جمله کون مست دل گشته زبون به دست دل</p><p>مرحله‌های نه فلک هست یقین دو گام دل</p><h2><a id="poem-3961" href="https://ganjoor.net/moulavi/shams/ghazalsh/sh1337">غزل شمارهٔ ۱۳۳۷</a></h2>
<p>الا ای رو ترش کرده که تا نبود مرا مدخل</p><p>نبشته گرد روی خود صلا نعم الادام الخل</p><p>دو سه گام ار ز حرص و کین به حلم آیی عسل جوشی</p><p>که عالم‌ها کنی شیرین نمی‌آیی زهی کاهل</p><p>غلط دیدم غلط گفتم همیشه با غلط جفتم</p><p>که گر من دیدمی رویت نماندی چشم من احول</p><p>دلا خود را در آیینه چو کژ بینی هرآیینه</p><p>تو کژ باشی نه آیینه تو خود را راست کن اول</p><p>یکی می‌رفت در چاهی چو در چه دید او ماهی</p><p>مه از گردون ندا کردش من این سویم تو لاتعجل</p><p>مجو مه را در این پستی که نبود در عدم هستی</p><p>نروید نیشکر هرگز چو کارد آدمی حنظل</p><p>خوشی در نفی تست ای جان تو در اثبات می‌جویی</p><p>از آن جا جو که می‌آید نگردد مشکل این جا حل</p><p>تو آن بطی کز اشتابی ستاره جست در آبی</p><p>تو آنی کز برای پا همی‌زد او رگ اکحل</p><p>در این پایان در این ساران چو گم گشتند هشیاران</p><p>چه سازم من که من در ره چنان مستم که لاتسأل</p><p>خدایا دست مست خود بگیر ار نی در این مقصد</p><p>ز مستی آن کند با خود که در مستی کند منبل</p><p>گرم زیر و زبر کردی به خود نزدیکتر کردی</p><p>که صحت آید از دردی چو افشرده شود دنبل</p><p>ز بعد این می و مستی چو کار من تو کردستی</p><p>توکل کرده‌ام بر تو صلا ای کاهلان تنبل</p><p>تویی ای شمس تبریزی نه زین مشرق نه زین مغرب</p><p>نه آن شمسی که هر باری کسوف آید شود مختل</p><h2><a id="poem-3962" href="https://ganjoor.net/moulavi/shams/ghazalsh/sh1338">غزل شمارهٔ ۱۳۳۸</a></h2>
<p>بقا اندر بقا باشد طریق کم زنان ای دل</p><p>یقین اندر یقین آمد قلندر بی‌گمان ای دل</p><p>به هر لحظه ز تدبیری به اقلیمی رود میری</p><p>ز جاه و قوت پیری که باشد غیب دان ای دل</p><p>کجا باشید صاحب دل دو روز اندر یکی منزل</p><p>چو او را سیر شد حاصل از آن سوی جهان ای دل</p><p>چو بگذشتی تو گردون را بدیدی بحر پرخون را</p><p>ببین تو ماه بی‌چون را به شهر لامکان ای دل</p><p>زبون آن کشش باشد کسی کان ره خوشش باشد</p><p>روانش پرچشش باشد زهی جان و روان ای دل</p><p>دهد نوری طبیعت را دهد دادی شریعت را</p><p>چو بسپارد ودیعت را بدان سرحد جان ای دل</p><p>شنودی شمس تبریزی گمان بردی از او چیزی</p><p>یکی سری دل آمیزی تو را آمد عیان ای دل</p><h2><a id="poem-3963" href="https://ganjoor.net/moulavi/shams/ghazalsh/sh1339">غزل شمارهٔ ۱۳۳۹</a></h2>
<p>مهم را لطف در لطفست از آنم بی‌قرار ای دل</p><p>دلم پرچشمه حیوان تنم در لاله زار ای دل</p><p>به زیر هر درختی بین نشسته بهر روی شه</p><p>ملیحی یوسفی مه رو لطیفی گلعذار ای دل</p><p>فکنده در دل خوبان روحانی و جسمانی</p><p>ز عشق روح و جسم خود ز سوداها شرار ای دل</p><p>درآکنده ز شادی‌ها درون چاکران خود</p><p>مثال دانه‌های در که باشد در انار ای دل</p><p>به بزم او چو مستان را کنار و لطف‌ها باشد</p><p>بگیرد آب با آتش ز عشقش هم کنار ای دل</p><p>در آن خلوت که خوبان را به جام خاص بنوازد</p><p>بود روح الامین حارس و خضرش پرده دار ای دل</p><p>چو از بزمش برون آید کمینه چاکرش سکران</p><p>ز ملک و ملک و تخت و بخت دارد ننگ و عار ای دل</p><p>جهان بستان او را دان و این عالم چو غاری دان</p><p>برون آرد تو را لطفش از این تاریک غار ای دل</p><p>گلستان‌ها و ریحان‌ها شقایق‌های گوناگون</p><p>بنفشه زارها بر خاک و باد و آب و نار ای دل</p><p>که این گل‌های خاکی هم ز عکس آن همی‌روید</p><p>تو خاکی می‌خوری این جا تو را آن جا چه کار ای دل</p><p>بزن دستی و رقصی کن ز عشق آن خداوندان</p><p>که چون بوسی از او یابی کند آفت کنار ای دل</p><p>به جان پاک شمس الدین خداوند خداوندان</p><p>که پرها هم از او یابی اگر خواهی فرار ای دل</p><p>به خاک پای تبریزی که اکسیرست خاک او</p><p>که جان‌ها یابی ار بر وی کنی جانی نثار ای دل</p><p>کنون از هجر بر پایم چنین بندیست از آتش</p><p>ز یادش مست و مخمورم اگر چندم نزار ای دل</p><p>مثال چنگ می‌باشم هزاران نغمه‌ها دارد</p><p>به لحن عشق انگیزش وگر نالید زار ای دل</p><p>به سودای چنان بختی که معشوق از سر دستی</p><p>به دستم داده بود از لطف دنبال مهار ای دل</p><p>بگرد مرکبم بودی به زیر سایه آن شاه</p><p>هزاران شاه در خدمت به صف‌ها در قطار ای دل</p><p>از این سو نه از آن سوی جهان روح تا دانی</p><p>که آن جا که نه امسالست و آن سالست پار ای دل</p><p>چو دیدم من عنایت‌ها ز صدر غیب شمس الدین</p><p>شدم مغرور خاصه مست و مجنون خمار ای دل</p><p>چنان حلمی و تمکینی چنان صبر خداوندی</p><p>که اندر صبر ایوبش نتاند بود یار ای دل</p><p>عنان از من چنان برتافت جایی شد که وهم آن جا</p><p>به جسم او نیابد راه و نی چشمش غبار ای دل</p><p>به درگاه خدا نالم که سایه آفتابی را</p><p>به ما آرد که دل را نیست بی او پود و تار ای دل</p><p>امیدست ای دل غمگین که ناگاهان درآید او</p><p>تو این جان را به صد حیله همی‌کن داردار ای دل</p><h2><a id="poem-3964" href="https://ganjoor.net/moulavi/shams/ghazalsh/sh1340">غزل شمارهٔ ۱۳۴۰</a></h2>
<p>هر آن کو صبر کرد ای دل ز شهوت‌ها در این منزل</p><p>عوض دیدست او حاصل به جان زان سوی آب و گل</p><p>چو شخصی کو دو زن دارد یکی را دل شکن دارد</p><p>بدان دیگر وطن دارد که او خوشتر بدش در دل</p><p>تو گویی کاین بدین خوبی زهی صبر وی ایوبی</p><p>وزین غبن اندر آشوبی که این کاریست بی‌طایل</p><p>و او گوید ز سرمستی که آن را تو بدیدستی</p><p>که آن علوست و تو پستی که تو نقصی و آن کامل</p><p>بدو گر باز رو آرد و تخم دوستی کارد</p><p>حجابی آن دگر دارد کز این سو راند او محمل</p><p>چو باز آن خوب کم نازد و با این شخص درسازد</p><p>دگربار او نپردازد از این سون رخت دل حاصل</p><p>سر رشته صبوری را ببین بگذار کوری را</p><p>ببین تو حسن حوری را صبوری نبودت مشکل</p><p>همه کدیه از این حضرت به سجده و وقفه و رکعت</p><p>برای دید این لذت کز او شهوت شود حامل</p><p>بفرما صبر یاران را به پندی حرص داران را</p><p>بمشنو نفس زاران را مباش از دست حرص آکل</p><p>کسی را چون دهی پندی شود حرص تو را بندی</p><p>صبوری گرددت قندی پی آجل در این عاجل</p><p>ز بی‌چون بین که چون‌ها شد ز بی‌سون بین که سون‌ها شد</p><p>ز حلمی بین که خون‌ها شد ز حقی چند گون باطل</p><p>حروف تخته کانی بدین تأویل می‌خوانی</p><p>خلاصه صبر می‌دانی بر آن تأویل شو عامل</p><p>صبوری کن مکن تیزی ز شمس الدین تبریزی</p><p>بشر خسپی ملک خیزی که او شاهیست بس مفضل</p><h2><a id="poem-3965" href="https://ganjoor.net/moulavi/shams/ghazalsh/sh1341">غزل شمارهٔ ۱۳۴۱</a></h2>
<p>امروز بحمدالله از دی بترست این دل</p><p>امروز در این سودا رنگی دگرست این دل</p><p>در زیر درخت گل دی باده همی‌خورد او</p><p>از خوردن آن باده زیر و زبرست این دل</p><p>از بس که نی عشقت نالید در این پرده</p><p>از ذوق نی عشقت همچون شکرست این دل</p><p>بند کمرت گشتم ای شهره قبای من</p><p>تا بسته بگرد تو همچون کمرست این دل</p><p>از پرورش آبت ای بحر حلاوت‌ها</p><p>همچون صدفست این تن همچون گهرست این دل</p><p>چون خانه هر مؤمن از عشق تو ویران شد</p><p>هر لحظه در این شورش بر بام و درست این دل</p><p>شمس الحق تبریزی تابنده چو خورشیدست</p><p>وز تابش خورشیدش همچون سحرست این دل</p><h2><a id="poem-3966" href="https://ganjoor.net/moulavi/shams/ghazalsh/sh1342">غزل شمارهٔ ۱۳۴۲</a></h2>
<p>چه کارستان که داری اندر این دل</p><p>چه بت‌ها می‌نگاری اندر این دل</p><p>بهار آمد زمان کشت آمد</p><p>کی داند تا چه کاری اندر این دل</p><p>حجاب عزت ار بستی ز بیرون</p><p>به غایت آشکاری اندر این دل</p><p>در آب و گل فروشد پای طالب</p><p>سرش را می‌بخاری اندر این دل</p><p>دل از افلاک اگر افزون نبودی</p><p>نکردی مه سواری اندر این دل</p><p>اگر دل نیستی شهر معظم</p><p>نکردی شهریاری اندر این دل</p><p>عجایب بیشه‌ای آمد دل ای جان</p><p>که تو میر شکاری اندر این دل</p><p>ز بحر دل هزاران موج خیزد</p><p>چو جوهرها بیاری اندر این دل</p><p>خمش کردم که در فکرت نگنجد</p><p>چو وصف دل شماری اندر این دل</p><h2><a id="poem-3967" href="https://ganjoor.net/moulavi/shams/ghazalsh/sh1343">غزل شمارهٔ ۱۳۴۳</a></h2>
<p>صد هزاران همچو ما غرقه در این دریای دل</p><p>تا چه باشد عاقبتشان وای دل ای وای دل</p><p>گر امان خواهی امانی ندهدت آن بی‌امان</p><p>می‌کشد جان را از این گل تا به سربالای دل</p><p>هر نواحی فوج فوج اندر گوی یا پشته‌ای</p><p>گاه پشته گاه گو از چیست از غوغای دل</p><p>قلزم روحست دل یا کشتی نوحست دل</p><p>موج موج خون فراز جوشش و گرمای دل</p><p>شور می نوشان نگر وان نور خاموشان نگر</p><p>جملگی سر گشت آن کو مرد اندر پای دل</p><p>گرد ما در می‌پری ای رشک ماه و مشتری</p><p>آمدی تا دل بری ای قاف و ای عنقای دل</p><p>ای که کالیوه بگشتی در جهان با پر جان</p><p>هیچ دیدی شیوه‌ای تو لایق سودای دل</p><h2><a id="poem-3968" href="https://ganjoor.net/moulavi/shams/ghazalsh/sh1344">غزل شمارهٔ ۱۳۴۴</a></h2>
<p>شتران مست شدستند ببین رقص جمل</p><p>ز اشتر مست که جوید ادب و علم و عمل</p><p>علم ما داده او و ره ما جاده او</p><p>گرمی ما دم گرمش نه ز خورشید حمل</p><p>دم او جان دهدت روز نفخت بپذیر</p><p>کار او کن فیکون‌ست نه موقوف علل</p><p>ما در این ره همه نسرین و قرنفل کوبیم</p><p>ما نه زان اشتر عامیم که کوبیم وحل</p><p>شتران وحلی بسته این آب و گلند</p><p>پیش جان و دل ما آب و گلی را چه محل</p><p>ناقه الله بزاده به دعای صالح</p><p>جهت معجزه دین ز کمرگاه جبل</p><p>هان و هان ناقه حقیم تعرض مکنید</p><p>تا نبرد سرتان را سر شمشیر اجل</p><p>سوی مشرق نرویم و سوی مغرب نرویم</p><p>تا ابد گام زنان جانب خورشید ازل</p><p>هله بنشین تو بجنبان سر و می‌گوی بلی</p><p>شمس تبریز نماید به تو اسرار غزل</p><h2><a id="poem-3969" href="https://ganjoor.net/moulavi/shams/ghazalsh/sh1345">غزل شمارهٔ ۱۳۴۵</a></h2>
<p>تو مرا می بده و مست بخوابان و بهل</p><p>چون رسد نوبت خدمت نشوم هیچ خجل</p><p>چو گه خدمت شه آید من می‌دانم</p><p>گر ز آب و گلم ای دوست نیم پای به گل</p><p>در نمازش چو خروسم سبک و وقت شناس</p><p>نه چو زاغم که بود نعره او وصل گسل</p><p>من ز راز خوش او یک دو سخن خواهم گفت</p><p>دل من دار دمی ای دل تو بی‌غش و غل</p><p>لذت عشق بتان را ز زحیران مطلب</p><p>صبح کاذب بود این قافله را سخت مضل</p><p>من بحل کردم ای جان که بریزی خونم</p><p>ور نریزی تو مرا مظلمه داری نه بحل</p><p>پس خمش کردم و با چشم و به ابرو گفتم</p><p>سخنانی که نیاید به زبان و به سجل</p><p>گر چه آن فهم نکردی تو ولی گرم شدی</p><p>هله گرمی تو بیفزا چه کنی جهد مقل</p><p>سردی از سایه بود شمس بود روشن و گرم</p><p>فانی طلعت آن شمس شو ای سرد چو ظل</p><p>تا درآمد بت خوبم ز در صومعه مست</p><p>چند قندیل شکستم پی آن شمع چگل</p><p>شمس تبریز مگر ماه ندانست حقت</p><p>که گرفتار شدست او به چنین علت سل</p><h2><a id="poem-3970" href="https://ganjoor.net/moulavi/shams/ghazalsh/sh1346">غزل شمارهٔ ۱۳۴۶</a></h2>
<p>رفت عمرم در سر سودای دل</p><p>وز غم دل نیستم پروای دل</p><p>دل به قصد جان من برخاسته</p><p>من نشسته تا چه باشد رای دل</p><p>دل ز حلقه دین گریزد زانک هست</p><p>حلقه زلفین خوبان جای دل</p><p>گرد او گردم که دل را گرد کرد</p><p>کو رسد فریادم از غوغای دل</p><p>خواب شب بر چشم خود کردم حرام</p><p>تا ببینم صبحدم سیمای دل</p><p>قد من همچون کمان شد از رکوع</p><p>تا ببینم قامت و بالای دل</p><p>آن جهان یک تابش از خورشید دل</p><p>وین جهان یک قطره از دریای دل</p><p>لب ببند ایرا به گردون می‌رسد</p><p>بی‌زبان هیهای دل هیهای دل</p><h2><a id="poem-3971" href="https://ganjoor.net/moulavi/shams/ghazalsh/sh1347">غزل شمارهٔ ۱۳۴۷</a></h2>
<p>سوی آن سلطان خوبان الرحیل</p><p>سوی آن خورشید جانان الرحیل</p><p>کاروان بس گران آهنگ کرد</p><p>هین سبکتر ای گرانان الرحیل</p><p>سوی آن دریای مردی و بقا</p><p>مردوار ای مردمان هان الرحیل</p><p>آفتاب روی شه عالم گرفت</p><p>صبح شد ای پاسبانان الرحیل</p><p>همچو مرغان خلیلی سوی سر</p><p>زانک بی‌سر نیست سامان الرحیل</p><p>سوی اصل خویش یعنی بحر جان</p><p>جمع یاران همچو باران الرحیل</p><p>ای شده بگلربگان ملک غیب</p><p>کمترینه عاشق قان الرحیل</p><p>خانه و فرزند و بستر ترک کن</p><p>اسپ و استر زین و پالان الرحیل</p><p>پیش شمس الدین تبریزی شاه</p><p>خاک بی‌جان گشته با جان الرحیل</p><h2><a id="poem-3972" href="https://ganjoor.net/moulavi/shams/ghazalsh/sh1348">غزل شمارهٔ ۱۳۴۸</a></h2>
<p>امروز روز شادی و امسال سال گل</p><p>نیکوست حال ما که نکو باد حال گل</p><p>گل را مدد رسید ز گلزار روی دوست</p><p>تا چشم ما نبیند دیگر زوال گل</p><p>مستست چشم نرگس و خندان دهان باغ</p><p>از کر و فر و رونق و لطف و کمال گل</p><p>سوسن زبان گشاده و گفته به گوش سرو</p><p>اسرار عشق بلبل و حسن خصال گل</p><p>جامه دران رسید گل از بهر داد ما</p><p>زان می‌دریم جامه به بوی وصال گل</p><p>گل آن جهانیست نگنجد در این جهان</p><p>در عالم خیال چه گنجد خیال گل</p><p>گل کیست قاصدیست ز بستان عقل و جان</p><p>گل چیست رقعه ایست ز جاه و جمال گل</p><p>گیریم دامن گل و همراه گل شویم</p><p>رقصان همی‌رویم به اصل و نهال گل</p><p>اصل و نهال گل عرق لطف مصطفاست</p><p>زان صدر بدر گردد آن جا هلال گل</p><p>زنده کنند و باز پر و بال نو دهند</p><p>هر چند برکنید شما پر و بال گل</p><p>مانند چار مرغ خلیل از پی فنا</p><p>در دعوت بهار ببین امتثال گل</p><p>خاموش باش و لب مگشا خواجه غنچه وار</p><p>می‌خند زیر لب تو به زیر ظلال گل</p><h2><a id="poem-3973" href="https://ganjoor.net/moulavi/shams/ghazalsh/sh1349">غزل شمارهٔ ۱۳۴۹</a></h2>
<p>تا نزند آفتاب خیمه نور جلال</p><p>حلقه مرغان روز کی بزند پر و بال</p><p>از نظر آفتاب گشت زمین لاله زار</p><p>خانه نشستن کنون هست وبال وبال</p><p>تیغ کشید آفتاب خون شفق را بریخت</p><p>خون هزاران شفق طلعت او را حلال</p><p>چشم گشا عاشقا بر فلک جان ببین</p><p>صورت او چون قمر قامت من چون هلال</p><p>عرضه کند هر دمی ساغر جام بقا</p><p>شیشه شده من ز لطف ساغر او مال مال</p><p>چشم پر از خواب بود گفتم شاها شبست</p><p>گفت که با روی من شب بود اینک محال</p><p>تا که کبود است صبح روز بود در گمان</p><p>چونک بشد نیم روز نیست دگر قیل و قال</p><p>تیز نظر کن تو نیز در رخ خورشید جان</p><p>وز نظر من نگر تا تو ببینی جمال</p><p>در لمع قرص او صورت شه شمس دین</p><p>زینت تبریز کوست سعد مبارک به فال</p><h2><a id="poem-3974" href="https://ganjoor.net/moulavi/shams/ghazalsh/sh1350">غزل شمارهٔ ۱۳۵۰</a></h2>
<p>چشم تو با چشم من هر دم بی‌قیل و قال</p><p>دارد در درس عشق بحث و جواب و سؤال</p><p>گاه کند لاغرم همچو لب ساغرم</p><p>گاه کند فربهم تا نروم در جوال</p><p>چون کشدم سوی طوی من بکشم گوش شیر</p><p>چونک نهان کرد روی ناله کنم از شغال</p><p>چون نگرم سوی نقش گوید ای بت پرست</p><p>چشم نهم سوی مال او دهدم گوشمال</p><p>گویمش ای آفتاب بر همه دل‌ها بتاب</p><p>جمله جهان ذره‌ها نور خوشت را عیال</p><p>سر بزن ای آفتاب از پس کوه سحاب</p><p>هر نظری را نما بی‌سخنی شرح حال</p><p>بازمگیر آب پاک از جگر شوره خاک</p><p>منع مکن از جلال پرتو نور جلال</p><p>جلوه چو شد نور ما آن ملک نورها</p><p>نور شود جمله روح عقل شود بی‌عقال</p><p>ای که میش خورده‌ای از چه تو پژمرده‌ای</p><p>باغ رخش دیده‌ای باز گشا پر و بال</p><p>باز سرم گشت مست هیچ مگو دست دست</p><p>باقی این بایدت رو شب و فردا تعال</p><h2><a id="poem-3975" href="https://ganjoor.net/moulavi/shams/ghazalsh/sh1351">غزل شمارهٔ ۱۳۵۱</a></h2>
<p>شد پی این لولیان در حرم ذوالجلال</p><p>چشمه و سبزه مقام شوخی و دزدی حلال</p><p>رهزنی آن کس کند کو نشناسد رهی</p><p>خانه دغل او بود کو نشناسد جمال</p><p>اهل جهان عنکبوت صید همه خرمگس</p><p>هیچ از ایشان مگو تام نگیرد ملال</p><p>دزد نهان خانه را شاهد و غماز کیست</p><p>چهره چون زعفران اشک چو آب زلال</p><p>اشک چرا می‌دود تا بکشد آتشی</p><p>زرد چرا می‌شود تا بکند وصف حال</p><p>اشک و رخ عاشقان می‌کشدت که بیا</p><p>پیشگه عشق رو خیز ز صف نعال</p><p>زردی رخ آینه‌ست سرخی معشوق را</p><p>اشک رقم می‌کشد بر صحف خط و خال</p><p>این همه خوبی و کش بر رخ خاک حبش</p><p>تافته از ماه غیب پرتو نور کمال</p><p>صبر کن این یک دو روز با همه فر و فروز</p><p>بازرود سوی اصل بازکند اتصال</p><h2><a id="poem-3976" href="https://ganjoor.net/moulavi/shams/ghazalsh/sh1352">غزل شمارهٔ ۱۳۵۲</a></h2>
<p>چند از این قیل و قال عشق پرست و ببال</p><p>تا تو بمانی چو عشق در دو جهان بی‌زوال</p><p>چند کشی بار هجر غصه و تیمار هجر</p><p>خاصه که منقار هجر کند تو را پر و بال</p><p>آه ز نفس فضول آه ز ضعف عقول</p><p>آه ز یار ملول چند نماید ملال</p><p>آن که همی‌خوانمش عجز نمی‌دانمش</p><p>تا که بترسانمش از ستم و از وبال</p><p>جمله سؤال و جواب زوست منم چون رباب</p><p>می‌زندم او شتاب زخمه که یعنی بنال</p><p>یک دم بانگ نجات یک دم آواز مات</p><p>می‌زند آن خوش صفات بر من و بر وصف حال</p><p>تصلح میزاننا تحسن الحاننا</p><p>تذهب احزاننا انت شدید المحال</p><h2><a id="poem-3977" href="https://ganjoor.net/moulavi/shams/ghazalsh/sh1353">غزل شمارهٔ ۱۳۵۳</a></h2>
<p>چگونه برنپرد جان چو از جناب جلال</p><p>خطاب لطف چو شکر به جان رسد که تعال</p><p>در آب چون نجهد زود ماهی از خشکی</p><p>چو بانگ موج به گوشش رسد ز بحر زلال</p><p>چرا ز صید نپرد به سوی سلطان باز</p><p>چو بشنود خبر ارجعی ز طبل و دوال</p><p>چرا چو ذره نیاید به رقص هر صوفی</p><p>در آفتاب بقا تا رهاندش ز زوال</p><p>چنان لطافت و خوبی و حسن و جان بخشی</p><p>کسی از او بشکیبد زهی شقا و ضلال</p><p>بپر بپر هله ای مرغ سوی معدن خویش</p><p>که از قفس برهید و باز شد پر و بال</p><p>ز آب شور سفر کن به سوی آب حیات</p><p>رجوع کن به سوی صدر جان ز صف نعال</p><p>برو برو تو که ما نیز می‌رسیم ای جان</p><p>از این جهان جدایی بدان جهان وصال</p><p>چو کودکان هله تا چند ما به عالم خاک</p><p>کنیم دامن خود پر ز خاک و سنگ و سفال</p><p>ز خاک دست بداریم و بر سما پریم</p><p>ز کودکی بگریزیم سوی بزم رجال</p><p>مبین که قالب خاکی چه در جوالت کرد</p><p>جوال را بشکاف و برآر سر ز جوال</p><p>به دست راست بگیر از هوا تو این نامه</p><p>نه کودکی که ندانی یمین خود ز شمال</p><p>بگفت پیک خرد را خدا که پا بردار</p><p>بگفت دست اجل را که گوش حرص بمال</p><p>ندا رسید روان را روان شو اندر غیب</p><p>منال و گنج بگیر و دگر ز رنج منال</p><p>تو کن ندا و تو آواز ده که سلطانی</p><p>تو راست لطف جواب و تو راست علم سؤال</p><h2><a id="poem-3978" href="https://ganjoor.net/moulavi/shams/ghazalsh/sh1354">غزل شمارهٔ ۱۳۵۴</a></h2>
<p>تو را سعادت بادا در آن جمال و جلال</p><p>هزار عاشق اگر مرد خون مات حلال</p><p>به یک دمم بفروزی به یک دمم بکشی</p><p>چو آتشیم به پیش تو ای لطیف خصال</p><p>دل آب و قالب کوزه‌ست و خوف بر کوزه</p><p>چو آب رفت به اصلش شکسته گیر سفال</p><p>تو را چگونه فریبم چه در جوال کنم</p><p>که اصل مکر تویی و چراغ هر محتال</p><p>تو در جوال نگنجی و دام را بدری</p><p>که دیده است که شیری رود درون جوال</p><p>نه گربه‌ای که روی در جوال و بسته شوی</p><p>که شیر پیش تو بر ریگ می‌زند دنبال</p><p>هزار صورت زیبا بروید از دل و جان</p><p>چو ابر عشق تو بارید در بی‌امثال</p><p>مثال آنک ببارد ز آسمان باران</p><p>چو قبه قبه شود جوی و حوض و آب زلال</p><p>چه قبه قبه کز آن قبه‌ها برون آیند</p><p>گل و بنفشه و نسرین و سنبل چو هلال</p><p>بگویمت که از این‌ها کیان برون آیند</p><p>شنودم از تکشان بانگ ژغرغ خلخال</p><p>ردای احمد مرسل بگیر ای عاشق</p><p>صلای عشق شنو هر دم از روان بلال</p><p>بهل مرا که بگوییم عجایبت ای عشق</p><p>دری گشایم در غیب خلق را ز مقال</p><p>همه چو کوس و چو طبلیم دل تهی پیشت</p><p>برآوریم فغان چون زنی تو زخم دوال</p><p>چگونه طبل نپرد بپر کرمنا</p><p>که باشدش چو تو سلطان زننده و طبال</p><p>خود آفتاب جهانی تو شمس تبریزی</p><p>ولی مدام نه آن شمس کو رسد به زوال</p><h2><a id="poem-3979" href="https://ganjoor.net/moulavi/shams/ghazalsh/sh1355">غزل شمارهٔ ۱۳۵۵</a></h2>
<p>دو چشم اگر بگشادی به آفتاب وصال</p><p>برآ به چرخ حقایق دگر مگو ز خیال</p><p>ستاره‌ها بنگر از ورای ظلمت و نور</p><p>چو ذره رقص کنان در شعاع نور جلال</p><p>اگر چه ذره در آن آفتاب درنرسد</p><p>ولی ز تاب شعاعش شوند نور خصال</p><p>هر آن دلی که به خدمت خمید چون ابرو</p><p>گشاد از نظرش صد هزار چشم کمال</p><p>دهان ببند ز حال دلم که با لب دوست</p><p>خدای داند کو را چه واقعه‌ست و چه حال</p><p>مکن اشارت سوی دلم که دل آن نیست</p><p>مپر به سوی همایان شه بدان پر و بال</p><p>جراحت همه را از نمک بود فریاد</p><p>مرا فراق نمک‌هاش شد وبال وبال</p><p>چو ملک گشت وصالت ز شمس تبریزی</p><p>نماند حیله حال و نه التفات به قال</p><h2><a id="poem-3980" href="https://ganjoor.net/moulavi/shams/ghazalsh/sh1356">غزل شمارهٔ ۱۳۵۶</a></h2>
<p>اگر درآید ناگه صنم زهی اقبال</p><p>چو در بتان زند آتش بتم زهی اقبال</p><p>چنانک دی ز جمالش هزار توبه شکست</p><p>اگر رسد عجب امروز هم زهی اقبال</p><p>نشسته‌اند در اومید او قطار قطار</p><p>اگر ز لطف نماید کرم زهی اقبال</p><p>میان لشکر هجران که تیغ در تیغست</p><p>سپاه وصل برآرد علم زهی اقبال</p><p>هزار گل بنماید که خار مست شود</p><p>هزار خنده برآرد ز غم زهی اقبال</p><p>به رغم حرص شکم خوار خوان نهد با دل</p><p>هزار کاسه کشد بی‌شکم زهی اقبال</p><p>چو عشق دست برآرد سبک شود قالب</p><p>دود بگرد فلک بی‌قدم زهی اقبال</p><p>چو صبحدم برسد شاه شمس تبریزی</p><p>چو آفتاب جهان بی‌حشم زهی اقبال</p><h2><a id="poem-3981" href="https://ganjoor.net/moulavi/shams/ghazalsh/sh1357">غزل شمارهٔ ۱۳۵۷</a></h2>
<p>پیام کرد مرا بامداد بحر عسل</p><p>که موج موج عسل بین به چشم خلق غزل</p><p>به روزه دار نیاید ز آب جز بانگی</p><p>ولیک عاقبت آن بانگ هم رسد به عمل</p><p>سماع شرفه آبست و تشنگان در رقص</p><p>حیات یابی از این بانگ آب اقل اقل</p><p>بگوید آب ز من رسته‌ای به من آیی</p><p>به آخر آن جا آیی که بوده‌ای اول</p><p>به جان و سر که از این آب بر سر ار ریزد</p><p>هزار طره بروید ز مشک بر سر کل</p><p>شراب خوار که نامیخت با شراب این آب</p><p>کشد خمار پیاپی تو باش لاتعجل</p><h2><a id="poem-3982" href="https://ganjoor.net/moulavi/shams/ghazalsh/sh1358">غزل شمارهٔ ۱۳۵۸</a></h2>
<p>به گوش دل پنهانی بگفت رحمت کل</p><p>که هر چه خواهی می‌کن ولی ز ما مسکل</p><p>تو آن ما و من آن تو همچو دیده و روز</p><p>چرا روی ز بر من به هر غلیظ و عتل</p><p>بگفت دل که سکستن ز تو چگونه بود</p><p>چگونه بی ز دهلزن کند غریو دهل</p><p>همه جهان دهلند و تویی دهلزن و بس</p><p>کجا روند ز تو چونک بسته است سبل</p><p>جواب داد که خود را دهل شناس و مباش</p><p>گهی دهلزن و گاهی دهل که آرد ذل</p><p>نجنبد این تن بیچاره تا نجنبد جان</p><p>که تا فرس بنجنبد بر او نجنبد جل</p><p>دل تو شیر خدایست و نفس تو فرس است</p><p>چنان که مرکب شیر خدای شد دلدل</p><p>چو درخور تک دلدل نبود عرصه عقل</p><p>ز تنگنای خرد تاخت سوی عرصه قل</p><p>تو را و عقل تو را عشق و خارخار چراست</p><p>که وقت شد که بروید ز خار تو آن گل</p><p>از این غم ار چه ترش روست مژده‌ها بشنو</p><p>که گر شبی سحر آمد وگر خماری مل</p><p>ز آه آه تو جوشید بحر فضل اله</p><p>مسافر امل تو رسید تا آمل</p><p>دمی رسید که هر شوق از او رسد به مشوق</p><p>شهی رسید کز او طوق می شود هر غل</p><p>حطام داد از این جیفه دایه تبدیل</p><p>در آفتاب فکنده‌ست ظل حق غلغل</p><p>از این همه بگذر بی‌گه آمدست حبیب</p><p>شبم یقین شب قدرست قل للیلی طل</p><p>چو وحی سر کند از غیب گوش آن سر باش</p><p>از آنک اذن من الراس گفت صدر رسل</p><p>تو بلبل چمنی لیک می توانی شد</p><p>به فضل حق چمن و باغ با دو صد بلبل</p><p>خدای را بنگر در سیاست عالم</p><p>عقول را بنگر در صناعت انمل</p><p>چو مست باشد عاشق طمع مکن خمشی</p><p>چو نان رسد به گرسنه مگو که لاتأکل</p><p>ز حرف بگذر و چون آب نقش‌ها مپذیر</p><p>که حرف و صوت ز دنیاست و هست دنیا پل</p><h2><a id="poem-3983" href="https://ganjoor.net/moulavi/shams/ghazalsh/sh1359">غزل شمارهٔ ۱۳۵۹</a></h2>
<p>ز خود شدم ز جمال پر از صفا ای دل</p><p>بگفتمش که زهی خوبی خدا ای دل</p><p>غلام تست هزار آفتاب و چشم و چراغ</p><p>ز پرتو تو ظلالست جان‌ها ای دل</p><p>نهایتیست که خوبی از آن گذر نکند</p><p>گذشت حسن تو از حد و منتها ای دل</p><p>پری و دیو به پیش تو بسته‌اند کمر</p><p>ملک سجود کند و اختر و سما ای دل</p><p>کدام دل که بر او داغ بندگی تو نیست</p><p>کدام داغ غمی کش نه‌ای دوا ای دل</p><p>به حکم تست همه گنج‌های لم یزلی</p><p>چه گنج‌ها که نداری تو در فنا ای دل</p><p>نظر ز سوختگان وامگیر کز نظرت</p><p>چه کوثرست و دوا دفع سوز را ای دل</p><p>بگفتم این مه ماند به شمس تبریزی</p><p>بگفت دل که کجایست تا کجا ای دل</p><h2><a id="poem-3984" href="https://ganjoor.net/moulavi/shams/ghazalsh/sh1360">غزل شمارهٔ ۱۳۶۰</a></h2>
<p>باده ده ای ساقی جان باده بی‌درد و دغل</p><p>کار ندارم جز از این گر بزیم تا به اجل</p><p>هات حبیبی سکرا لا بفتور و کسل</p><p>یقطع عن شاربه کل ملال و فشل</p><p>باده چو زر ده که زرم ساغر پر ده که نرم</p><p>غرقه مقصود شدی تا چه کنی علم و عمل</p><p>اصبح قلبی سهرا من سکر مفتخرا</p><p>ان کذب الیوم صدق ان ظلم الیوم عدل</p><p>ای قدح امروز تو را طاق و طرنبیست بیا</p><p>باده خنب ملکی داده حق عز و جل</p><p>طفت به معتمرا فزت به مفتخرا</p><p>من سقی الیوم کذی جمله ما دام حصل</p><p>مست و خوشی خواجه حسن نی نی چنان مست که من</p><p>کیسه زر مست کند لیک نه چون جام ازل</p><p>لواء نا مرتفع و شملنا مجتمع</p><p>و روحنا کما تری فی درجات و دول</p><p>توبه ما جان عمو توبه ماهیست ز جو</p><p>از دل و جان توبه کند هیچ تن ای شیخ اجل</p><p>عشقک قد جادلنا ثم عدا جادلنا</p><p>من سکر مفتضح شاربه حیث دخل</p><p>بحر که مسجور بود تلخ بود شور بود</p><p>در دل ماهی روشش به بود از قند و عسل</p><p>یا اسدا عن لنا فنعم ما سن لنا</p><p>حبک قد حببنا فاعف لنا کل زلل</p><p>بس بود ای مست خمش جان ز بدن رست خمش</p><p>باده ستان که دگران عربده دارند و جدل</p><p>اسکت یا صاح کفی واعف عفا الله عفا</p><p>هات رحیقا به صفا قد وصل الوصل وصل</p><h2><a id="poem-3985" href="https://ganjoor.net/moulavi/shams/ghazalsh/sh1361">غزل شمارهٔ ۱۳۶۱</a></h2>
<p>عمرک یا واحدا فی درجات الکمال</p><p>قد نزل الهم بی یا سندی قم تعال</p><p>چند از این قیل و قال عشق پرست و ببال</p><p>تا تو بمانی چو عشق در دو جهان بی‌زوال</p><p>یا فرجی مونسی یا قمر المجلس</p><p>وجهک بدر تمام ریقک خمر حلال</p><p>چند کشی بار هجر غصه و تیمار هجر</p><p>خاصه که منقار هجر کند تو را پر و بال</p><p>روحک بحر الوفا لونک لمع الصفا</p><p>عمرک لو لا التقی قلت ایا ذا الجلال</p><p>آه ز نفس فضول آه ز ضعف عقول</p><p>آه ز یار ملول چند نماید ملال</p><p>تطرب قلب الوری تسکرهم بالهوی</p><p>تدرک ما لا یری انت لطیف الخیال</p><p>آنک همی‌خوانمش عجز نمی‌دانمش</p><p>تا که بترسانمش از ستم و از وبال</p><p>تدخل ارواحهم تسکر اشباحهم</p><p>تجلسهم مجلسا فیه کؤوس ثقال</p><p>جمله سؤال و جواب زوست و منم چون رباب</p><p>می زندم او شتاب زخمه که یعنی بنال</p><p>تصلح میزاننا تحسن الحاننا</p><p>تذهب احزاننا انت شدید المحال</p><p>یک دم آواز مات یک دم بانگ نجات</p><p>می زند آن خوش صفات بر من و بر وصف حال</p><h2><a id="poem-3986" href="https://ganjoor.net/moulavi/shams/ghazalsh/sh1362">غزل شمارهٔ ۱۳۶۲</a></h2>
<p>لجکنن اغلن هی بزه کلکل</p><p>دغدن دغدا هی کزه کلکل</p><p>آی بکی سنسن کن بکی سنسن</p><p>بی‌مزه کلمه بامزه کلکل</p><p>لذ لحبی من حرکاتی</p><p>ارسل کنزا للصدقات</p><p>خلص روحی من هفواتی</p><p>اعتق قلبی من شبکاتی</p><p>رفتم آن جا لنگان لنگان</p><p>شربت خوردم پنگان پنگان</p><p>دیدم آن جا قومی شنگان</p><p>گشته ز ساغر خیره و دنگان</p><p>صورت عشقی صاحب مخزن</p><p>شوخ جهانی رندی و رهزن</p><p>آتش جان را سنگی و آهن</p><p>هر که نه عاشق ریشش برکن</p><p>یا رحمونا منه صبونا</p><p>یا رهبونا عز علینا</p><p>صدر صدور جاء الینا</p><p>بدر بدور بات لدینا</p><p>دنب خری تو ای خر ملعون</p><p>نی کم گردی نی شوی افزون</p><p>ای دل و جانم از کژی تو</p><p>وز فن و مکرت خسته و پرخون</p><p>لاح صباحی طیب حالی</p><p>جاء ربیعی هب شمالی</p><p>خصب غصنی ماء زلالی</p><p>اسکر قلبی خمر وصال</p><h2><a id="poem-3987" href="https://ganjoor.net/moulavi/shams/ghazalsh/sh1363">غزل شمارهٔ ۱۳۶۳</a></h2>
<p>کجکنن اغلن اودیا کلکل</p><p>یوک بلمسک دغدغ کز کل</p><p>ای سر مستان ای شه مقبل</p><p>مکرم و مشفق پردل و بی‌دل</p><p>اول ججکی کم یازده بلدک</p><p>کمیه ورما خصمنا ور کل</p><p>سلسله بنگر گر بکشندت</p><p>جذب الهی کردت مقبل</p><p>نبود این هم بی‌سر و معنی</p><p>هر متحول بی‌ز محول</p><h2><a id="poem-3988" href="https://ganjoor.net/moulavi/shams/ghazalsh/sh1364">غزل شمارهٔ ۱۳۶۴</a></h2>
<p>ایها النور فی الفؤاد تعال</p><p>غایه الجد و المراد تعال</p><p>انت تدری حیاتنا بیدیک</p><p>لا تضیق علی العباد تعال</p><p>ایها العشق ایها المعشوق</p><p>حل عن الصد و العناد تعال</p><p>یا سلیمان ذی الهداهد لک</p><p>فتفقد بالافتقاد تعال</p><p>ایها السابق الذی سبقت</p><p>منک مصدوقه الوداد تعال</p><p>فمن الهجر ضجت الارواح</p><p>انجر العود یا معاد تعال</p><p>استر العیب و ابذل المعروف</p><p>هکذا عاده الجواد تعال</p><p>چه بود پارسی تعال بیا</p><p>یا بیا یا بده تو داد تعال</p><p>چون بیایی زهی گشاد و مراد</p><p>چون نیایی زهی کساد تعال</p><p>ای گشاد عرب قباد عجم</p><p>تو گشایی دلم به یاد تعال</p><p>ای درونم تعال گویان تو</p><p>وی ز بود تو بود و باد تعال</p><p>طفت فیک البلاد یا قمرا</p><p>بی‌محیطا و بالبلاد تعال</p><p>انت کالشمس اذ دنت و نأت</p><p>یا قریبا علی العباد تعال</p><h2><a id="poem-3989" href="https://ganjoor.net/moulavi/shams/ghazalsh/sh1365">غزل شمارهٔ ۱۳۶۵</a></h2>
<p>یا منیر البدر قد اوضحت بالبلبال بال</p><p>بالهوی زلزلتنی و العقل فی الزلزال زال</p><p>کم انادی انظر و نقتبس من نورکم</p><p>قد رجعنا جانبا من طور انوار الجلال</p><p>من رآی نورا انیسا یملا الدنیا هوی</p><p>للسری منه جمال للعدی منه ملال</p><p>کل امر منه حق مستحق نافذ</p><p>ینفع الامراض طرا ینجلی منه الکلال</p><p>من شکا مغلاق باب فلینل مفتاحه</p><p>من شکا ضر الظما فلیستقی الماء الزلال</p><p>لیس ذا اسماء صفر باطل سمیته</p><p>دعوه التحقیق حال خدعه الدنیا محال</p><p>حبذا اسواق اشواق ربت ارباجها</p><p>حبذا نور یکون الشمس فیه کالهلال</p><p>ما علیکم لو سهرتم لیله الف الهوی</p><p>ربما تلقون ضیفا تعرفوا لیل الرحال</p><p>یا محبا قم تنادم فالمحب لا ینام</p><p>یا نعوسا قم تفرج حسن ربات الحجال</p><p>دولتش همسایه شد همسایگان را مژده شو</p><p>مرغ جان‌ها را ببخشد کر و فرش پر و بال</p><h2><a id="poem-3990" href="https://ganjoor.net/moulavi/shams/ghazalsh/sh1366">غزل شمارهٔ ۱۳۶۶</a></h2>
<p>یا بدیع الحسن قد اوضحت بالبلبال بال</p><p>بالهوی زلزلتنی و العقل فی الزلزال زال</p><p>قد رجعنا قد رجعنا جانبا من طورکم</p><p>انظرونا انظرونا نستقی الماء الزلال</p><p>کل شیء منکم عندی لذیذ طیب</p><p>منک طابت کل ارض ان ذا سحر حلال</p><h2><a id="poem-3991" href="https://ganjoor.net/moulavi/shams/ghazalsh/sh1367">غزل شمارهٔ ۱۳۶۷</a></h2>
<p>رشاء العشق حبیبی لشرود و مضل</p><p>کل قلب لهواه وجد الصبر یصل</p><p>سنه الوصل قصیر عجل معتجل</p><p>سنه الهجر طویل و مدید و ممل</p><p>یملاء الکاس حبیبی و طبیبی و تذر</p><p>فعلن مفتعلن او فعلاتن و فعل</p><p>ناول الکاس نهارا و جهارا و قحا</p><p>لا یخاف رهقا من به محیاک قتل</p><h2><a id="poem-3992" href="https://ganjoor.net/moulavi/shams/ghazalsh/sh1368">غزل شمارهٔ ۱۳۶۸</a></h2>
<p>عمرک یا واحدا فی درجات الکمال</p><p>قد نزل الهم بی یا سندی قم تعال</p><p>یا فرحی مونسی یا قمر المجلس</p><p>وجهک بدر تمام ریقک خمر حلال</p><p>روحک بحر الوفا لونک لمع الصفا</p><p>عمرک لو لا التقی قلت ایا ذا الجلال</p><p>تسکن قلب الوری تسکرهم بالهوی</p><p>تدرک ما لا یری انت لطیف الخیال</p><p>تسکن ارواحهم تسکر اشباحهم</p><p>تجلسهم مجلسا فیه کؤوس ثقال</p><h2><a id="poem-3993" href="https://ganjoor.net/moulavi/shams/ghazalsh/sh1369">غزل شمارهٔ ۱۳۶۹</a></h2>
<p>تعال یا مدد العیش و السرور تعال</p><p>تعال یا فرج الهم فاتح الاقفال</p><p>لقاء وجهک فی الهم فالق الاصباح</p><p>سقا جودک فی الفقر منتهی الاقبال</p><p>تعال انک عیسی فاحی موتانا</p><p>تعال و ادفع عنا خدیعه الدجال</p><p>تعال انک داوود فاتخذ زردا</p><p>تصون مهجتنا من اصابه الانصال</p><p>تعال انک موسی تشق بحر ردی</p><p>لکی تغرق فرعون سییء الافعال</p><p>تعال انک نوح و نحن فی الطوفان</p><p>اما سفینه نوح تعد للاهوال</p><p>فهم صفاتک لکن تصورت بشرا</p><p>فکم لفضلک امثالهم بلا امثال</p><p>یحیل طالب دنیا وجودک الاعلی</p><p>و فی وجودک دنیاه باطل و محال</p><h2><a id="poem-3994" href="https://ganjoor.net/moulavi/shams/ghazalsh/sh1370">غزل شمارهٔ ۱۳۷۰</a></h2>
<p>آمد بهار ای دوستان منزل سوی بستان کنیم</p><p>گرد غریبان چمن خیزید تا جولان کنیم</p><p>امروز چون زنبورها پران شویم از گل به گل</p><p>تا در عسل خانه جهان شش گوشه آبادان کنیم</p><p>آمد رسولی از چمن کاین طبل را پنهان مزن</p><p>ما طبل خانه عشق را از نعره‌ها ویران کنیم</p><p>بشنو سماع آسمان خیزید ای دیوانگان</p><p>جانم فدای عاشقان امروز جان افشان کنیم</p><p>زنجیرها را بردریم ما هر یکی آهنگریم</p><p>آهن گزان چون کلبتین آهنگ آتشدان کنیم</p><p>چون کوره آهنگران در آتش دل می دمیم</p><p>کآهن دلان را زین نفس مستعمل فرمان کنیم</p><p>آتش در این عالم زنیم وین چرخ را برهم زنیم</p><p>وین عقل پابرجای را چون خویش سرگردان کنیم</p><p>کوبیم ما بی‌پا و سر گه پای میدان گاه سر</p><p>ما کی به فرمان خودیم تا این کنیم و آن کنیم</p><p>نی نی چو چوگانیم ما در دست شه گردان شده</p><p>تا صد هزاران گوی را در پای شه غلطان کنیم</p><p>خامش کنیم و خامشی هم مایه دیوانگیست</p><p>این عقل باشد کآتشی در پنبه پنهان کنیم</p><h2><a id="poem-3995" href="https://ganjoor.net/moulavi/shams/ghazalsh/sh1371">غزل شمارهٔ ۱۳۷۱</a></h2>
<p>ای عاشقان ای عاشقان پیمانه را گم کرده‌ام</p><p>زان می که در پیمانه‌ها اندرنگنجد خورده‌ام</p><p>مستم ز خمر من لدن رو محتسب را غمز کن</p><p>مر محتسب را و تو را هم چاشنی آورده‌ام</p><p>ای پادشاه صادقان چون من منافق دیده‌ای</p><p>با زندگانت زنده‌ام با مردگانت مرده‌ام</p><p>با دلبران و گلرخان چون گلبنان بشکفته‌ام</p><p>با منکران دی صفت همچون خزان افسرده‌ام</p><p>ای نان طلب در من نگر والله که مستم بی‌خبر</p><p>من گرد خنبی گشته‌ام من شیره‌ای افشرده‌ام</p><p>مستم ولی از روی او غرقم ولی در جوی او</p><p>از قند و از گلزار او چون گلشکر پرورده‌ام</p><p>روزی که عکس روی او بر روی زرد من فتد</p><p>ماهی شوم رومی رخی گر زنگی نوبرده‌ام</p><p>در جام می آویختم اندیشه را خون ریختم</p><p>با یار خود آمیختم زیرا درون پرده‌ام</p><p>آویختم اندیشه را کاندیشه هشیاری کند</p><p>ز اندیشه بیزاری کنم ز اندیشه‌ها پژمرده‌ام</p><p>دوران کنون دوران من گردون کنون حیران من</p><p>در لامکان سیران من فرمان ز قان آورده‌ام</p><p>در جسم من جانی دگر در جان من قانی دگر</p><p>با آن من آنی دگر زیرا به آن پی برده‌ام</p><p>گر گویدم بی‌گاه شد رو رو که وقت راه شد</p><p>گویم که این با زنده گو من جان به حق بسپرده‌ام</p><p>خامش که بلبل باز را گفتا چه خامش کرده‌ای</p><p>گفتا خموشی را مبین در صید شه صدمرده‌ام</p><h2><a id="poem-3996" href="https://ganjoor.net/moulavi/shams/ghazalsh/sh1372">غزل شمارهٔ ۱۳۷۲</a></h2>
<p>این بار من یک بارگی در عاشقی پیچیده‌ام</p><p>این بار من یک بارگی از عافیت ببریده‌ام</p><p>دل را ز خود برکنده‌ام با چیز دیگر زنده‌ام</p><p>عقل و دل و اندیشه را از بیخ و بن سوزیده‌ام</p><p>ای مردمان ای مردمان از من نیاید مردمی</p><p>دیوانه هم نندیشد آن کاندر دل اندیشیده‌ام</p><p>دیوانه کوکب ریخته از شور من بگریخته</p><p>من با اجل آمیخته در نیستی پریده‌ام</p><p>امروز عقل من ز من یک بارگی بیزار شد</p><p>خواهد که ترساند مرا پنداشت من نادیده‌ام</p><p>من خود کجا ترسم از او شکلی بکردم بهر او</p><p>من گیج کی باشم ولی قاصد چنین گیجیده‌ام</p><p>از کاسهٔ استارگان وز خون گردون فارغم</p><p>بهر گدارویان بسی من کاسه‌ها لیسیده‌ام</p><p>من از برای مصلحت در حبس دنیا مانده‌ام</p><p>حبس از کجا من از کجا مال که را دزدیده‌ام</p><p>در حبس تن غرقم به خون وز اشک چشم هر حرون</p><p>دامان خون آلود را در خاک می مالیده‌ام</p><p>مانند طفلی در شکم من پرورش دارم ز خون</p><p>یک بار زاید آدمی من بارها زاییده‌ام</p><p>چندانک خواهی درنگر در من که نشناسی مرا</p><p>زیرا از آن کم دیده‌ای من صدصفت گردیده‌ام</p><p>در دیده من اندرآ وز چشم من بنگر مرا</p><p>زیرا برون از دیده‌ها منزلگهی بگزیده‌ام</p><p>تو مست مست سرخوشی من مست بی‌سر سرخوشم</p><p>تو عاشق خندان لبی من بی‌دهان خندیده‌ام</p><p>من طرفه مرغم کز چمن با اشتهای خویشتن</p><p>بی‌دام و بی‌گیرنده‌ای اندر قفس خیزیده‌ام</p><p>زیرا قفس با دوستان خوشتر ز باغ و بوستان</p><p>بهر رضای یوسفان در چاه آرامیده‌ام</p><p>در زخم او زاری مکن دعوی بیماری مکن</p><p>صد جان شیرین داده‌ام تا این بلا بخریده‌ام</p><p>چون کرم پیله در بلا در اطلس و خز می روی</p><p>بشنو ز کرم پیله هم کاندر قبا پوسیده‌ام</p><p>پوسیده‌ای در گور تن رو پیش اسرافیل من</p><p>کز بهر من در صور دم کز گور تن ریزیده‌ام</p><p>نی نی چو باز ممتحن بردوز چشم از خویشتن</p><p>مانند طاووسی نکو من دیبه‌ها پوشیده‌ام</p><p>پیش طبیبش سر بنه یعنی مرا تریاق ده</p><p>زیرا در این دام نزه من زهرها نوشیده‌ام</p><p>تو پیش حلوایی جان شیرین و شیرین جان شوی</p><p>زیرا من از حلوای جان چون نیشکر بالیده‌ام</p><p>عین تو را حلوا کند به زانک صد حلوا دهد</p><p>من لذت حلوای جان جز از لبش نشنیده‌ام</p><p>خاموش کن کاندر سخن حلوا بیفتد از دهن</p><p>بی گفت مردم بو برد زان سان که من بوییده‌ام</p><p>هر غوره‌ای نالان شده کای شمس تبریزی بیا</p><p>کز خامی و بی‌لذتی در خویشتن چغزیده‌ام</p><h2><a id="poem-3997" href="https://ganjoor.net/moulavi/shams/ghazalsh/sh1373">غزل شمارهٔ ۱۳۷۳</a></h2>
<p>هان ای طبیب عاشقان دستی فروکش بر برم</p><p>تا بخت و رخت و تخت خود بر عرش و کرسی بر برم</p><p>بر گردن و بر دست من بربند آن زنجیر را</p><p>افسون مخوان ز افسون تو هر روز دیوانه ترم</p><p>خواهم که بدهم گنج زر تا آن گواه دل بود</p><p>گر چه گواهی می‌دهد رخسارهٔ همچون زرم</p><p>ور تو گواهان مرا رد می کنی ای پرجفا</p><p>ای قاضی شیرین قضا باری فروخوان محضرم</p><p>بی‌لطف و دلداری تو یا رب چه می لرزد دلم</p><p>در شوق خاک پای تو یا رب چه می گردد سرم</p><p>پیشم نشین پیشم نشان ای جان جان جان جان</p><p>پر کن دلم گر کشتیم بیخم ببر گر لنگرم</p><p>گه در طواف آتشم گه در شکاف آتشم</p><p>باد آهن دل سرخ رو از دمگه آهنگرم</p><p>هر روز نو جامی دهد تسکین و آرامی دهد</p><p>هر روز پیغامی دهد این عشق چون پیغامبرم</p><p>در سایه‌ات تا آمدم چون آفتابم بر فلک</p><p>تا عشق را بنده شدم خاقان و سلطان سنجرم</p><p>ای عشق آخر چند من وصف تو گویم بی‌دهن</p><p>گه بلبلم گه گلبنم گه خضرم و گه اخضرم</p><h2><a id="poem-3998" href="https://ganjoor.net/moulavi/shams/ghazalsh/sh1374">غزل شمارهٔ ۱۳۷۴</a></h2>
<p>ای عاشقان ای عاشقان من خاک را گوهر کنم</p><p>وی مطربان ای مطربان دف شما پرزر کنم</p><p>ای تشنگان ای تشنگان امروز سقایی کنم</p><p>وین خاکدان خشک را جنت کنم کوثر کنم</p><p>ای بی‌کسان ای بی‌کسان جاء الفرج جاء الفرج</p><p>هر خسته غمدیده را سلطان کنم سنجر کنم</p><p>ای کیمیا ای کیمیا در من نگر زیرا که من</p><p>صد دیر را مسجد کنم صد دار را منبر کنم</p><p>ای کافران ای کافران قفل شما را وا کنم</p><p>زیرا که مطلق حاکمم مؤمن کنم کافر کنم</p><p>ای بوالعلا ای بوالعلا مومی تو اندر کف ما</p><p>خنجر شوی ساغر کنم ساغر شوی خنجر کنم</p><p>تو نطفه بودی خون شدی وانگه چنین موزون شدی</p><p>سوی من آ ای آدمی تا زینت نیکوتر کنم</p><p>من غصه را شادی کنم گمراه را هادی کنم</p><p>من گرگ را یوسف کنم من زهر را شکر کنم</p><p>ای سردهان ای سردهان بگشاده‌ام زان سر دهان</p><p>تا هر دهان خشک را جفت لب ساغر کنم</p><p>ای گلستان ای گلستان از گلستانم گل ستان</p><p>آن دم که ریحان‌هات را من جفت نیلوفر کنم</p><p>ای آسمان ای آسمان حیرانتر از نرگس شوی</p><p>چون خاک را عنبر کنم چون خار را عبهر کنم</p><p>ای عقل کل ای عقل کل تو هر چه گفتی صادقی</p><p>حاکم تویی حاتم تویی من گفت و گو کمتر کنم</p><h2><a id="poem-3999" href="https://ganjoor.net/moulavi/shams/ghazalsh/sh1375">غزل شمارهٔ ۱۳۷۵</a></h2>
<p>بازآمدم چون عید نو تا قفل زندان بشکنم</p><p>وین چرخ مردم خوار را چنگال و دندان بشکنم</p><p>هفت اختر بی‌آب را کاین خاکیان را می خورند</p><p>هم آب بر آتش زنم هم بادهاشان بشکنم</p><p>از شاه بی‌آغاز من پران شدم چون باز من</p><p>تا جغد طوطی خوار را در دیر ویران بشکنم</p><p>ز آغاز عهدی کرده‌ام کاین جان فدای شه کنم</p><p>بشکسته بادا پشت جان گر عهد و پیمان بشکنم</p><p>امروز همچون آصفم شمشیر و فرمان در کفم</p><p>تا گردن گردن کشان در پیش سلطان بشکنم</p><p>روزی دو باغ طاغیان گر سبز بینی غم مخور</p><p>چون اصل‌های بیخشان از راه پنهان بشکنم</p><p>من نشکنم جز جور را یا ظالم بدغور را</p><p>گر ذره‌ای دارد نمک گیرم اگر آن بشکنم</p><p>هر جا یکی گویی بود چوگان وحدت وی برد</p><p>گویی که میدان نسپرد در زخم چوگان بشکنم</p><p>گشتم مقیم بزم او چون لطف دیدم عزم او</p><p>گشتم حقیر راه او تا ساق شیطان بشکنم</p><p>چون در کف سلطان شدم یک حبه بودم کان شدم</p><p>گر در ترازویم نهی می دان که میزان بشکنم</p><p>چون من خراب و مست را در خانه خود ره دهی</p><p>پس تو ندانی این قدر کاین بشکنم آن بشکنم</p><p>گر پاسبان گوید که هی بر وی بریزم جام می</p><p>دربان اگر دستم کشد من دست دربان بشکنم</p><p>چرخ ار نگردد گرد دل از بیخ و اصلش برکنم</p><p>گردون اگر دونی کند گردون گردان بشکنم</p><p>خوان کرم گسترده‌ای مهمان خویشم برده‌ای</p><p>گوشم چرا مالی اگر من گوشهٔ نان بشکنم</p><p>نی نی منم سرخوان تو سرخیل مهمانان تو</p><p>جامی دو بر مهمان کنم تا شرم مهمان بشکنم</p><p>ای که میان جان من تلقین شعرم می کنی</p><p>گر تن زنم خامش کنم ترسم که فرمان بشکنم</p><p>از شمس تبریزی اگر باده رسد مستم کند</p><p>من لاابالی وار خود استون کیوان بشکنم</p><h2><a id="poem-4000" href="https://ganjoor.net/moulavi/shams/ghazalsh/sh1376">غزل شمارهٔ ۱۳۷۶</a></h2>
<p>کاری ندارد این جهان تا چند گل کاری کنم</p><p>حاجت ندارد یار من تا که منش یاری کنم</p><p>من خاک تیره نیستم تا باد بر بادم دهد</p><p>من چرخ ازرق نیستم تا خرقه زنگاری کنم</p><p>دکان چرا گیرم چو او بازار و دکانم بود</p><p>سلطان جانم پس چرا چون بنده جانداری کنم</p><p>دکان خود ویران کنم دکان من سودای او</p><p>چون کان لعلی یافتم من چون دکانداری کنم</p><p>چون سرشکسته نیستم سر را چرا بندم بگو</p><p>چون من طبیب عالمم بهر چه بیماری کنم</p><p>چون بلبلم در باغ دل ننگست اگر جغدی کنم</p><p>چون گلبنم در گلشنش حیفست اگر خاری کنم</p><p>چون گشته‌ام نزدیک شه از ناکسان دوری کنم</p><p>چون خویش عشق او شدم از خویش بیزاری کنم</p><p>زنجیر بر دستم نهد گر دست بر کاری نهم</p><p>در خنب می غرقم کند گر قصد هشیاری کنم</p><p>ای خواجه من جام میم چون سینه را غمگین کنم</p><p>شمع و چراغ خانه‌ام چون خانه را تاری کنم</p><p>یک شب به مهمان من آ تا قرص مه پیشت کشم</p><p>دل را به پیش من بنه تا لطف و دلداری کنم</p><p>در عشق اگر بی‌جان شوی جان و جهانت من بسم</p><p>گر دزد دستارت برد من رسم دستاری کنم</p><p>دل را منه بر دیگری چون من نیابی گوهری</p><p>آسان درآ و غم مخور تا منت غمخواری کنم</p><p>اخرجت نفسی عن کسل طهرت روحی عن فشل</p><p>لا موت الا بالاجل بر مرگ سالاری کنم</p><p>شکری علی لذاتها صبری علی آفاتها</p><p>یا ساقیی قم هاتها تا عیش و خماری کنم</p><p>الخمر ما خمرته و العیش ما باشرته</p><p>پخته‌ست انگورم چرا من غوره افشاری کنم</p><p>ای مطرب صاحب نظر این پرده می زن تا سحر</p><p>تا زنده باشم زنده سر تا چند مرداری کنم</p><p>پندار کامشب شب پری یا در کنار دلبری</p><p>بی‌خواب شو همچون پری تا من پری داری کنم</p><p>قد شیدوا ارکاننا و استوضحوا برهاننا</p><p>حمدا علی سلطاننا شیرم چه کفتاری کنم</p><p>جاء الصفا زال الحزن شکر الوهاب المنن</p><p>ای مشتری زانو بزن تا من خریداری کنم</p><p>زان از بگه دف می زنم زیرا عروسی می کنم</p><p>آتش زنم اندر تتق تا چند ستاری کنم</p><p>زین آسمان چون تتق من گوشه گیرم چون افق</p><p>ذوالعرش را گردم قنق بر ملک جباری کنم</p><p>الدار من لا دار له و المال من لا مال له</p><p>خامش اگر خامش کنی بهر تو گفتاری کنم</p><p>با شمس تبریزی اگر همخو و هم استاره‌ام</p><p>چون شمس اندر شش جهت باید که انواری کنم</p><h2><a id="poem-4001" href="https://ganjoor.net/moulavi/shams/ghazalsh/sh1377">غزل شمارهٔ ۱۳۷۷</a></h2>
<p>ای با من و پنهان چو دل از دل سلامت می کنم</p><p>تو کعبه‌ای هر جا روم قصد مقامت می کنم</p><p>هر جا که هستی حاضری از دور در ما ناظری</p><p>شب خانه روشن می شود چون یاد نامت می کنم</p><p>گه همچو باز آشنا بر دست تو پر می زنم</p><p>گه چون کبوتر پرزنان آهنگ بامت می کنم</p><p>گر غایبی هر دم چرا آسیب بر دل می زنم</p><p>ور حاضری پس من چرا در سینه دامت می کنم</p><p>دوری به تن لیک از دلم اندر دل تو روزنیست</p><p>زان روزن دزدیده من چون مه پیامت می کنم</p><p>ای آفتاب از دور تو بر ما فرستی نور تو</p><p>ای جان هر مهجور تو جان را غلامت می کنم</p><p>من آینه دل را ز تو این جا صقالی می دهم</p><p>من گوش خود را دفتر لطف کلامت می کنم</p><p>در گوش تو در هوش تو و اندر دل پرجوش تو</p><p>این‌ها چه باشد تو منی وین وصف عامت می کنم</p><p>ای دل نه اندر ماجرا می گفت آن دلبر تو را</p><p>هر چند از تو کم شود از خود تمامت می کنم</p><p>ای چاره در من چاره گر حیران شو و نظاره گر</p><p>بنگر کز این جمله صور این دم کدامت می کنم</p><p>گه راست مانند الف گه کژ چو حرف مختلف</p><p>یک لحظه پخته می شوی یک لحظه خامت می کنم</p><p>گر سال‌ها ره می روی چون مهره‌ای در دست من</p><p>چیزی که رامش می کنی زان چیز رامت می کنم</p><p>ای شه حسام الدین حسن می گوی با جانان که من</p><p>جان را غلاف معرفت بهر حسامت می کنم</p><h2><a id="poem-4002" href="https://ganjoor.net/moulavi/shams/ghazalsh/sh1378">غزل شمارهٔ ۱۳۷۸</a></h2>
<p>ای آسمان این چرخ من زان ماه رو آموختم</p><p>خورشید او را ذره‌ام این رقص از او آموختم</p><p>ای مه نقاب روی او ای آب جان در جوی او</p><p>بر رو دویدن سوی او زان آب جو آموختم</p><p>گلشن همی‌گوید مرا کاین نافه چون دزدیده‌ای</p><p>من شیری و نافه بری ز آهوی هو آموختم</p><p>از باغ و از عرجون او وز طره میگون او</p><p>اینک رسن بازی خوش همچون کدو آموختم</p><p>از نقش‌های این جهان هم چشم بستم هم دهان</p><p>تا نقش بندی عجب بی‌رنگ و بو آموختم</p><p>دیدم گشاد داد او وان جود و آن ایجاد او</p><p>من دادن جان دم به دم زان دادخو آموختم</p><p>در خواب بی‌سو می روی در کوی بی‌کو می روی</p><p>شش سو مرو وز سو مگو چون غیر سو آموختم</p><h2><a id="poem-4003" href="https://ganjoor.net/moulavi/shams/ghazalsh/sh1379">غزل شمارهٔ ۱۳۷۹</a></h2>
<p>آمد خیال خوش که من از گلشن یار آمدم</p><p>در چشم مست من نگر کز کوی خمار آمدم</p><p>سرمایه مستی منم هم دایه هستی منم</p><p>بالا منم پستی منم چون چرخ دوار آمدم</p><p>آنم کز آغاز آمدم با روح دمساز آمدم</p><p>برگشتم و بازآمدم بر نقطه پرگار آمدم</p><p>گفتم بیا شاد آمدی دادم بده داد آمدی</p><p>گفتا بدید و داد من کز بهر این کار آمدم</p><p>هم من مه و مهتاب تو هم گلشن و هم آب تو</p><p>چندین ره از اشتاب تو بی‌کفش و دستار آمدم</p><p>فرخنده نامی ای پسر گر چه که خامی ای پسر</p><p>تلخی مکن زیرا که من از لطف بسیار آمدم</p><p>خندان درآ تلخی بکش شاباش ای تلخی خوش</p><p>گل‌ها دهم گر چه که من اول همه خار آمدم</p><p>گل سر برون کرد از درج کالصبر مفتاح الفرج</p><p>هر شاخ گوید لاحرج کز صبر دربار آمدم</p><h2><a id="poem-4004" href="https://ganjoor.net/moulavi/shams/ghazalsh/sh1380">غزل شمارهٔ ۱۳۸۰</a></h2>
<p>دی بر سرم تاج زری بنهاده است آن دلبرم</p><p>چندانک سیلی می زنی آن می نیفتد از سرم</p><p>شاه کله دوز ابد بر فرق من از فرق خود</p><p>شب پوش عشق خود نهد پاینده باشد لاجرم</p><p>ور سر نماند با کله من سر شوم جمله چو مه</p><p>زیرا که بی‌حقه و صدف رخشانتر آید گوهرم</p><p>اینک سر و گرز گران می زن برای امتحان</p><p>ور بشکند این استخوان از عقل و جان مغزینترم</p><p>آن جوز بی‌مغزی بود کو پوست بگزیده بود</p><p>او ذوق کی دیده بود از لوزی پیغامبرم</p><p>لوزینه پرجوز او پرشکر و پرلوز او</p><p>شیرین کند حلق و لبم نوری نهد در منظرم</p><p>چون مغز یابی ای پسر از پوست برداری نظر</p><p>در کوی عیسی آمدی دیگر نگویی کو خرم</p><p>ای جان من تا کی گله یک خر تو کم گیر از گله</p><p>در زفتی فارس نگر نی بارگیر لاغرم</p><p>زفتی عاشق را بدان از زفتی معشوق او</p><p>زیرا که کبر عاشقان خیزد ز الله اکبرم</p><p>ای دردهای آه گو اه اه مگو الله گو</p><p>از چه مگو از جان گو ای یوسف جان پرورم</p><h2><a id="poem-4005" href="https://ganjoor.net/moulavi/shams/ghazalsh/sh1381">غزل شمارهٔ ۱۳۸۱</a></h2>
<p>هرگز ندانم راندن مستی که افتد بر درم</p><p>در خانه گر می باشدم پیشش نهم با وی خورم</p><p>مستی که شد مهمان من جان منست و آن من</p><p>تاج من و سلطان من تا برنشیند بر سرم</p><p>ای یار من وی خویش من مستی بیاور پیش من</p><p>روزی که مستی کم کنم از عمر خویشش نشمرم</p><p>چون وقف کردستم پدر بر باده‌های همچو زر</p><p>در غیر ساقی ننگرم وز امر ساقی نگذرم</p><p>چند آزمایم خویش را وین جان عقل اندیش را</p><p>روزی که مستم کشتیم روزی که عاقل لنگرم</p><p>کو خمر تن کو خمر جان کو آسمان کو ریسمان</p><p>تو مست جام ابتری من مست حوض کوثرم</p><p>مستی بیاید قی کند مستی زمین را طی کند</p><p>این خوار و زار اندر زمین وان آسمان بر محترم</p><p>گر مستی و روشن روان امشب مخسب ای ساربان</p><p>خاموش کن خاموش کن زین باده نوش ای بوالکرم</p>
</body></html>