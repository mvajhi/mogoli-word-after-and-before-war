<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-3397" href="https://ganjoor.net/moulavi/shams/ghazalsh/sh773">غزل شمارهٔ ۷۷۳</a></h2>
<p>سحری چو شاه خوبان به وثاق ما درآمد</p><p>به مثال ساقیان او به سبو و ساغر آمد</p><p>نه سبوی او بدیدم نه ز ساغرش چشیدم</p><p>که هزار موج باده به دماغ من برآمد</p><p>بگشاد این دماغم پر و بال بی‌نهایت</p><p>که به آفتاب ماند که به ماه و اختر آمد</p><p>به مبارکی و شادی چو جمال او بدیدم</p><p>ز جمال او دو دیده ز دو کون برتر آمد</p><h2><a id="poem-3398" href="https://ganjoor.net/moulavi/shams/ghazalsh/sh774">غزل شمارهٔ ۷۷۴</a></h2>
<p>به میان دل خیال مه دلگشا درآمد</p><p>چو نه راه بود و نی در عجب از کجا درآمد</p><p>بت و بت پرست و مؤمن همه در سجود رفتند</p><p>چو بدان جمال و خوبی بت خوش لقا درآمد</p><p>دل آهنم چو آتش چه خواست در منارش</p><p>نه که آینه شود خوش چو در او صفا درآمد</p><p>به چه نوع شکر گویم که شکرستان شکرم</p><p>ز در جفا برون شد ز در وفا درآمد</p><p>همه جورها وفا شد همه تیرگی صفا شد</p><p>صفت بشر فنا شد صفت خدا درآمد</p><p>همه نقش‌ها برون شد همه بحر آبگون شد</p><p>همه کبریا برون شد همه کبریا درآمد</p><p>همه خانه‌ها که آمد در آن به سوی دریا</p><p>چو فزود موج دریا همه خانه‌ها درآمد</p><p>همه خانه‌ها یکی شد دو مبین به آب بنگر</p><p>که جدا نیند اگر چه که جدا جدا درآمد</p><p>همه کوزه‌ها بیارید همه خنب‌ها بشویید</p><p>که رسید آب حیوان و چنین سقا درآمد</p><h2><a id="poem-3399" href="https://ganjoor.net/moulavi/shams/ghazalsh/sh775">غزل شمارهٔ ۷۷۵</a></h2>
<p>هله هش دار که در شهر دو سه طرارند</p><p>که به تدبیر کلاه از سر مه بردارند</p><p>دو سه رندند که هشیاردل و سرمستند</p><p>که فلک را به یکی عربده در چرخ آرند</p><p>سردهانند که تا سر ندهی سر ندهند</p><p>ساقیانند که انگور نمی‌افشارند</p><p>یار آن صورت غیبند که جان طالب اوست</p><p>همچو چشم خوش او خیره کش و بیمارند</p><p>صورتی‌اند ولی دشمن صورت‌هااند</p><p>در جهانند ولی از دو جهان بیزارند</p><p>همچو شیران بدرانند و به لب می‌خندند</p><p>دشمن همدگرند و به حقیقت یارند</p><p>خرفروشانه یکی با دگری در جنگند</p><p>لیک چون وانگری متفق یک کارند</p><p>همچو خورشید همه روز نظر می‌بخشند</p><p>مثل ماه و ستاره همه شب سیارند</p><p>گر به کف خاک بگیرند زر سرخ شود</p><p>روز گندم دروند ار چه به شب جو کارند</p><p>دلبرانند که دل بر ندهد بی‌برشان</p><p>سرورانند که بیرون ز سر و دستارند</p><p>شکرانند که در معده نگردند ترش</p><p>شاکرانند و از آن یار چه برخوردارند</p><p>مردمی کن برو از خدمتشان مردم شو</p><p>زانک این مردم دیگر همه مردم خوارند</p><p>بس کن و بیش مگو گر چه دهان پرسخنست</p><p>زانک این حرف و دم و قافیه هم اغیارند</p><h2><a id="poem-3400" href="https://ganjoor.net/moulavi/shams/ghazalsh/sh776">غزل شمارهٔ ۷۷۶</a></h2>
<p>عاشقان بر درت از اشک چو باران کارند</p><p>خوش به هر قطره دو صد گوهر جان بردارند</p><p>همه از کار از آن روی معطل شده‌اند</p><p>چو از آن سر نگری موی به مو در کارند</p><p>گر چه بی‌دست و دهانند درختان چمن</p><p>لیک سرسبز و فزاینده و دردی خوارند</p><p>صد هزارند ولیکن همه یک نور شوند</p><p>شمع‌ها یک صفتند ار به عدد بسیارند</p><p>نورهاشان به هم اندرشده بی‌حد و قیاس</p><p>چون برآید مه تو جمله به تو بسپارند</p><p>چشم‌هاشان همه وامانده در بحر محیط</p><p>لب فروبسته از آن موج که در سر دارند</p><p>ای بسا جان سلیمان نهان همچو پری</p><p>که به لشکرگهشان مور نمی‌آزارند</p><p>هست اندر پس دل واقف از این جاسوسی</p><p>کو بگوید همه اسرار گرش بفشارند</p><p>بی کلیدیست که چون حلقه ز در بیرونند</p><p>ور نه هر جزو از آن نقده کل انبارند</p><p>این بدن تخت شه و چار طبایع پایش</p><p>تاجداران فلک تخت به تو نگذارند</p><p>شمس تبریز اگر تاج بقا می‌بخشد</p><p>دل و جان را تو بشارت ده اگر بیدارند</p><h2><a id="poem-3401" href="https://ganjoor.net/moulavi/shams/ghazalsh/sh777">غزل شمارهٔ ۷۷۷</a></h2>
<p>ای خدایی که چو حاجات به تو برگیرند</p><p>هر مرادی که بودشان همه در بر گیرند</p><p>جان و دل را چو به پیک در تو بسپارند</p><p>جان باقی خوش شاد معطر گیرند</p><p>بندگانند تو را کز تو تویشان مقصود</p><p>پای در راه تو بنهند و کم سر گیرند</p><p>ترک این شرب بگویند در این روزی چند</p><p>عوض شرب فنا شربت کوثر گیرند</p><p>چون ستاره شب تاریک پی مه گردند</p><p>چو مه چارده رخسار منور گیرند</p><p>گر بمانند یتیم از پدر و مادر خاک</p><p>پدر و مادر روحانی دیگر گیرند</p><p>چون ببینند که تن لقمه گورست یقین</p><p>جان و دل زفت کنند و تن لاغر گیرند</p><p>بس کن این لکلک گفتار رها کن پس از این</p><p>تا سخن‌ها همه از جان مطهر گیرند</p><h2><a id="poem-3402" href="https://ganjoor.net/moulavi/shams/ghazalsh/sh778">غزل شمارهٔ ۷۷۸</a></h2>
<p>از دلم صورت آن خوب ختن می‌نرود</p><p>چاشنی شکر او ز دهن می‌نرود</p><p>بالله ار شور کنم هر نفسی عیب مکن</p><p>گر برفت از دل تو از دل من می‌نرود</p><p>بوالحسن گفت حسن را که از این خانه برو</p><p>بوالحسن نیز درافتاد و حسن می‌نرود</p><p>جان پروانه مسکین ز پی شعله شمع</p><p>تا نسوزد پر و بالش ز لگن می‌نرود</p><p>همه مرغان چمن هر طرفی می‌پرند</p><p>بلبل از واسطه گل ز چمن می‌نرود</p><p>مرغ جان هر نفسی بال گشاید که پرد</p><p>وز امید نظر دوست ز تن می‌نرود</p><p>زن ز شوهر ببرد چون به تو آسیب زند</p><p>مرد چون روی تو بیند سوی زن می‌نرود</p><p>جان منصور چو در عشق توش دار زدند</p><p>در رسن کرد سر خود ز رسن می‌نرود</p><p>جان ادیم و تو سهیلی و هوای تو یمن</p><p>از پی تربیت تو ز یمن می‌نرود</p><p>چون خیال شکن زلف تو در دل دارم</p><p>این شکسته دلم از عشق شکن می‌نرود</p><p>گر سبو بشکند آن آب سبو کی شکند</p><p>جان عاشق به سوی گور و کفن می‌نرود</p><p>حیله‌ها دانم و تلبیسک و کژبازی‌ها</p><p>جان ز شرم تو به تلبیس و به فن می‌نرود</p><h2><a id="poem-3403" href="https://ganjoor.net/moulavi/shams/ghazalsh/sh779">غزل شمارهٔ ۷۷۹</a></h2>
<p>همه خفتند و من دلشده را خواب نبرد</p><p>همه شب دیده من بر فلک استاره شمرد</p><p>خوابم از دیده چنان رفت که هرگز ناید</p><p>خواب من زهر فراق تو بنوشید و بمرد</p><p>چه شود گر ز ملاقات دوایی سازی</p><p>خسته‌ای را که دل و دیده به دست تو سپرد</p><p>نه به یک بار نشاید در احسان بستن</p><p>صافی ار می‌ندهی کم ز یکی جرعه درد</p><p>همه انواع خوشی حق به یکی حجره نهاد</p><p>هیچ کس بی‌تو در آن حجره ره راست نبرد</p><p>گر شدم خاک ره عشق مرا خرد مبین</p><p>آنک کوبد در وصل تو کجا باشد خرد</p><p>آستینم ز گهرهای نهانی پر دار</p><p>آستینی که بسی اشک از این دیده سترد</p><p>شحنه عشق چو افشرد کسی را شب تار</p><p>ماهت اندر بر سیمینش به رحمت بفشرد</p><p>دل آواره اگر از کرمت بازآید</p><p>قصه شب بود و قرص مه و اشتر و کرد</p><p>این جمادات ز آغاز نه آبی بودند</p><p>سرد سیرست جهان آمد و یک یک بفسرد</p><p>خون ما در تن ما آب حیاتست و خوش است</p><p>چون برون آید از جای ببینش همه ارد</p><p>مفسران آب سخن را و از آن چشمه میار</p><p>تا وی اطلس بود آن سوی و در این جانب برد</p><h2><a id="poem-3404" href="https://ganjoor.net/moulavi/shams/ghazalsh/sh780">غزل شمارهٔ ۷۸۰</a></h2>
<p>بر سر آتش تو سوختم و دود نکرد</p><p>آب بر آتش تو ریختم و سود نکرد</p><p>آزمودم دل خود را به هزاران شیوه</p><p>هیچ چیزش به جز از وصل تو خشنود نکرد</p><p>آنچ از عشق کشید این دل من که نکشید</p><p>و آنچ در آتش کرد این دل من عود نکرد</p><p>گفتم این بنده نه در عشق گرو کرد دلی</p><p>گفت دلبر که بلی کرد ولی زود نکرد</p><p>آه دیدی که چه کردست مرا آن تقصیر</p><p>آنچ پشه به دماغ و سر نمرود نکرد</p><p>گر چه آن لعل لبت عیسی رنجورانست</p><p>دل رنجور مرا چاره بهبود نکرد</p><p>جانم از غمزه تیرافکن تو خسته نشد</p><p>زانک جز زلف خوشت را زره و خود نکرد</p><p>نمک و حسن جمال تو که رشک چمن است</p><p>در جهان جز جگر بنده نمکسود نکرد</p><p>هین خمش باش که گنجیست غم یار ولیک</p><p>وصف آن گنج جز این روی زراندود نکرد</p><h2><a id="poem-3405" href="https://ganjoor.net/moulavi/shams/ghazalsh/sh781">غزل شمارهٔ ۷۸۱</a></h2>
<p>در دلم چون غمت ای سرو روان برخیزد</p><p>همچو سرو این تن من بی‌دل و جان برخیزد</p><p>من گمانم تو عیان پیش تو من محو به هم</p><p>چون عیان جلوه کند چهره گمان برخیزد</p><p>چون رسد سنجق تو در ستمستان جهان</p><p>ظلم کوته شود و کوچ و قلان برخیزد</p><p>بر حصار فلک ار خوبی تو جمله برد</p><p>از مقیمان فلک بانگ امان برخیزد</p><p>بگذر از باغ جهان یک سحر ای رشک بهار</p><p>تا ز گلزار چمن رسم خزان برخیزد</p><p>پشت افلاک خمیدست از این بار گران</p><p>ز سبک روحی تو بار گران برخیزد</p><p>من چو از تیر توم بال و پرم ده بپران</p><p>خوش پرد تیر زمانی که کمان برخیزد</p><p>رمه خفتست و همی‌گردد گرگ از چپ و راست</p><p>سگ ما بانگ زند تا که شبان برخیزد</p><p>هین خمش دل پنهانست چو رگ زیر زبان</p><p>آشکارا شود آن رگ چو زبان برخیزد</p><p>این مجابات مجیرست در آن قطعه که گفت</p><p>بر سر کوی تو عقل از سر جان برخیزد</p><h2><a id="poem-3406" href="https://ganjoor.net/moulavi/shams/ghazalsh/sh782">غزل شمارهٔ ۷۸۲</a></h2>
<p>خبرت هست که در شهر شکر ارزان شد</p><p>خبرت هست که دی گم شد و تابستان شد</p><p>خبرت هست که ریحان و قرنفل در باغ</p><p>زیر لب خنده زنانند که کار آسان شد</p><p>خبرت هست که بلبل ز سفر بازرسید</p><p>در سماع آمد و استاد همه مرغان شد</p><p>خبرت هست که در باغ کنون شاخ درخت</p><p>مژده نو بشنید از گل و دست افشان شد</p><p>خبرت هست که جان مست شد از جام بهار</p><p>سرخوش و رقص کنان در حرم سلطان شد</p><p>خبرت هست که لاله رخ پرخون آمد</p><p>خبرت هست که گل خاصبک دیوان شد</p><p>خبرت هست ز دزدی دی دیوانه</p><p>شحنه عدل بهار آمد او پنهان شد</p><p>بستدند آن صنمان خط عبور از دیوان</p><p>تا زمین سبز شد و باسر و باسامان شد</p><p>شاهدان چمن ار پار قیامت کردند</p><p>هر یک امسال به زیبایی صد چندان شد</p><p>گلرخانی ز عدم چرخ زنان آمده‌اند</p><p>کانجم چرخ نثار قدم ایشان شد</p><p>ناظر ملک شد آن نرگس معزول شده</p><p>غنچه طفل چو عیسی فطن و خط خوان شد</p><p>بزم آن عشرتیان بار دگر زیب گرفت</p><p>باز آن باد صبا باده ده بستان شد</p><p>نقش‌ها بود پس پرده دل پنهانی</p><p>باغ‌ها آینه سر دل ایشان شد</p><p>آنچ بینی تو ز دل جوی ز آیینه مجوی</p><p>آینه نقش شود لیک نتاند جان شد</p><p>مردگان چمن از دعوت حق زنده شدند</p><p>کفرهاشان همه از رحمت حق ایمان شد</p><p>باقیان در لحدند و همه جنبان شده‌اند</p><p>زانک زنده نتواند گرو زندان شد</p><p>گفت بس کن که من این را به از این شرح کنم</p><p>من دهان بستم کو آمد و پایندان شد</p><p>هم لب شاه بگوید صفت جمله تمام</p><p>گر خلاصه ز شما در کنف کتمان شد</p><h2><a id="poem-3407" href="https://ganjoor.net/moulavi/shams/ghazalsh/sh783">غزل شمارهٔ ۷۸۳</a></h2>
<p>ای دریغا که حریفان همه سر بنهادند</p><p>باده عشق عمل کرد و همه افتادند</p><p>همه را از تبش عشق قبا تنگ آمد</p><p>کله از سر بنهادند و کمر بگشادند</p><p>این همه عربده و تندی و ناسازی چیست</p><p>نه همه همره و هم قافله و هم زادند</p><p>ساقیا دست من و دامن تو مخمورم</p><p>تو بده داد دل من دگران بیدادند</p><p>من عمارت نپذیرم که خرابم کردی</p><p>ای خراب از می تو هر کی در این بنیادند</p><p>ای خدا رحم کن آن را که مرا رحم نکرد</p><p>به صفات تو که در کشتن من استادند</p><p>بیخودم کن که از آن حالتم آزادیهاست</p><p>بنده آن نفرم کز خود خود آزادند</p><p>دختران دارم چون ماه پس پرده دل</p><p>ماه رویان سماوات مرا دامادند</p><p>دخترانم چو شکر سرتاسر شیرینند</p><p>خسروان فلک اندر پیشان فرهادند</p><p>چون همه باز نظر از جز شه دوخته‌اند</p><p>گرد مردار نگردند نه ایشان خادند</p><p>همه لب بر لب معشوق چو نی نالانند</p><p>دل ندارند و عجب این که همه دلشادند</p><p>گر فقیرند همه شیردل و زربخش اند</p><p>این فقیران تراشنده همه خرادند</p><p>خود از آن کس که تراشیده تو را زو بتراش</p><p>دگران حیله گر و ظالم و بی‌فریادند</p><p>رو ترش کرده چرایی که خریدارم نیست</p><p>عاشقانند تو را منتظر میعادند</p><p>تن زدم لیک دلم نعره زنان می‌گوید</p><p>باده عشق تو خواهم که دگرها بادند</p><p>شمس تبریز به نور تو که ذرات وجود</p><p>همه در عشق تو موم‌اند اگر پولادند</p><h2><a id="poem-3408" href="https://ganjoor.net/moulavi/shams/ghazalsh/sh784">غزل شمارهٔ ۷۸۴</a></h2>
<p>عید بگذشت و همه خلق سوی کار شدند</p><p>زیرکان از پی سرمایه به بازار شدند</p><p>عاشقان را چو همه پیشه و بازار تویی</p><p>عاشقان از جز بازار تو بیزار شدند</p><p>سفها سوی مجالس گرو فرج و گلو</p><p>فقها سوی مدارس پی تکرار شدند</p><p>همه از سلسله عشق تو دیوانه شدند</p><p>همه از نرگس مخمور تو خمار شدند</p><p>دست و پاشان تو شکستی چو نه پا ماند و نه دست</p><p>پر گشادند و همه جعفر طیار شدند</p><p>صدقات شه ما حصه درویشانست</p><p>عاشقان حصه بر آن رخ و رخسار شدند</p><p>ما چو خورشیدپرستان همه صحرا کوبیم</p><p>سایه جویان چو زنان در پس دیوار شدند</p><p>تو که در سایه مخلوقی و او دیواریست</p><p>ور نه ز آسیب اجل چون همه مردار شدند</p><p>جان چه کار آید اگر پیش تو قربان نشود</p><p>جان کنون شد که چو منصور سوی دار شدند</p><p>همه سوگند بخورده که دگر دم نزنند</p><p>مست گشتند صبوحی سوی گفتار شدند</p><h2><a id="poem-3409" href="https://ganjoor.net/moulavi/shams/ghazalsh/sh785">غزل شمارهٔ ۷۸۵</a></h2>
<p>ما نه زان محتشمانیم که ساغر گیرند</p><p>و نه زان مفلسکان که بز لاغر گیرند</p><p>ما از آن سوختگانیم که از لذت سوز</p><p>آب حیوان بهلند و پی آذر گیرند</p><p>چو مه از روزن هر خانه که اندرتابیم</p><p>از ضیا شب صفتان جمله ره در گیرند</p><p>ناامیدان که فلک ساغر ایشان بشکست</p><p>چو ببینند رخ ما طرب از سر گیرند</p><p>آنک زین جرعه کشد جمله جهانش نکشد</p><p>مگر او را به گلیم از بر ما برگیرند</p><p>هر کی او گرم شد این جا نشود غره کس</p><p>اگرش سردمزاجان همه در زر گیرند</p><p>در فروبند و بده باده که آن وقت رسید</p><p>زردرویان تو را که می احمر گیرند</p><p>به یکی دست می خالص ایمان نوشند</p><p>به یکی دست دگر پرچم کافر گیرند</p><p>آب ماییم به هر جا که بگردد چرخی</p><p>عود ماییم به هر سور که مجمر گیرند</p><p>پس این پرده ازرق صنمی مه روییست</p><p>که ز نور رخش انجم همه زیور گیرند</p><p>ز احتراقات و ز تربیع و نحوست برهند</p><p>اگر او را سحری گوشه چادر گیرند</p><p>تو دورای و دودلی و دل صاف آن‌ها راست</p><p>که دل خود بهلند و دل دلبر گیرند</p><p>خمش ای عقل عطارد که در این مجلس عشق</p><p>حلقه زهره بیانت همه تسخر گیرند</p><h2><a id="poem-3410" href="https://ganjoor.net/moulavi/shams/ghazalsh/sh786">غزل شمارهٔ ۷۸۶</a></h2>
<p>آنک عکس رخ او راه ثریا بزند</p><p>گر ره قافله عقل زند تا بزند</p><p>آنک نقل و می او در ره صوفی نقدست</p><p>رسدش گر به نظر گردن فردا بزند</p><p>گر پراکنده دلی دامن دل گیر که دل</p><p>خیمه امن و امان بر سر غوغا بزند</p><p>عمری باید تا دیو از او بگریزد</p><p>احمدی باید تا راه چلیپا بزند</p><p>در هر آن کنج دلی که غم تو معتکفست</p><p>نیم شب تابش خورشید بر آن جا بزند</p><p>عارفا بهر سه نان دعوت جان را مگذار</p><p>تا سنانت چو علی در صف هیجا بزند</p><p>زین گذر کن که رسیدست شهنشاه کرم</p><p>خیز تا جان تو بر عیش و تماشا بزند</p><p>کف حاجت بگشا جام الهی بستان</p><p>تا شعاع می جان بر رخ و سیما بزند</p><p>رخ و سیمای تو زان رونق و نوری گیرد</p><p>که کف شق قمر بر مه بالا بزند</p><p>بر سرت بردود و عقل دهد مغز تو را</p><p>عقل پرمغز تو پا بر سر جوزا بزند</p><p>خواجه بربند دو گوش و بگریز از سخنم</p><p>ور نه در رخت تو هم آتش یغما بزند</p><p>بگریز از من و از طالع شیرافکن من</p><p>کاخترم کوکبه بر آدم و حوا بزند</p><p>هین خمش باش که نور تو چو بر دل‌ها زد</p><p>نور محسوس شود بر سر و بر پا بزند</p><h2><a id="poem-3411" href="https://ganjoor.net/moulavi/shams/ghazalsh/sh787">غزل شمارهٔ ۷۸۷</a></h2>
<p>آنچ روی تو کند نور رخ خور نکند</p><p>و آنچ عشق تو کند شورش محشر نکند</p><p>هر کی بیند رخ تو جانب گلشن نرود</p><p>هر کی داند لب تو قصه ساغر نکند</p><p>چون رسد طره تو مشک دگر دم نزند</p><p>چون رسد پرتو تو عقل دگر سر نکند</p><p>مالک الملک چنان سنجق عشاق فراشت</p><p>که کسی را هوس ملکت سنجر نکند</p><p>تاب آن حسن که در هفت فلک گنجا نیست</p><p>جز که آهنگ دل خسته لاغر نکند</p><p>دل ویران که در و گنج هوای ابدیست</p><p>رخ عاشق ز چه رو همچو رخ زر نکند</p><p>من ندانم تو بگو آه چه باشد آن چیز</p><p>که دلارام به یک غمزه میسر نکند</p><p>توبه کردم که نگویم من از آن توبه شکن</p><p>هر کی بیند شکنش توبه دیگر نکند</p><p>یا رب ار صبر نیابد ز تو دل ز آتش عشق</p><p>تا ابد قصه کند قصه مکرر نکند</p><p>گر چه با خاک برابر کند او قالب ما</p><p>خاک ما را به دو صد روح برابر نکند</p><h2><a id="poem-3412" href="https://ganjoor.net/moulavi/shams/ghazalsh/sh788">غزل شمارهٔ ۷۸۸</a></h2>
<p>آه کان طوطی دل بی‌شکرستان چه کند</p><p>آه کان بلبل جان بی‌گل و بستان چه کند</p><p>آنک از نقد وصال تو به یک جو نرسید</p><p>چو گه عرض بود بر سر میزان چه کند</p><p>آنک بحر تو چو خاشاک به یک سوش افکند</p><p>چو بجویند از او گوهر ایمان چه کند</p><p>نقش گرمابه ز گرمابه چه لذت یابد</p><p>در تماشاگه جان صورت بی‌جان چه کند</p><p>با بد و نیک بد و نیک مرا کاری نیست</p><p>دل تشنه لب من در شب هجران چه کند</p><p>دست و پا و پر و بال دل من منتظرند</p><p>تا که عشقش چه کند عشق جز احسان چه کند</p><p>آنک او دست ندارد چه برد روز نثار</p><p>و آنک او پای ندارد گه خیزان چه کند</p><p>آنک بر پرده عشاق دلش زنگله نیست</p><p>پرده زیر و عراقی و سپاهان چه کند</p><p>آنک از باده جان گوش و سرش گرم نشد</p><p>سرد و افسرده میان صف مستان چه کند</p><p>آنک چون شیر نجست از صفت گرگی خویش</p><p>چشم آهوفکن یوسف کنعان چه کند</p><p>گر چه فرعون به در ریش مرصع دارد</p><p>او حدیث چو در موسی عمران چه کند</p><p>آنک او لقمه حرص است به طمع خامی</p><p>او دم عیسی و یا حکمت لقمان چه کند</p><p>بس کن و جمع شو و بیش پراکنده مگو</p><p>بی دل جمع دو سه حرف پریشان چه کند</p><p>شمس تبریز تویی صبح شکرریز تویی</p><p>عاشق روز به شب قبله پنهان چه کند</p><h2><a id="poem-3413" href="https://ganjoor.net/moulavi/shams/ghazalsh/sh789">غزل شمارهٔ ۷۸۹</a></h2>
<p>از دلم صورت آن خوب ختن می‌نرود</p><p>چاشنی شکر او ز دهن می‌نرود</p><p>بالله ار شور کنم هر نفسی عیب مگیر</p><p>گر برفت از دل تو از دل من می‌نرود</p><p>همه مرغان ز چمن هر طرفی می‌پرند</p><p>بلبل بی‌دل یک دم ز چمن می‌نرود</p><p>جان پروانه مسکین که مقیم لگنست</p><p>تن او تا به نسوزد ز لگن می‌نرود</p><p>بوالحسن گفت حسن را که از این خانه برو</p><p>بوالحسن نیز درافتاد و حسن می‌نرود</p><p>رسن دوست چو در حلق دلم افتادست</p><p>لاجرم چنبر دل جز به رسن می‌نرود</p><p>مرغ جان از قفس قالب من سیر شدست</p><p>وز امید نظر دوست ز تن می‌نرود</p><h2><a id="poem-3414" href="https://ganjoor.net/moulavi/shams/ghazalsh/sh790">غزل شمارهٔ ۷۹۰</a></h2>
<p>واقف سرمد تا مدرسه عشق گشود</p><p>فرقیی مشکل چون عاشق و معشوق نبود</p><p>جز قیاس و دوران هست طرق لیک شدست</p><p>بر اولوالفقه و طبیب و متنجم مسدود</p><p>اندر این صورت و آن صورت بس فکرت تیز</p><p>از پی بحث و تفکر ید بیضا بنمود</p><p>فرق گفتند بسی جامعشان راه ببست</p><p>رو به جامع چو نهادند دو صد فرق فزود</p><p>فکر محدود بد و جامع و فارق بی‌حد</p><p>آنچ محدود بد آن محو شد از نامحدود</p><p>محو سکرست پس محو بود صحو یقین</p><p>شمس عاقب بود ار چند بود ظل ممدود</p><p>این از آنست که یطوی به زبان لایحکی</p><p>زانک اثبات چنین نکته بود نفی وجود</p><p>این سخن فرع وجودست و حجابست ز نفی</p><p>کشف چیزی به حجابش نبود جز مردود</p><p>نه ز مردود گریزی نه ز مقبول خلاص</p><p>بهل این را که نگنجد نه به بحث و نه سرود</p><p>تو پس این را بهلی لیک تو را آن نهلد</p><p>جان از این قاعده نجهد به قیام و به قعود</p><p>جان قعود آرد آنش بکشد سوی قیام</p><p>جان قیام آرد آنش بکشد سوی سجود</p><p>این یگانه نه دوگانه‌ست که از وی برهی</p><p>به سلام و به تشهد نرهد جان ز شهود</p><p>نه به تحریمه درآمد نه به تحلیله رود</p><p>نه به تکبیره ببست و نه سلامش بگشود</p><p>مگس روح درافتاد در این دوغ ابد</p><p>نه مسلمان و نه ترسا و نه گبر و نه جهود</p><p>هله می‌گو که سخن پر زدن آن مگس است</p><p>پر زدن نیز نماند چو رود دوغ فرود</p><p>پر زدن نوع دگر باشد اگر نیز بود</p><p>رقص نادر بودت بر زبر چرخ کبود</p><h2><a id="poem-3415" href="https://ganjoor.net/moulavi/shams/ghazalsh/sh791">غزل شمارهٔ ۷۹۱</a></h2>
<p>این کبوتربچه هم عزم هوا کرد و پرید</p><p>چون صفیری و ندایی ز سوی غیب شنید</p><p>آن مراد همه عالم چه فرستاد رسول</p><p>که بیا جانب ما چون نپرد جان مرید</p><p>بپرد جانب بالا چو چنان بال بیافت</p><p>بدرد جامه تن را چو چنان نامه رسید</p><p>چه کمندست که پر می‌کشد این جان‌ها را</p><p>چه ره است آن ره پنهان که از آن راه کشید</p><p>رحمتش نامه فرستاد که این جا بازآ</p><p>که در آن تنگ قفس جان تو بسیار طپید</p><p>لیک در خانه بی‌در تو چو مرغی بی‌پر</p><p>این کند مرغ هوا چونک به چستی افتید</p><p>بی قراریش گشاید در رحمت آخر</p><p>بر در و سقف همی‌کوب پر اینست کلید</p><p>تا نخوانیم ندانی تو ره واگشتن</p><p>که ره از دعوت ما گردد بر عقل بدید</p><p>هر چه بالا رود ار کهنه بود نو گردد</p><p>هر نوی کید این جا شود از دهر قدید</p><p>هین خرامان رو در غیب سوی پس منگر</p><p>فی امان الله کان جا همه سودست و مزید</p><p>هله خاموش برو جانب ساقی وجود</p><p>که می پاک ویت داد در این جام پلید</p><h2><a id="poem-3416" href="https://ganjoor.net/moulavi/shams/ghazalsh/sh792">غزل شمارهٔ ۷۹۲</a></h2>
<p>هله پیوسته سرت سبز و لبت خندان باد</p><p>هله پیوسته دل عشق ز تو شادان باد</p><p>غم پرستی که تو را بیند و شادی نکند</p><p>همه سرزیر و سیه کاسه و سرگردان باد</p><p>چونک سرزیر شود توبه کند بازآید</p><p>نیک و بد نیک شود دولت تو سلطان باد</p><p>نور احمد نهلد گبر و جهودی به جهان</p><p>سایه دولت او بر همگان تابان باد</p><p>گمرهان را ز بیابان همه در راه آرد</p><p>مصطفی بر ره حق تا به ابد رهبان باد</p><p>آن خیال خوش او مشعله دل‌ها باد</p><p>وان نمکدان خوشش بر زبر این خوان باد</p><p>کمترین ساغر بزم خوش او شد کوثر</p><p>دل چون شیشه ما هم قدح ایشان باد</p><p>شمس تبریز تویی واقف اسرار رسول</p><p>نام شیرین تو هر گمشده را درمان باد</p><h2><a id="poem-3417" href="https://ganjoor.net/moulavi/shams/ghazalsh/sh793">غزل شمارهٔ ۷۹۳</a></h2>
<p>هست مستی که مرا جانب میخانه برد</p><p>جانب ساقی گلچهره دردانه برد</p><p>هست مستی که کشد گوش مرا یارانه</p><p>از چنین صف نعالم سوی پیشانه برد</p><p>نعل آنست که بوسه گه او خاک بود</p><p>لعل آنست که سوی می و پیمانه برد</p><p>جان سپاریم بدان باده جان دست نهیم</p><p>پیشتر زانک خردمان سوی افسانه برد</p><p>شاخ شاخست دل از رنگ سر زلف خوشش</p><p>تا چرا بند چنان موسی سر شانه برد</p><h2><a id="poem-3418" href="https://ganjoor.net/moulavi/shams/ghazalsh/sh794">غزل شمارهٔ ۷۹۴</a></h2>
<p>هر کی از حلقه ما جای دگر بگریزد</p><p>همچنان باشد کز سمع و بصر بگریزد</p><p>زان خورد خون جگر عاشق زیرا شیر است</p><p>شیردل کی بود آن کو ز جگر بگریزد</p><p>دل چو طوطی بود و جور دلارام شکر</p><p>طوطیی دید کسی کو ز شکر بگریزد</p><p>پشه باشد که به هر باد مخالف برود</p><p>دزد شب باشد کز نور قمر بگریزد</p><p>هر سری را که خدا خیره و کالیوه کند</p><p>صدر جنت بهلد سوی سقر بگریزد</p><p>و آنک واقف بود از مرگ سوی مرگ گریخت</p><p>سوی ملک ابد و تاج و کمر بگریزد</p><p>چون قضا گفت فلانی به سفر خواهد مرد</p><p>آن کس از بیم اجل سوی سفر بگریزد</p><p>بس کن و صید مکن آنک نیرزد به شکار</p><p>که خیال شب و شب هم ز سحر بگریزد</p><h2><a id="poem-3419" href="https://ganjoor.net/moulavi/shams/ghazalsh/sh795">غزل شمارهٔ ۷۹۵</a></h2>
<p>وقت آن شد که ز خورشید ضیایی برسد</p><p>سوی زنگی شب از روم لوایی برسد</p><p>به برهنه شده عشق قبایی بدهند</p><p>وز شکرخانه آن دوست نوایی برسد</p><p>این همه کاسه زرین ز بر خوان فلک</p><p>بهر آنست که یک روز صلایی برسد</p><p>بره و خوشه گردون ز برای خورش است</p><p>تا ز خرمنگه آن ماه عطایی برسد</p><p>عاشقان را که جز این عشق غذایی دگرست</p><p>کاسه کدیه ایشان به ابایی برسد</p><p>نوخرانی که رهیدند ز بازار کهن</p><p>کهنه کاسد ایشان به بهایی برسد</p><p>مه پرستان که ستاره همه شب می‌شمرند</p><p>آخر این کوشش و اومید به جایی برسد</p><p>رو ترش کرده چو ابری که ببارید جفا</p><p>از وفا رست جفا هم به وفایی برسد</p><p>آنک دانست یقین مادر گل‌ها خارست</p><p>همچو گل خندد چون خار جفایی برسد</p><p>خضری گرد جهان لاف زد از آب حیات</p><p>تا به گوش دل ما طبل بقایی برسد</p><p>گر ز یاران گل آلود بریدی مگری</p><p>چون ز گل دور شود آب صفایی برسد</p><p>دل خود زین دودلان سرد کن و پاک بشوی</p><p>دل خم شسته شود چون به سقایی برسد</p><p>ناسزا گفتن از آن دلبر شیرین عجبست</p><p>ناسزا گفت که تا جان به سزایی برسد</p><p>یار چون سنگ دلان خانه ما را بشکست</p><p>تا که هر خانه شکسته به سرایی برسد</p><p>دوش در خواب بدیدم صلاح الدین را</p><p>گسترد سایه دولت چو همایی برسد</p><h2><a id="poem-3420" href="https://ganjoor.net/moulavi/shams/ghazalsh/sh796">غزل شمارهٔ ۷۹۶</a></h2>
<p>وای آن دل که بدو از تو نشانی نرسد</p><p>مرده آن تن که بدو مژده جانی نرسد</p><p>سیه آن روز که بی‌نور جمالت گذرد</p><p>هیچ از مطبخ تو کاسه و خوانی نرسد</p><p>وای آن دل که ز عشق تو در آتش نرود</p><p>همچو زر خرج شود هیچ به کانی نرسد</p><p>سخن عشق چو بی‌درد بود بر ندهد</p><p>جز به گوش هوس و جز به زبانی نرسد</p><p>مریم دل نشود حامل انوار مسیح</p><p>تا امانت ز نهانی به نهانی نرسد</p><p>حس چو بیدار بود خواب نبیند هرگز</p><p>از جهان تا نرود دل به جهانی نرسد</p><p>غفلت مرگ زد آن را که چنان خشک شدست</p><p>از غم آنک ورا تره به نانی نرسد</p><p>این زمان جهد بکن تا ز زمان بازرهی</p><p>پیش از آن دم که زمانی به زمانی نرسد</p><p>هر حیاتی که ز نان رست همان نان طلبد</p><p>آب حیوان به لب هر حیوانی نرسد</p><p>تیره صبحی که مرا از تو سلامی نرسد</p><p>تلخ روزی که ز شهد تو بیانی نرسد</p><h2><a id="poem-3421" href="https://ganjoor.net/moulavi/shams/ghazalsh/sh797">غزل شمارهٔ ۷۹۷</a></h2>
<p>ز اول روز که مخموری مستان باشد</p><p>شیخ را ساغر جان در کف دستان باشد</p><p>پیش او ذره صفت هر سحری رقص کنیم</p><p>این چنین عادت خورشیدپرستان باشد</p><p>تا ابد این رخ خورشید سحر در سحرست</p><p>تا دل سنگ از او لعل بدخشان باشد</p><p>ای صلاح دل و دین تو ز برون جهتی</p><p>تا چنین شش جهت از نور تو رخشان باشد</p><p>بنده عشق تو در عشق کجا سرد شود</p><p>چون صلاح دل و دین آتش سوزان باشد</p><p>تو رضای دل او جو اگرت دل باید</p><p>دل او چون طلبد آنک گران جان باشد</p><p>ای بس ایمان که شود کفر چو با او نبود</p><p>ای بسی کفر که از دولتش ایمان باشد</p><p>گلخنی را چو ببینی به دل و روی سیاه</p><p>هر چه از کان گهر گوید بهتان باشد</p><p>شمس تبریز تو سلطان همه خوبانی</p><p>هم جمال تو مگر یوسف کنعان باشد</p><h2><a id="poem-3422" href="https://ganjoor.net/moulavi/shams/ghazalsh/sh798">غزل شمارهٔ ۷۹۸</a></h2>
<p>ننگ عالم شدن از بهر تو ننگی نبود</p><p>با دل مرده دلان حاجت جنگی نبود</p><p>عشق شیرینی جانست و همه چاشنی است</p><p>چاشنی و مزه را صورت و رنگی نبود</p><p>عشق شاخیست ز دریا که درآید در دل</p><p>جای دریا و گهر سینه تنگی نبود</p><p>ساحل نفس رها کن به تک دریا رو</p><p>کاندر این بحر تو را خوف نهنگی نبود</p><p>صورت هر دو جهان جمله ز آیینه عشق</p><p>بنماید چو که بر آینه زنگی نبود</p><p>کار روبه نبود عشق که هر روبه را</p><p>حمله شیر نر و کبر پلنگی نبود</p><h2><a id="poem-3423" href="https://ganjoor.net/moulavi/shams/ghazalsh/sh799">غزل شمارهٔ ۷۹۹</a></h2>
<p>سفره کهنه کجا درخور نان تو بود</p><p>خرمگس هم ز کجا صاحب خوان تو بود</p><p>در زمانی که بگویی هله هان تان چه کمست</p><p>کو زبانی که مجابات زبان تو بود</p><p>گر سیه روی بود زنگی و هندوی توست</p><p>چه غمست از سیهی چونک از آن تو بود</p><p>ببری در خم خویش و خوش و یک رنگ کنی</p><p>تا همه روح بود فر و نشان تو بود</p><p>ترس را سر ببر و گردن تعظیم بزن</p><p>در مقامی که عطاها و امان تو بود</p><p>ما همه بر سر راهیم و جهانی گذرست</p><p>چشم روشن نفسی کان ز جهان تو بود</p><p>دل اگر بی‌ادبی کرد بر این صبر مگیر</p><p>طعمش بد که در این جنگ عوان تو بود</p><p>سگ به هر سو که چخد نعره به کوی تو زند</p><p>شیرگیرش که بود تا که زیان تو بود</p><p>هین صبوحست بده می که همه مخموریم</p><p>تا که جان یک نفسی مست ضمان تو بود</p><p>در قدح درنگری زود فرح بخش شود</p><p>گرگ چون دید سگ کهف شبان تو بود</p><p>همه خفتند و دو مخمور چنین بیدارند</p><p>نظری کن سوی خم‌ها که نهان تو بود</p><p>سر و پا مست شود هر چه تو خواهی بشود</p><p>برسد چون نرسد چونک رسان تو بود</p><p>هله درویش بخور نک قدح زفت رسید</p><p>سست بودن چه بود چونک اوان تو بود</p><p>هله امروز نشستیم به عشرت تا شب</p><p>چه کم آید می و مطرب چو بیان تو بود</p><p>خاک بر سر همه را دامن این دولت گیر</p><p>چو بر این خاک نشستی همه آن تو بود</p><p>می او خور همه او شو سر شش گوش مباش</p><p>مطلب که دو سه خر گوش کشان تو بود</p><h2><a id="poem-3424" href="https://ganjoor.net/moulavi/shams/ghazalsh/sh800">غزل شمارهٔ ۸۰۰</a></h2>
<p>گر نخسبی ز تواضع شبکی جان چه شود</p><p>ور نکوبی به درشتی در هجران چه شود</p><p>ور به یاری و کریمی شبکی روز آری</p><p>از برای دل پرآتش یاران چه شود</p><p>ور دو دیده به تماشای تو روشن گردد</p><p>کوری دیده ناشسته شیطان چه شود</p><p>ور بگیرد ز بهاران و ز نوروز رخت</p><p>همه عالم گل و اشکوفه و ریحان چه شود</p><p>آب حیوان که نهفته‌ست و در آن تاریکیست</p><p>پر شود شهر و کهستان و بیابان چه شود</p><p>ور بپوشند و بیابند یکی خلعت نو</p><p>این غلامان و ضعیفان ز تو سلطان چه شود</p><p>ور سواره تو برانی سوی میدان آیی</p><p>تا شود گوشه هر سینه چو میدان چه شود</p><p>دل ما هست پریشان تن تیره شده جمع</p><p>صاف اگر جمع شود تیره پریشان چه شود</p><p>به ترازو کم از آنیم که مه با ما نیست</p><p>بهر ما گر برود ماه به میزان چه شود</p><p>چون عزیر و خر او را به دمی جان بخشید</p><p>گر خر نفس شود لایق جولان چه شود</p><p>بر سر کوی غمت جان مرا صومعه ایست</p><p>گر نباشد قدمش بر که لبنان چه شود</p><p>هین خمش باش و بیندیش از آن جان غیور</p><p>جمع شو گر نبود حرف پریشان چه شود</p><h2><a id="poem-3425" href="https://ganjoor.net/moulavi/shams/ghazalsh/sh801">غزل شمارهٔ ۸۰۱</a></h2>
<p>عشرتی هست در این گوشه غنیمت دارید</p><p>دولتی هست حریفان سر دولت خارید</p><p>چو شکر یک دل و آغشته این شیر شوید</p><p>که ظریفید و لطیفید و نکومقدارید</p><p>دانه چیدن چه مروت بود آخر مکنید</p><p>که امیران دو صد خرمن و صد انبارید</p><p>با چنین لاله رخان روح چرا نفزایید</p><p>در چنین معصره‌ای غوره چرا افشارید</p><p>دست در دامن همچون گل و ریحانش زنید</p><p>نه که پرورده و بسرشته آن گلزارید</p><p>رنگ دیدیت بسی جان و حیاتیش نبود</p><p>مه خوبان مرا از چه چنین پندارید</p><p>چون ره خانه ندانید که زاده وصلید</p><p>چون سره و قلب ندانید کز این بازارید</p><p>فخر مصرید چو یوسف هله تعبیر کنید</p><p>چو لب نوش وفا جمله شکر می‌کارید</p><p>ملکانید و ملک زاده ز آغاز و سرشت</p><p>گر چه امروز گدایانه چنین می‌زارید</p><p>ساقیان باده به کف گوش شما می‌پیچند</p><p>گرد خمخانه برآیید اگر خمارید</p><p>همه صیاد هنر گشته پی بی‌عیبی</p><p>همه عیبید چو در مجلس جان هشیارید</p><p>شمس تبریز درآمد به عیان عذر نماند</p><p>دیده روح طلب را به رخش بسپارید</p><h2><a id="poem-3426" href="https://ganjoor.net/moulavi/shams/ghazalsh/sh802">غزل شمارهٔ ۸۰۲</a></h2>
<p>می‌رسد یوسف مصری همه اقرار دهید</p><p>می‌خرامد چو دو صد تنگ شکر بار دهید</p><p>جان بدان عشق سپارید و همه روح شوید</p><p>وز پی صدقه از آن رنگ به گلزار دهید</p><p>جمع رندان و حریفان همه یک رنگ شدیم</p><p>گروی‌ها بستانید و به بازار دهید</p><p>تا که از کفر و ز ایمان بنماند اثری</p><p>این قدح را ز می‌شرع به کفار دهید</p><p>اول این سوختگان را به قدح دریابید</p><p>و آخرالامر بدان خواجه هشیار دهید</p><p>در کمینست خرد می‌نگرد از چپ و راست</p><p>قدح زفت بدان پیرک طرار دهید</p><p>هر کی جنس است بر این آتش عشاق نهید</p><p>هر چه نقدست به سرفتنه اسرار دهید</p><p>کار و بار از سر مستی و خرابی ببرید</p><p>خویش را زود به یک بار بدین کار دهید</p><p>آتش عشق و جنون چون بزند بر ناموس</p><p>سر و دستار به یک ریشه دستار دهید</p><p>جان‌ها را بگذارید و در آن حلقه روید</p><p>جامه‌ها را بفروشید و به خمار دهید</p><p>می فروشیست سیه کار و همه عور شدیم</p><p>پیرهن نیست کسی را مگر ایزار دهید</p><p>حاش لله که به تن جامه طمع کرده بود</p><p>آن بهانه‌ست دل پاک به دلدار دهید</p><p>طالب جان صفا جامه چرا می‌خواهد</p><p>و آنک برده‌ست تن و جامه به ایثار دهید</p><p>عنکبوتیست ز شهوت که تو را پرده کشد</p><p>جامه و تن زر و سر جمله به یک بار دهید</p><p>تا ببینید پس پرده یکی خورشیدی</p><p>شمس تبریز کز او دیده به دیدار دهید</p><h2><a id="poem-3427" href="https://ganjoor.net/moulavi/shams/ghazalsh/sh803">غزل شمارهٔ ۸۰۳</a></h2>
<p>بر سر کوی تو عقل از سر جان برخیزد</p><p>خوشتر از جان چه بود از سر آن برخیزد</p><p>بر حصار فلک ار خوبی تو حمله برد</p><p>از مقیمان فلک بانگ امان برخیزد</p><p>بگذر از باغ جهان یک سحر ای رشک بهار</p><p>تا ز گلزار و چمن رسم خزان برخیزد</p><p>پشت افلاک خمیدست از این بار گران</p><p>ای سبک روح ز تو بار گران برخیزد</p><p>من چو از تیر توام بال و پری بخش مرا</p><p>خوش پرد تیر زمانی که کمان برخیزد</p><p>رمه خفتست همی‌گردد گرگ از چپ و راست</p><p>سگ ما بانگ برآرد که شبان برخیزد</p><p>من گمانم تو عیان پیش تو من محو به هم</p><p>چون عیان جلوه کند چهره گمان برخیزد</p><p>هین خمش دل پنهانست کجا زیر زبان</p><p>آشکارا شود این دل چو زبان برخیزد</p><p>این مجابات مجیر است در آن قطعه که گفت</p><p>بر سر کوی تو عقل از سر جان برخیزد</p><h2><a id="poem-3428" href="https://ganjoor.net/moulavi/shams/ghazalsh/sh804">غزل شمارهٔ ۸۰۴</a></h2>
<p>صنما گر ز خط و خال تو فرمان آرند</p><p>این دل خسته مجروح مرا جان آرند</p><p>عاشقان نقش خیال تو چو بینند به خواب</p><p>ای بسا سیل که از دیده گریان آرند</p><p>خنک آن روز خوشا وقت که در مجلس ما</p><p>ساقیان دست تو گیرند و به مهمان آرند</p><p>صوفیان طاق دو ابروی تو را سجده برند</p><p>عارفان آنچ نداری بر تو آن آرند</p><p>چشم شوخ تو چو آغاز کند بوالعجبی</p><p>آدم کافر و ابلیس مسلمان آرند</p><p>بت پرستان رخ خورشید تو را گر بینند</p><p>بر قد و قامت زیبای تو ایمان آرند</p><p>شمه‌ای گر ز تو در عالم علوی برسد</p><p>قدسیان رقص بر این گنبد گردان آرند</p><p>گر بدین عاشق دلسوخته مسکینی</p><p>شکری زان لب چون لعل بدخشان آرند</p><p>جان و دل هر دو فدای شکرستان تو باد</p><p>آب حیوان چو از آن چاه زنخدان آرند</p><p>شمس تبریز اگر بلبل باغ ارمی</p><p>باش تا قوت تو از روضه رضوان آرند</p><h2><a id="poem-3429" href="https://ganjoor.net/moulavi/shams/ghazalsh/sh805">غزل شمارهٔ ۸۰۵</a></h2>
<p>یا رب این بوی که امروز به ما می‌آید</p><p>ز سراپرده اسرار خدا می‌آید</p><p>بوستان را کرمش خلعت نو می‌پوشد</p><p>خستگان را ز دواخانه دوا می‌آید</p><p>در نمازند درختان و به تسبیح طیور</p><p>در رکوعست بنفشه که دوتا می‌آید</p><p>هر چه آمد سوی هستی ره هستی گم کرد</p><p>که ز مستی نشناسد که کجا می‌آید</p><p>از یکی روح در این راه چو رو واپس کرد</p><p>اصل خود دید ز ارواح جدا می‌آید</p><p>رنگ او یافت از آن روی چنین خوش رنگست</p><p>بوی او یافت کز او بوی وفا می‌آید</p><p>مست او گشت از آن رو همگان مست ویند</p><p>خوش لقا گشت کز آن ماه لقا می‌آید</p><p>نی بگویم ز ملولی کسی غم نخورم</p><p>که شکر رشک برد ز آنچ مرا می‌آید</p><p>زان دلیرست که با شیر ژیان رو کردست</p><p>زان کریمست که از گنج عطا می‌آید</p><p>آنک سرمست نباشد برمد از مردم</p><p>تا نگویند کز او بوی صبا می‌آید</p><p>بس کن ای دوست که سنبوسه چو بسیار خوری</p><p>که ز سنبوسه تو را بوی گیا می‌آید</p><h2><a id="poem-3430" href="https://ganjoor.net/moulavi/shams/ghazalsh/sh806">غزل شمارهٔ ۸۰۶</a></h2>
<p>یا رب این بوی خوش از روضه جان می‌آید</p><p>یا نسیمیست کز آن سوی جهان می‌آید</p><p>یا رب این آب حیات از چه وطن می‌جوشد</p><p>یا رب این نور صفات از چه مکان می‌آید</p><p>عجب این غلغله از جوق ملک می‌خیزد</p><p>عجب این قهقهه از حور جنان می‌آید</p><p>چه سماعست که جان رقص کنان می‌گردد</p><p>چه صفیرست که دل بال زنان می‌آید</p><p>چه عروسیست چه کابین که فلک چون تتقیست</p><p>ماه با این طبق زر به نشان می‌آید</p><p>چه شکارست که این تیر قضا پرانست</p><p>ور چنین نیست چرا بانگ کمان می‌آید</p><p>مژده مژده همه عشاق بکوبید دو دست</p><p>کانک از دست بشد دست زنان می‌آید</p><p>از حصار فلکی بانگ امان می‌خیزد</p><p>وز سوی بحر چنین موج گمان می‌آید</p><p>چشم اقبال به اقبال شما مخمورست</p><p>این دلیلست که از عین عیان می‌آید</p><p>برهیدیت از این عالم قحطی که در او</p><p>از برای دو سه نان زخم سنان می‌آید</p><p>خوشتر از جان چه بود جان برود باک مدار</p><p>غم رفتن چه خوری چون به از آن می‌آید</p><p>هر کسی در عجبی و عجب من اینست</p><p>کو نگنجد به میان چون به میان می‌آید</p><p>بس کنم گر چه که رمزست بیانش نکنم</p><p>خود بیان را چه کنیم جان بیان می‌آید</p><h2><a id="poem-3431" href="https://ganjoor.net/moulavi/shams/ghazalsh/sh807">غزل شمارهٔ ۸۰۷</a></h2>
<p>لحظه‌ای قصه کنان قصه تبریز کنید</p><p>لحظه‌ای قصه آن غمزه خون ریز کنید</p><p>در فراق لب چون شکر او تلخ شدیم</p><p>زان شکرهای خدایانه شکرریز کنید</p><p>هندوی شب سر زلفین ببرد ز طمع</p><p>زلف او گر بفشانید عبربیز کنید</p><p>بس زبان کز صفت آن لب او کند شود</p><p>چون سنان نظر از دولت او تیز کنید</p><p>ای بسا شب که ز نور مه او روز شود</p><p>گر چه مه در طلبش شیوه شبخیز کنید</p><p>وقت شمشیر بود واسطه‌ها برگیرید</p><p>صرف آرید نخواهیم که آمیز کنید</p><p>شمس تبریز که خورشید یکی ذره اوست</p><p>ذره را شمس مگوییدش و پرهیز کنید</p><h2><a id="poem-3432" href="https://ganjoor.net/moulavi/shams/ghazalsh/sh808">غزل شمارهٔ ۸۰۸</a></h2>
<p>عید بگذشت و همه خلق سوی کار شدند</p><p>همه از نرگس مخمور تو خمار شدند</p><p>دست و پاشان تو شکستی چو نه پا ماند و نه دست</p><p>پر گشادند و همه جعفر طیار شدند</p><p>اهل دینار کجا امت دیدار کجا</p><p>گر چه دینار بشد لایق دیدار شدند</p><h2><a id="poem-3433" href="https://ganjoor.net/moulavi/shams/ghazalsh/sh809">غزل شمارهٔ ۸۰۹</a></h2>
<p>طرفه گرمابه بانی کو ز خلوت برآید</p><p>نقش گرمابه یک یک در سجود اندرآید</p><p>نقش‌های فسرده بی‌خبروار مرده</p><p>ز انعکاسات چشمش چشمشان عبهر آید</p><p>گوش‌هاشان ز گوشش اهل افسانه گردد</p><p>چشم‌هاشان ز چشمش قابل منظر آید</p><p>نقش گرمابه بینی هر یکی مست و رقصان</p><p>چون معاشر که گه گه در می احمر آید</p><p>پر شده بانگ و نعره صحن گرمابه ز ایشان</p><p>کز هیاهوی و غلغل غره محشر آید</p><p>نقش‌ها یک دگر را جانب خویش خوانند</p><p>نقش از آن گوشه خندان سوی این دیگر آید</p><p>لیک گرمابه بان را صورتی درنیابد</p><p>گر چه صورت ز جستن در کر و در فر آید</p><p>جمله گشته پریشان او پس و پیش ایشان</p><p>ناشناسا شه جان بر سر لشکر آید</p><p>گلشن هر ضمیری از رخش پرگل آید</p><p>دامن هر فقیری از کفش پرزر آید</p><p>دار زنبیل پیشش تا کند پر ز خویشش</p><p>تا که زنبیل فقرت حسرت سنجر آید</p><p>برهد از بیش وز کم قاضی و مدعی هم</p><p>چونک آن ماه یک دم مست در محضر آید</p><p>باده خمخانه گردد مرده مستانه گردد</p><p>چوب حنانه گردد چونک بر منبر آید</p><p>کم کند از لقاشان بفسرد نقش‌هاشان</p><p>گم شود چشم‌هاشان گوش‌هاشان کر آید</p><p>باز چون رو نماید چشم‌ها برگشاید</p><p>باغ پرمرغ گردد بوستان اخضر آید</p><p>رو به گلزار و بستان دوستان بین و دستان</p><p>در پی این عبارت جان بدان معبر آید</p><p>آنچ شد آشکارا کی توان گفت یارا</p><p>کلک آن کی نویسد گر چه در محبر آید</p><h2><a id="poem-3434" href="https://ganjoor.net/moulavi/shams/ghazalsh/sh810">غزل شمارهٔ ۸۱۰</a></h2>
<p>باز شیری با شکر آمیختند</p><p>عاشقان با همدگر آمیختند</p><p>روز و شب را از میان برداشتند</p><p>آفتابی با قمر آمیختند</p><p>رنگ معشوقان و رنگ عاشقان</p><p>جمله همچون سیم و زر آمیختند</p><p>چون بهار سرمدی حق رسید</p><p>شاخ خشک و شاخ تر آمیختند</p><p>رافضی انگشت در دندان گرفت</p><p>هم علی و هم عمر آمیختند</p><p>بر یکی تختند این دم هر دو شاه</p><p>بلک خود در یک کمر آمیختند</p><p>هم شب قدر آشکارا شد چو عید</p><p>هم فرشته با بشر آمیختند</p><p>هم زبان همدگر آموختند</p><p>بی نفور این دو نفر آمیختند</p><p>نفس کل و هر چه زاد از نفس کل</p><p>همچو طفلان با پدر آمیختند</p><p>خیر و شر و خشک و تر زان هست شد</p><p>کز طبیعت خیر و شر آمیختند</p><p>من دهان بستم تو باقی را بدان</p><p>کاین نظر با آن نظر آمیختند</p><p>بهر نور شمس تبریزی تنم</p><p>شمع وارش با شرر آمیختند</p><h2><a id="poem-3435" href="https://ganjoor.net/moulavi/shams/ghazalsh/sh811">غزل شمارهٔ ۸۱۱</a></h2>
<p>آن شکرپاسخ نباتم می‌دهد</p><p>و آنک کشتستم حیاتم می‌دهد</p><p>آن که در دریای خونم غرقه کرد</p><p>یونس وقتم نجاتم می‌دهد</p><p>در صفات او صفاتم نیست شد</p><p>هم صفا و هم صفاتم می‌دهد</p><p>رخت را برد و مرا درویش کرد</p><p>نک ز یاقوتش زکاتم می‌دهد</p><p>اسب من بستد پیاده مانده‌ام</p><p>وز دو رخ آن شاه ماتم می‌دهد</p><p>کوه طور از شاهماتش پاره شد</p><p>من کم از کاهم ثباتم می‌دهد</p><p>ماه عید روز وصلش خواستم</p><p>از شب هجران براتم می‌دهد</p><p>چون برون از شش جهت بد گنج عشق</p><p>زان جهت بی این جهاتم می‌دهد</p><h2><a id="poem-3436" href="https://ganjoor.net/moulavi/shams/ghazalsh/sh812">غزل شمارهٔ ۸۱۲</a></h2>
<p>خنب‌های لایزالی جوش باد</p><p>باده نوشان ازل را نوش باد</p><p>تیزچشمان صفا را تا ابد</p><p>حلقه‌های عشق تو در گوش باد</p><p>دوش گفتم ساقیش را هوش دار</p><p>ساقیش گفتا مرا بی‌هوش باد</p><p>ای خدا از ساقیان بزم غیب</p><p>در دو عالم بانگ نوشانوش باد</p><p>عقل کل کو راز پوشاند همی</p><p>مست باد و راز بی‌روپوش باد</p><p>هر سحر همچون سحرگه بی‌حجاب</p><p>آفتاب حسن در آغوش باد</p><p>شمس تبریز ار چه پشتش سوی ماست</p><p>صد هزاران آفرین بر روش باد</p><h2><a id="poem-3437" href="https://ganjoor.net/moulavi/shams/ghazalsh/sh813">غزل شمارهٔ ۸۱۳</a></h2>
<p>موشکی صندوق را سوراخ کرد</p><p>خواب گربه موش را گستاخ کرد</p><p>اندر آتش افکنیم آن موش را</p><p>همچنان کان مردک طباخ کرد</p><p>گربه را و موش را آتش زنیم</p><p>در تنوری کآتشش صد شاخ کرد</p><h2><a id="poem-3438" href="https://ganjoor.net/moulavi/shams/ghazalsh/sh814">غزل شمارهٔ ۸۱۴</a></h2>
<p>بار دیگر یار ما هنباز کرد</p><p>اندک اندک خوی از ما بازکرد</p><p>مکرهای دشمنان در گوش کرد</p><p>چشم خود بر یار دیگر باز کرد</p><p>هر دم از جورش دل آرد نو خبر</p><p>غم دل ترسنده را غماز کرد</p><p>رو ترش کردن بر ما پیشه ساخت</p><p>یک بهانه جست و دست انکاز کرد</p><p>ای دریغا راز ما با همدگر</p><p>کو دگر کس را چنین همراز کرد</p><p>ای دل از سر صبر را آغاز کن</p><p>زانک دلبر جور را آغاز کرد</p><p>عقل گوید کاین بداندیشی مکن</p><p>او از آن ماست بر ما ناز کرد</p><p>می‌دهد چون مه صلاح الدین ضیا</p><p>کارغنون را زهره جان ساز کرد</p><h2><a id="poem-3439" href="https://ganjoor.net/moulavi/shams/ghazalsh/sh815">غزل شمارهٔ ۸۱۵</a></h2>
<p>شهر پر شد لولیان عقل دزد</p><p>هم بدزدد هم بخواهد دستمزد</p><p>هر که بتواند نگه دارد خرد</p><p>من نتانستم مرا باری ببرد</p><p>گرد من می‌گشت یک لولی پریر</p><p>همچنینم برد کلی کرد و مرد</p><p>کرد لولی دست خود در خون من</p><p>خون من در دست آن لولی فسرد</p><p>تا که می‌شد خون من انگوروار</p><p>سال‌ها انگور دل را می‌فشرد</p><p>کرد دیدم کو کند دزدی ولیک</p><p>کرد ما را بین که او دزدید کرد</p><p>کی گمان دارد که او دزدی کند</p><p>خاصه شه صوفی شد آمد مو سترد</p><p>دزد خونی بین که هر کس را که کشت</p><p>خضر و الیاسی شد و هرگز نمرد</p><p>رخت برد و بخت داد آنگه چه بخت</p><p>سیم برد و دامن پرزر شمرد</p><p>دردها و دردها را صاف کرد</p><p>پیش او آرید هر جا هست درد</p><p>این جهان چشمست و او چون مردمک</p><p>تنگ می‌آید جهان زین مرد خرد</p><p>باز رشک حق دهانم قفل کرد</p><p>شد کلید و قفل را جایی سپرد</p><h2><a id="poem-3440" href="https://ganjoor.net/moulavi/shams/ghazalsh/sh816">غزل شمارهٔ ۸۱۶</a></h2>
<p>خلق می‌جنبند مانا روز شد</p><p>روز را جان بخش جانا روز شد</p><p>چند شب گشتیم ما و چند روز</p><p>در غم و شادی تو تا روز شد</p><p>در جهان بس شهرها کان جا شبست</p><p>اندر این ساعت که این جا روز شد</p><p>در شب غفلت جهانی خفته‌اند</p><p>ز آفتاب عشق ما را روز شد</p><p>هر که عاشق نیست او را روز نیست</p><p>هر که را عشقست و سودا روز شد</p><p>صبح را در کنج این خانه مجوی</p><p>رو به بالا کن به بالا روز شد</p><p>بر تو گر خارست بر ما گل شکفت</p><p>بر تو گر شامست بر ما روز شد</p><p>گر تو از طفلی ز روز آگه نه‌ای</p><p>خیز با ما جان بابا روز شد</p><p>روز را منکر مشو لا لا مگو</p><p>چند لا لا جان لالا روز شد</p><p>آفتاب آمد که انشق القمر</p><p>بشنو این فرمان اعلا روز شد</p><p>پاسبانا بس دگر چوبک مزن</p><p>پاسبان و حارس ما روز شد</p><h2><a id="poem-3441" href="https://ganjoor.net/moulavi/shams/ghazalsh/sh817">غزل شمارهٔ ۸۱۷</a></h2>
<p>چون مرا جمعی خریدار آمدند</p><p>کهنه دوزان جمله در کار آمدند</p><p>از ستیزه ریش را صابون زدند</p><p>وز حسد ناشسته رخسار آمدند</p><p>همچو نغزان روز شیوه می‌کنند</p><p>همچو چغزان شب به تکرار آمدند</p><p>شکر کز آواز من این خفتگان</p><p>خواب را هشتند و بیدار آمدند</p><p>کاش بیداری برای حق بدی</p><p>اینک بهر سیم و زر زار آمدند</p><p>چون شود بیمار از ایشان سرخ رو</p><p>چون به زردی همچو دینار آمدند</p><p>خلق را پس چون رهانند از حسد</p><p>کز حسد این قوم بیمار آمدند</p><p>در دل خلقند چون دیده منیر</p><p>آن شهان کز بهر دیدار آمدند</p><p>همچو هفت استاره یک نور آمدند</p><p>همچو پنج انگشت یک کار آمدند</p><p>تا نگردی ریش گاو مردمی</p><p>سر به سر خود ریش و دستار آمدند</p><p>اهل دل خورشید و اهل گل غبار</p><p>اهل دل گل اهل گل خار آمدند</p><p>غم مخور ای میر عالم زین گروه</p><p>کاهل دل دل بخش و دلدار آمدند</p><h2><a id="poem-3442" href="https://ganjoor.net/moulavi/shams/ghazalsh/sh818">غزل شمارهٔ ۸۱۸</a></h2>
<p>ساقیان سرمست در کار آمدند</p><p>مستیان در کوی خمار آمدند</p><p>حلقه حلقه عاشقان و بی‌دلان</p><p>بر امید بوی دلدار آمدند</p><p>بلبلان مست و مستان الست</p><p>بر امید گل به گلزار آمدند</p><p>هین که مخموران در این دم جوق جوق</p><p>بر در ساقی به زنهار آمدند</p><p>یک ندا آمد عجب از کوی دل</p><p>بی دل و بی‌پا به یک بار آمدند</p><p>از خوشی بوی او در کوی او</p><p>بیخود و بی‌کفش و دستار آمدند</p><p>بی محابا ده تو ای ساقی مدام</p><p>هین که جان‌ها مست اسرار آمدند</p><p>عارفان از خویش بی‌خویش آمدند</p><p>زاهدان در کار هشیار آمدند</p><p>ساقیا تو جمله را یک رنگ کن</p><p>باده ده گر یار و اغیار آمدند</p><h2><a id="poem-3443" href="https://ganjoor.net/moulavi/shams/ghazalsh/sh819">غزل شمارهٔ ۸۱۹</a></h2>
<p>اندک اندک جمع مستان می‌رسند</p><p>اندک اندک می پرستان می‌رسند</p><p>دلنوازان نازنازان در ره اند</p><p>گلعذاران از گلستان می‌رسند</p><p>اندک اندک زین جهان هست و نیست</p><p>نیستان رفتند و هستان می‌رسند</p><p>جمله دامن‌های پرزر همچو کان</p><p>از برای تنگدستان می‌رسند</p><p>لاغران خسته از مرعای عشق</p><p>فربهان و تندرستان می‌رسند</p><p>جان پاکان چون شعاع آفتاب</p><p>از چنان بالا به پستان می‌رسند</p><p>خرم آن باغی که بهر مریمان</p><p>میوه‌های نو زمستان می‌رسند</p><p>اصلشان لطفست و هم واگشت لطف</p><p>هم ز بستان سوی بستان می‌رسند</p><h2><a id="poem-3444" href="https://ganjoor.net/moulavi/shams/ghazalsh/sh820">غزل شمارهٔ ۸۲۰</a></h2>
<p>هر چه آن خسرو کند شیرین کند</p><p>چون درخت تین که جمله تین کند</p><p>هر کجا خطبه بخواند بر دو ضد</p><p>همچو شیر و شهدشان کابین کند</p><p>با دم او می‌رود عین الحیات</p><p>مرده جان یابد چو او تلقین کند</p><p>مرغ جان‌ها با قفس‌ها برپرند</p><p>چونک بنده پروری آیین کند</p><p>عالمی بخشد به هر بنده جدا</p><p>کیست کو اندر دو عالم این کند</p><p>گر به قعر چاه نام او بری</p><p>قعر چه را صدر علیین کند</p><p>من بر آنم که شکرریزی کنم</p><p>از شکر گر قسم من تعیین کند</p><p>کافری گر لاف عشق او زند</p><p>کفر او را جمله نور دین کند</p><p>خار عالم در ره عاشق نهاد</p><p>تا که جمله خار را نسرین کند</p><p>تو نمی‌دانی که هر که مرغ اوست</p><p>از سعادت بیضه‌ها زرین کند</p><p>بس کنم زین پس نهان گویم دعا</p><p>کی نهان ماند چو شه آمین کند</p>
</body></html>