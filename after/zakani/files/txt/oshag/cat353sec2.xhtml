<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>عشاق‌نامه - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23807" href="https://ganjoor.net/obeyd/oshaghname-obeyd/sh26">بخش ۲۶ - در زوال وصال و شب فراق</a></h2>
<p>من اندر عیش و بختم در کمین بود</p><p>چه شاید کرد چون طالع چنین بود</p><p>زناگه بخت وارون بر سرم تاخت</p><p>از آن خوش زندگانی دورم انداخت</p><p>ز هر سو دشمنانم را خبر شد</p><p>حدیث ما به هر جائی سمر شد</p><p>جهانی را از آن آگاه کردند</p><p>ز وصلش دست ما کوتاه کردند</p><p>چو خصمان را از این معنی خبر شد</p><p>حکایت بعد از این نوع دگر شد</p><p>در این معنی بسی تقریر کردند</p><p>به آخر دست این تدبیر کردند</p><p>که اینجا بودنش کاری است دشوار</p><p>بباید رفتنش زین ملک ناچار</p><p>بر این اندیشه یکسر دل نهادند</p><p>بر او زین قصه رمزی برگشادند</p><p>چو بشنید این سخن خورشید خوبان</p><p>ز رفتن شد تنش چون بید لرزان</p><p>گل اندامم درون پردهٔ راز</p><p>چو غنچه تنگ خوئی کرده آغاز</p><p>نفیر و ناله و شیون برآورد</p><p>خروش از جان مرد و زن برآورد</p><p>فغان بر گنبد گردان رسانید</p><p>صدای ناله بر کیوان رسانید</p><p>ز هر نوعی بسی در رفع کوشید</p><p>غریمش هر سخن کو گفت نشنید</p><p>کز اینجا طاقت دوری ندارم</p><p>چنین از عقل دستوری ندارم</p><p>به پشت بادپائی بر نشاندش</p><p>ز آب دیده در آذر نشاندش</p><p>براهش با پری همداستان کرد</p><p>پریوارش ز چشم من نهان کرد</p><h2><a id="poem-23808" href="https://ganjoor.net/obeyd/oshaghname-obeyd/sh27">بخش ۲۷ - آگاه شدن عاشق از حال معشوق</a></h2>
<p>چو این ناخوش خبر در گوشم آمد</p><p>به صد زاری دل اندر جوشم آمد</p><p>جهان آن عیش شیرینم بشورید</p><p>مرا زان ماه مهر افروز ببرید</p><p>ز درد دوریش دیوانه گشتم</p><p>ز هوش و خواب و خور بیگانه گشتم</p><p>چو بر جانم فراقش تاختن کرد</p><p>مرا شوریدهٔ هر انجمن کرد</p><p>دلم را نوبت شادی سرآمد</p><p>غمش نوبت زنان از در درآمد</p><p>فراقش ناگهانم مبتلی کرد</p><p>غمش پیراهن صبرم قبا کرد</p><p>تنم در غصهٔ هجران بفرسود</p><p>دلم خون گشت و از دیده بپالود</p><p>پدر کز من روانش باد پر نور</p><p>مرا پیرانه پندی داد مشهور</p><p>که در دل آتش سودا میفروز</p><p>ز حسن دلفروزان دیده بر دوز</p><p>مکن با دلبران پیوند یاری</p><p>مکن با جان خود زنهارخواری</p><p>من نادان چو پندش داشتم خوار</p><p>از آن گشتم بدین خواری گرفتار</p><p>ز جور دور گردان چند نالم</p><p>چنین تا کی بود آشفته حالم</p><p>مسلمانان ملامت کم کنیدم</p><p>خدا را چاره‌ای همدم کنیدم</p><p>نه درد دل توانم گفت با کس</p><p>نه راه از پیش میدانم نه از پس</p><p>ندارم طاقت دوری ندارم</p><p>ندارم برگ مهجوری ندارم</p><p>تنی دارم ز دل در خون نشسته</p><p>ز موج اشگ در جیحون نشسته</p><p>دلی دارم در او غم توی در توی</p><p>روان خونابه از وی جوی در جوی</p><p>روانی ناوک غم درنشانده</p><p>وجودی در عدم راهی نمانده</p><p>غم از این خستهٔ تنها چه خواهی</p><p>ز من دلدادهٔ شیدا چه خواهی</p><p>دلم سیر آمد از جان و جوانی</p><p>خدایا چارهٔ کارم تو دانی</p><p>چو یاد آید مرا زان عیش شیرین</p><p>فرو بارد ز چشمم عقد پروین</p><p>چنان از شوق او افغان برآرم</p><p>که دود از گنبد گردان برآرم</p><p>گهی از دست دل در خون نشینم</p><p>گهی از دیده در جیحون نشینم</p><p>گهی بر حال زار خود بگریم</p><p>گهی بر روزگار خود بگریم</p><p>گهی از سوز جان افغان برآرم</p><p>نفیر از درد بیدرمان برآرم</p><p>به زاری جوی خون از دیده رانم</p><p>بوصف الحال خود این شعر خوانم</p><h2><a id="poem-23809" href="https://ganjoor.net/obeyd/oshaghname-obeyd/sh28">بخش ۲۸ - غزل همام</a></h2>
<p>خیالی بود و خوابی وصل یاران</p><p>شب مهتاب و فصل نوبهاران</p><p>میان باغ و یار سرو بالا</p><p>خرامان بر کنار جویباران</p><p>چمن میشد ز عکس عارض او</p><p>منور چون دل پرهیزکاران</p><p>سر زلفش زباد نوبهاری</p><p>چو احوال پریشان روزگاران</p><p>برفت آن نوبهار حسن و بگذاشت</p><p>دل و چشمم میان برق و باران</p><p>خداوندا هنوزم هست امید</p><p>بده کام دل امیدواران</p><p>همام از نوبهار و سبزه و گل</p><p>نمی‌یابد صفا بی‌روی یاران</p><p>وهاران ده جانان دیر خوش نی</p><p>اوی امان مه دل با مه و هاران</p><h2><a id="poem-23810" href="https://ganjoor.net/obeyd/oshaghname-obeyd/sh29">بخش ۲۹ - تمامی سخن</a></h2>
<p>دریغ آن روزگار شادمانی</p><p>دریغ آن در تنم زندگانی</p><p>کجا رفت آنکه طبعم شادمان بود</p><p>امیدم حاصل و بختم جوان بود</p><h2><a id="poem-23811" href="https://ganjoor.net/obeyd/oshaghname-obeyd/sh30">بخش ۳۰ - در خواب دیدن عاشق معشوق را</a></h2>
<p>شبی چون شام در فریاد و زاری</p><p>به صبح آوردم اندر نوحه کاری</p><p>صباحی ناگهانم خواب بربود</p><p>زمانی جانم از زاری بیاسود</p><p>خرامان آمد اندر خواب نوشین</p><p>خیال آن سهی سروم به بالین</p><p>مرا دید اوفتاده زار و مدهوش</p><p>ز تاب آتش دل سینه پرجوش</p><p>در آب دیدهٔ خود غرق گشته</p><p>جگر در تاب و دود از سر گذشته</p><p>به جان مجروح و تن بیمار و دل ریش</p><p>به کام دشمنان افتاده بی خویش</p><p>ز مژگان اشک خونین بر زمین ریخت</p><p>ز روی مهربانی در من آویخت</p><p>به من میگفت کای خو کرده با من</p><p>بسی در وصل جان پرورده با من</p><p>تو آن در عشق رویم داستانی</p><p>تو آن بگزیده یار مهربانی</p><p>که بی من یکدم آرامت نبودی</p><p>بجز وصلم دگر کامت نبودی</p><p>کنون چون بی‌مراد از حس تقدیر</p><p>فتادی در چنین هجران دلگیر</p><p>در این سرگشتگی چونست حالت</p><p>نمیگیرد ز عمر خود ملالت</p><p>مرا تا از تو دورم نیست آرام</p><p>جدا ماندم بصد ناکامی از کام</p><p>خیالی گشته‌ام در آرزویت</p><p>به جان آمد دلم در جستجویت</p><p>پریشانحال چون زلف بتانم</p><p>چو چشم مست خوبان ناتوانم</p><p>نماند از سرو قدم جز خیالی</p><p>نماند از ماه رویم جز هلالی</p><p>تنم از زندگانی بهره‌ور نیست</p><p>تو را از حال زار من خبر نیست</p><p>چو از بوی خیالش جان خبر یافت</p><p>ز بیهوشی زمانی روی برتافت</p><p>تصور شد دلم را کاین وصال است</p><p>چه دانستم که در خوابم خیال است</p><p>شدم تا قصهٔ خود عرضه دارم</p><p>یکایک زخم هجران برشمارم</p><p>درآمد صالح شوریده در کار</p><p>شدم از سؤ بخت خفته بیدار</p><p>چو خالی دیدم از دلبر شبستان</p><p>برآمد از دل پر دردم افغان</p><p>دل مجروح زارم زارتر شد</p><p>درون خسته‌ام بیمارتر شد</p><p>غم هجران بدو ناگفته ماندم</p><p>چو زلفش زین سبب آشفته ماندم</p><p>خروشی از من محزون برآمد</p><p>نفیرم از دل پر خون برآمد</p><p>بجز باد صبا یاری ندیدم</p><p>وز او به هیچ غمخواری ندیدم</p><p>که راز دل بجانانم رساند</p><p>ز دید دل به درمانم رساند</p><p>پس از نالیدن و فریاد و زاری</p><p>بدو گفتم ز روی بیقراری</p><h2><a id="poem-23812" href="https://ganjoor.net/obeyd/oshaghname-obeyd/sh31">بخش ۳۱ - پیغام فرستادن عاشق بمعشوق</a></h2>
<p>الا ای باد عنبر بوی مشکین</p><p>ندیم و مونس عشاق مسکین</p><p>شفا و راحت هر دردمندی</p><p>دوا و چارهٔ هر مستمندی</p><p>علاج سینهٔ دل خستگانی</p><p>مداوای به غم پیوستگانی</p><p>تو آری نامه از یاران به یاران</p><p>تو سازی مرهم امیدواران</p><p>انیس خاطر بیچارگانی</p><p>مفرح نامهٔ آوارگانی</p><p>حدیث درد دلها با تو گویند</p><p>کلید شادمانی از تو جویند</p><p>ز روی مردمی وز راه یاری</p><p>دمی بازم رهان زین نوحه‌کاری</p><p>سحرگاهی گذاری کن به جائی</p><p>به کوی مهربانی آشنائی</p><p>بدان منزل که شیرین جانم آنجاست</p><p>دوای درد بیدرمانم آنجاست</p><p>بدان رشگ بهشت جاودانی</p><p>که مسکن دارد آن جان جوانی</p><p>قدم بر آستان دلستان نه</p><p>ز خاکش دیدهٔ جان را جلا ده</p><p>به آزرم از جمالش پرده بردار</p><p>بنه در پیش او بر خاک رخسار</p><p>سلام و بندگی‌های فراوان</p><p>از این مسکین بدان خورشید خوبان</p><p>سلامی کز نسیمش جان فزاید</p><p>سلامی کز دمش دل برگشاید</p><p>سلامی طیرهٔ مشگ تتاری</p><p>سلامی رشگ گلبرگ بهاری</p><p>سلامی جانفزا چون وصل جانان</p><p>سلامی خوش چو خوی مهربانان</p><p>سلامی کز وجودش عشق زاید</p><p>ز سر تا پای او بوی دل آید</p><p>رسان ای خوش نسیم نوبهاری</p><p>حدیثم عرضه دار از روی یاری</p><p>بگو میگوید آن سرگشتهٔ تو</p><p>اسیر عشق و هجران گشتهٔ تو</p><p>ز سودای غمت دیوانه گشتم</p><p>به عشقت در جهان افسانه گشتم</p><p>دلارام ودل و جانم تو بودی</p><p>مراد از کفر و ایمانم تو بودی</p><p>وصالت همدم و همراز من بود</p><p>خیالت روز و شب دمساز من بود</p><p>به وصلت سال و مه در کامرانی</p><p>همی‌کردم به عشرت زندگانی</p><p>چنان در وصل تو خو کرده بودم</p><p>چنان مهرت به جان پرورده بودم</p><p>که گر یک لحظه بی‌رویت گذشتی</p><p>جهان برچشم من تاریک گشتی</p><p>به صد زاری برفتی هوشم از هوش</p><p>تنم در تاب رفتی سینه در جوش</p><p>کنون شد مدتی تا دورم از تو</p><p>بدل خسته به تن رنجورم از تو</p><p>برفتی و مرا تنها بماندی</p><p>چو مجنون بر سر راهم نشاندی</p><p>دلم در آتش سوزان فکندی</p><p>مرا در غصهٔ هجران فکندی</p><p>نهادی داغ هجران بر دل ریش</p><p>گرفتی چون دل ریشم سر خویش</p><p>تو آنجا خرم و شادان نشسته</p><p>من اینجا در غم از جان دست شسته</p><p>تو آنجا در نشاط و شادمانی</p><p>به عزت میگذاری زندگانی</p><p>من اینجا دیده بر راهت نهاده</p><p>به پیغام تو گوش جان گشاده</p><p>کجائی ای مداوای دل من</p><p>بیا بگشای از دل مشگل من</p><p>کجات آن هر زمان از دلنوازی</p><p>کجات آن در وفا گردن فرازی</p><p>کنون عمریست ای سرو قبا پوش</p><p>که رفتی و مرا کردی فراموش</p><p>نمیگوئی مرا بیچاره‌ای هست</p><p>ز ملک عافیت آواره‌ای هست</p><p>اسیری دردمندی مهربانی</p><p>غریبی بیدلی بی‌خانمانی</p><p>ز خویش و آشنا بیگانه گشته</p><p>ز سودای غمم دیوانه گشته</p><p>نمیگوئی که روزی آرمش یاد</p><p>کنم جانش ز بند محنت آزاد</p><p>بدو از لطف پیغامی فرستم</p><p>به درمانده دلش کامی فرستم</p><p>دل درماندگانرا بردی از هوش</p><p>به آخر دستشان کردی فراموش</p><p>ز راه و رسم دلداری نباشد</p><p>فرامشکاری از یاری نباشد</p><p>بمردم نازنینا در فراقت</p><p>به جان آمد دلم در اشتیاقت</p><p>بمردم یاد کن وز غم بیندیش</p><p>مرا مپسند در هجران از این بیش</p><p>نگارینا به حق دوستداری</p><p>دلاراما به حق جان‌سپاری</p><p>به حق صحبت دیرینهٔ ما</p><p>به حق یوسف و حزن زلیخا</p><p>به آب دیدهٔ من در فراقت</p><p>به آه و نالهٔ من ز اشتیاقت</p><p>که پیمان مشکن و عهدم نگه دار</p><p>مخور بر جان من زنهار زنهار</p><p>چنان کن ای برخ خورشید خاور</p><p>که تا در زندگی یکبار دیگر</p><p>سعادت باز بر من رو نماید</p><p>در اقبال بر من برگشاید</p><p>به چشم خویشتن رویت ببینم</p><p>به کام خویشتن پیشت نشینم</p><p>بیابم از فراقت رستگاری</p><p>نباید بردت از من شرمساری</p><p>صبا از روی لطف و راه یاری</p><p>چو پیغامم سراسر عرضه داری</p><p>بخواه از لعل نوشینش جوابی</p><p>بجوی شادیم باز آر آبی</p><p>زمانی باز گرد و زود بشتاب</p><p>مرا یکبار دیگر زنده دریاب</p><p>به پیغامش روانم تازه گردان</p><p>ز بویش مغز جانم تازه گردان</p><p>تو تا باز آئیم ای باد شبگیر</p><p>دمت دلبند و جانبخش و جهانگیر</p><p>من مسکین سر گردان بی‌یار</p><p>به عادت شیون آغازم دگر بار</p><p>ز روی بیدلی و بیقراری</p><p>همی مویم همی گویم به زاری</p><h2><a id="poem-23813" href="https://ganjoor.net/obeyd/oshaghname-obeyd/sh32">بخش ۳۲ - مناجات</a></h2>
<p>چه کم گردد خدایا از خدائیت</p><p>چه نقصان آید اندر پادشائیت</p><p>که گر بیچاره‌ای کامی بیابد</p><p>دل‌افگاری دلارامی بیابد</p><p>خداوندا اگر چه دورم از یار</p><p>از او ببریده‌ام امید یکبار</p><p>و گرچه روزگارم زو جدا کرد</p><p>فراقش جامهٔ صبرم قبا کرد</p><p>قضا دستم ز وصلش کرد کوتاه</p><p>قدر ببرید ناگاهم ز دلخواه</p><p>ز من دور اوفتاد آن جان شیرین</p><p>فراق آمد نصیبم زان نگارین</p><p>زمانه خاطر ناشاد خواهد</p><p>وصال از دست مشکل داد خواهد</p><p>به تاثیر اختران بر باد دادند</p><p>ز ما هر یک به اقلیمی فتادند</p><p>به ناکامی شدیم از یکدگر دور</p><p>به عشق اندر جهان گشتیم مشهور</p><p>امید از وصل جانان برنگیرم</p><p>مگر کز غصهٔ هجران بمیرم</p><p>به فضلت همچنان امیدوارم</p><p>که امیدم نهی اندر کنارم</p><p>الها پادشاها بی‌نیازا</p><p>خداوندا کریما کار سازا</p><p>به صدق سینهٔ پاکان راهت</p><p>به شوق عاشقان بارگاهت</p><p>به شب نالیدن پا در کمندان</p><p>به آه سوزناک مستمندان</p><p>به حق صبر بی‌پایان ایوب</p><p>به آب چشم خون افشان یعقوب</p><p>به حق ره نوردان طریقت</p><p>به حق نیک مردان حقیقت</p><p>که بر جان من مسکین ببخشای</p><p>در رحمت بر این بیچاره بگشای</p><p>بده کام دل شوریدهٔ من</p><p>رسان با من بت بگزیدهٔ من</p><p>مرا زین بیشتر در هجر مپسند</p><p>به فضل خود برآور پایم از بند</p><p>بر احوال تباهم رحمت آور</p><p>به آه صبحگاهم رحمت آور</p><p>کرم کن بر من بیچاره گشته</p><p>چنین گرد جهان آواره گشته</p><p>ازین پس درد بر دردم میفزای</p><p>به سوی وصل یارم راه بنمای</p><p>دل ریش عبید از غم جدا کن</p><p>به فضل خویشتن کامش روا کن</p><p>خداوندا به حق پاکبازان</p><p>به سوز سینهٔ صاحب نیازان</p><p>که هرجا هست چون من مبتلائی</p><p>گرفتار کمند دلربائی</p><p>دل افکاری اسیری عشق بازی</p><p>به کوی عاشقی گردن فرازی</p><p>ز عقل و عاقبت بیگانه گشته</p><p>به سودای بتی دیوانه گشته</p><p>بده مقصود جان مستمندش</p><p>بکن داروی ریش دردمندش</p><p>چو من کس را مکن در عشق بیمار</p><p>به حق احمد معصوم مختار</p><h2><a id="poem-23814" href="https://ganjoor.net/obeyd/oshaghname-obeyd/sh33">بخش ۳۳ - در خاتمهٔ کتاب</a></h2>
<p>به بهتر طالع و فرخنده‌تر فال</p><p>دوم روز رجب در نون الف ذال</p><p>به نظم آوردم این درد دل ریش</p><p>به هر کس باز گفتم قصهٔ خویش</p><p>دو هفته هفتصد بکر از عماری</p><p>برآوردم چو خاطر کرد یاری</p><p>غرض آن بود کین ابیات دلسوز</p><p>کند صاحبدلی بر من دعائی</p><p>ببخشد حق بر این دلسوزی من</p><p>بود کان ماه گردد روزی من</p><p>سخن سازان که دل پرنور دارند</p><p>غم دیوانه را معذور دارند</p><p>حدیثم چون ندارد رنگ و بوئی</p><p>که خواهد کرد او را جستجوئی</p><p>ز ما دانا دلان معنی نجویند</p><p>دماغ آشفتگان آشفته گویند</p><p>کنون وقت است اگر کوتاه گیرم</p><p>سوی خاموش گشتن راه گیرم</p><p>کسی را پای دل در گل مبادا</p><p>چنین کار کسی مشکل بادا</p>
</body></html>