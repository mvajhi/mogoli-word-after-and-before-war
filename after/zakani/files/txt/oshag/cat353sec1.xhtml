<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>عشاق‌نامه - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23782" href="https://ganjoor.net/obeyd/oshaghname-obeyd/sh1">بخش ۱ - سرآغاز</a></h2>
<p>خدایا تا از این فیروزه ایوان</p><p>فروزد ماه و مهر و تیر و کیوان</p><p>شه خاور جهان آرای باشد</p><p>زمان باقی زمین بر جای باشد</p><p>بر این نیلوفری کاخ کیانی</p><p>کند خورشید تابان قهرمانی</p><p>جهانرا چار عنصر مایه باشد</p><p>مکانرا از جهت شش پایه باشد</p><p>ز جوهر تا عرض راهست تاری</p><p>هیولا تا کند صورت نگاری</p><p>همیشه تا فراز فرش غبرا</p><p>معلق باشد این نه سقف مینا</p><p>جهان محکوم سلطان جهان باد</p><p>فلک مامور شاه کامران باد</p><p>نخستین دم که خاطر خامه دربست</p><p>بر این دیبای ششتر نقش بربست</p><p>چو استاد طبیعت داد سازش</p><p>نوشتم نام خسرو بر طرازش</p><p>شهنشاه جهان دارای عالم</p><p>چراغ دودمان نسل آدم</p><p>همایون گوهر دریای شاهی</p><p>وجودش آیت لطف الهی</p><p>ضمیرش نقطهٔ پرگار معنی</p><p>درونش مهبط انوار معنی</p><p>جم ثانی جمال دنیی و دین</p><p>ابواسحاق سلطان السلاطین</p><p>خجسته پادشاه دادگستر</p><p>جهانگیر آفتاب هفت کشور</p><p>غلام بارگاهش تاجداران</p><p>جنابش سجده‌گاه شهریاران</p><p>زخیلش هر سوی صاحب کلاهی</p><p>سپاهش هریکی میری و شاهی</p><p>بروز بزم چون برگاه جمشید</p><p>بگاه رزم چون تابنده خورشید</p><p>سریرش پایه بر گردون کشیده</p><p>قدم بر جای افریدون کشیده</p><p>سرافکنده برش هر سر فرازی</p><p>ز باغش هر تذوری شاهبازی</p><p>بدو بادا فلک را سربلندی</p><p>مبادا دشمنش را زورمندی</p><p>در او قبلهٔ اقبال بادا</p><p>حریمش کعبهٔ آمال بادا</p><p>گرم اقبال روزی یار گردد</p><p>غنوده بخت من بیدار گردد</p><p>بر آن درگاه خواهم داد از این دل</p><p>مسلمانان مرا فریاد از این دل</p><p>دلی دارم دل از جان برگرفته</p><p>امید از کفر و ایمان برگرفته</p><p>دل ریشی غم اندوزی بلائی</p><p>به دام عشق خوبان مبتلائی</p><p>دلی شوریده شکلی بیقراری</p><p>دلی دیوانه‌ای آشفته کاری</p><p>دلی دارم غم دوری کشیده</p><p>ز چشم یار رنجوری کشیده</p><p>دلی کو از خدا شرمی ندارد</p><p>ز روی خلق آزرمی ندارد</p><p>مشقت خانهٔ عشق آشیانی</p><p>محلت دیدهٔ بی دودمانی</p><p>بخون آغشته ای سودا مزاجی</p><p>کهن بیمار عشق بی علاجی</p><p>چو چشم شاهدان پیوسته مستی</p><p>مغی کافر نهادی بت پرستی</p><p>چو زلف کافران آشفته کاری</p><p>سیه روئی پریشان روزگاری</p><p>همیشه بر بلای عشق مفتون</p><p>سراپای وجودش قطرهٔ خون</p><p>نباشد در پی مالی و جاهی</p><p>نباشد هرگزش روئی به راهی</p><p>ز غم هردم به صد دستان برآید</p><p>ز بهر خط و خالش جان برآید</p><p>ز شیدائی و خود رائی نترسد</p><p>چو نادانان ز رسوائی نترسد</p><p>شود حیران هر شوخی و شنگی</p><p>نباشد هرگزش نامی و ننگی</p><p>هرانکو داردش چون دیده در تاب</p><p>نهانش را به خون دل دهد آب</p><p>درون خویش دائم ریش خواهد</p><p>بلا چندانکه بیند بیش خواهد</p><p>همیشه سوگواری پیشه دارد</p><p>همیشه عاشقی اندیشه دارد</p><p>ز دور ار سرو بالائی ببیند</p><p>به پایش در فتد دردش بچیند</p><p>چو دست نار پستانی بگیرد</p><p>به پیش نار بستانش بمیرد</p><p>ز بهر خوبرویان جان ببازد</p><p>به کفر زلفشان ایمان ببازد</p><p>تو گوئی عادت پروانه دارد</p><p>به جان خویشتن پروا ندارد</p><p>من از افکار او پیوسته افگار</p><p>من از تیمار او پیوسته بیمار</p><p>به نور چشم بیند هر کسی راه</p><p>دل مسکین ز چشم افتاده در چاه</p><p>مرا دل کشت فریاد از که خواهم</p><p>اسیر دل شدم داد از که خواهم؟</p><p>ز دست این دل دیوانه مستم</p><p>درون سینه دشمن میپرستم</p><p>ندیده دانه‌ای از وصف دلدار</p><p>به دام دل گرفتارم گرفتار</p><p>بدینسان خسته کسرا دل مبادا</p><p>کسی را کار دل مشکل مبادا</p><p>ز دست دل شدم با غصه دمساز</p><p>خدایا این دلم را چاره‌ای ساز</p><p>مرا دل در غم دلداری افکند</p><p>به دام عشق گل رخساری افکند</p><h2><a id="poem-23783" href="https://ganjoor.net/obeyd/oshaghname-obeyd/sh2">بخش ۲ - در وصف معشوق</a></h2>
<p>بتی فرخ رخی فرخنده رائی</p><p>به شهرستان خوبی پادشاهی</p><p>میان نازنینان نازنینی</p><p>ز شیرینیش شیرین خوشه چینی</p><p>رخش گلبرگ خوبی ساز کرده</p><p>قدش بر سرو رعنا ناز کرده</p><p>گرفته سنبلش بر گل وطن گاه</p><p>سهیل آویخته از گوشهٔ ماه</p><p>بهار لطف را نازنده سروی</p><p>به باغ دلبری رعنا تذروی</p><p>ز عنبر راه را پیرایه کرده</p><p>گلش را چتر سنبل سایه کرده</p><p>نهان در عقد لؤلؤ درج یاقوت</p><p>حدیث شکرینش روح را قوت</p><p>دو چشمش چون دو جادوی فسونکار</p><p>دو زلفش کاروان مشگ تاتار</p><p>دهانش در حقیقت کمتر از هیچ</p><p>سر زلفین جعدش پیچ در پیچ</p><h2><a id="poem-23784" href="https://ganjoor.net/obeyd/oshaghname-obeyd/sh3">بخش ۳ - غزل</a></h2>
<p>خم ابروی او در جان فزائی</p><p>طراز آستین دلربائی</p><p>خدا از لطف محضش آفریده</p><p>به نام ایزد زهی لطف خدائی</p><p>به غمزه چشم مستش کرده پیدا</p><p>رسوم مستی و سحر آزمائی</p><p>ز کوی او غباری کاورد باد</p><p>کند در چشم جانها توتیائی</p><p>چو بنماید رخ چون ماه تابان</p><p>برو پیشش گدائی کن گدائی</p><h2><a id="poem-23785" href="https://ganjoor.net/obeyd/oshaghname-obeyd/sh4">بخش ۴ - سخن در عشق</a></h2>
<p>نخستین روز کاین چشم بلاکش</p><p>مرا از عشق او در جان زد آتش</p><p>دل از جان و جوانی بر گرفتم</p><p>امید از زندگانی بر گرفتم</p><p>چنان در عشق او دیوانه گشتم</p><p>که در دیوانگی افسانه گشتم</p><p>خرد میگفت کی مدهوش بیمار</p><p>غمش را در میان جان نگه دار</p><p>اگر دل میدهی باری بدو ده</p><p>به هر خواری که آید دل فرو ده</p><p>گهی چون شمع می‌افروز از عشق</p><p>چو پروانه گهی میسوز از عشق</p><p>میندیش ار جگر خوناب گیرد</p><p>که چشم از آتش دل آب گیرد</p><p>خراب عشق شو کاباد گشتی</p><p>غلام عشق شو کازاد گشتی</p><p>حدیث عشق انجامی ندارد</p><p>خرد جز عاشقی کامی ندارد</p><p>منوش از دهر جز پیمانهٔ عشق</p><p>میاور یاد جز افسانهٔ عشق</p><p>دلی کو با بتی عشقی نورزد</p><p>مخوانش دل که او چیزی نیرزد</p><p>نداند هرکه او شوقی ندارد</p><p>که دل بی عاشقی کامی ندارد</p><p>چرا جز عشق چیزی پرورد دل</p><p>اگر سوزی نباشد بفسرد دل</p><p>مباد آندل که او سوزی ندارد</p><p>هوای مجلس افروزی ندارد</p><p>برو در عشقبازی سر برافراز</p><p>به کوی عشق نام و ننگ در باز</p><p>کزین بهتر خرد را پیشه‌ای نیست</p><p>وزین به در جهان اندیشه‌ای نیست</p><p>شنیدم پند و دل در عشق بستم</p><p>چو مدهوشان ز جام عشق مستم</p><p>به دست عشق دادم ملک جانرا</p><p>صلای عشق در دادم جهان را</p><p>وگر در دام عشق انداختم دل</p><p>شدم آماج محنت باختم دل</p><p>از این پس کعبهٔ من کوی او بس</p><p>مرا محراب جان ابروی او بس</p><h2><a id="poem-23786" href="https://ganjoor.net/obeyd/oshaghname-obeyd/sh5">بخش ۵ - عرض شوق</a></h2>
<p>شبی شوقم شبیخون بر سر آورد</p><p>ز غم در پای دل جوشی برآورد</p><p>تنم زنار گبران در میان بست</p><p>دل شوریده شوری در جهان بست</p><p>بکلی از خرد بیگانه گشتم</p><p>چو افیون خوردگان دیوانه گشتم</p><p>چو زلفش بیقراری پیشه کردم</p><p>فغان و آه و زاری پیشه کردم</p><p>ز مژگان اشگ خونین میفشاندم</p><p>به آبی آتش دل می‌نشاندم</p><p>نمی‌آسودم از فریاد و زاری</p><p>نمی‌ترسیدم از دشنام و خواری</p><p>خروشم گوش گردون خیره میکرد</p><p>هوا را دود آهم تیره میکرد</p><p>پیاپی زهر هجران می‌چشیدم</p><p>قلم بر هستی خود میکشیدم</p><p>همه شب گرد منزلگاه یارم</p><p>طواف کعبهٔ جان بود کارم</p><p>ضمیرم با خیالش راز میخواند</p><p>بسوز این بیتها را باز میخواند</p><h2><a id="poem-23787" href="https://ganjoor.net/obeyd/oshaghname-obeyd/sh6">بخش ۶ - غزل</a></h2>
<p>دلم زین بیش غوغا برنتابد</p><p>سرم زین بیش سودا برنتابد</p><p>غمت را گو بدار از جان ما دست</p><p>که آن دیوانه یغما برنتابد</p><p>ز شوقت بر دل دیوانهٔ ماست</p><p>غمی کان سنگ خارا برنتابد</p><p>ز چشمم هر شبی مژگان براند</p><p>چنان سیلی که دریا برنتابد</p><p>بیا امشب مگو فردا که این کار</p><p>دگر امروز و فردا برنتابد</p><p>سر اندر پایت اندازیم چون زلف</p><p>اگر زلفت سر از ما برنتابد</p><p>عبید از درد کی یابد رهائی</p><p>چو درد دل مداوا برنتابد</p><h2><a id="poem-23788" href="https://ganjoor.net/obeyd/oshaghname-obeyd/sh7">بخش ۷ - واقف شدن معشوق از حال عاشق</a></h2>
<p>در آن شبهای تار از بیقراری</p><p>چو بسیاری بنالیدم بزاری</p><p>مگر کز آه من سرو گلندام</p><p>صدائی گوش کرد از گوشهٔ بام</p><p>بر آن نالیدن من رحمت آورد</p><p>خرامان رو به نزدیکان خود کرد</p><p>یکی را زان پریرویان طناز</p><p>حکایت باز میپرسید در راز</p><p>که این مسکین سودائی کدامست</p><p>کز این دردسرش سودای خامست</p><p>ز کوی ما کرا می‌جوید آخر</p><p>به گرد ما چرا می‌پوید آخر</p><p>که کردش اینچنین بیخواب و آرام</p><p>کدامین دانه افکندش در این دام</p><p>که زینسان بیخور و بیخواب کردش</p><p>که از غم دیدهٔ پر خوناب کردش</p><p>کدامین غمزه زد بر جان او تیر</p><p>که با نخجیربانش کرد نخجیر</p><p>کدامین سیل بگرفتش گذرگاه</p><p>کدامین شوخ چشمش برد از راه</p><p>جوابش داد کین دل داده از دست</p><p>به کوی ما درآید هر شبی مست</p><p>گهی در خاک غلطد همچو مستان</p><p>گهی سجده برد چون بت پرستان</p><p>کسی زو نشنود جز ناله آواز</p><p>ز شیدائی نگوید با کسی راز</p><p>درین دردش کسی فریادرس نیست</p><p>به غیر از آه سردش هم‌نفس نیست</p><p>همه وقتی در این شب‌های تاری</p><p>گهی نالد گهی گرید بزاری</p><p>به شب با اختران دمساز گردد</p><p>چو روز آید دگر ره باز گردد</p><p>مدام از دیده خون بر چهره راند</p><p>کسی احوال این مسکین نداند</p><p>به خنده گفت کین خام اوفتادست</p><p>همانا نو در این دام اوفتادست</p><p>دگر عاشق بدین زاری نباشد</p><p>بدین خواری و غمخواری نباشد</p><p>بغایت تند میسوزد چراغش</p><p>خلل کرده است پنداری دماغش</p><p>چنین شوریده، سامان دیر یابد</p><p>چنین بیمار، درمان دیر یابد</p><p>بدین سان کوی ما، او را نشاید</p><p>چنین دیوانه را زنجیر باید</p><p>کجا یابد کلید این بستگی را</p><p>که سازد مرهم این دلخستگی را</p><p>که جوید با چنین کس آشنائی</p><p>شکستش را که سازد مومیائی</p><p>گمان بردی دلی ناموس کردی</p><p>بر این آسوده دل افسوس کردی</p><h2><a id="poem-23789" href="https://ganjoor.net/obeyd/oshaghname-obeyd/sh8">بخش ۸ - پیغام فرستادن عاشق به معشوق</a></h2>
<p>پس از عمری که دل خونابه میخورد</p><p>خرد بیرون شد و دل کار میکرد</p><p>چو بر دل شد ز غم راه نفس تنگ</p><p>به صد افسون و صد دستان و نیرنگ</p><p>عقابی تیز پر را رام کردم</p><p>به سوی آن صنم پیغام کردم</p><p>که ای هم جان و هم جانانهٔ دل</p><p>غمت سلطان خلوت خانهٔ دل</p><p>جمالت چشم جان را چشمهٔ نور</p><p>ز رخسار تو بادا چشم بد دور</p><p>منم آن بیدلی کز بیقراری</p><p>کنم بر درگهت فریاد و زاری</p><p>خلاف رای تو رایی ندارم</p><p>بغیر از کوی تو جایی ندارم</p><p>دلم دائم تمنای تو ورزد</p><p>درونم مهر و سودای تو ورزد</p><p>مرا جادوی چشمت برده از راه</p><p>زنخدان توام افکنده در چاه</p><p>اسیر زلف مشگین تو گشتم</p><p>ترحم کن چو مسکین تو گشتم</p><p>دلم پر جوش و تن پرتاب تا کی</p><p>ز حسرت دیده پر خوناب تا کی</p><p>چنین مدهوش و رسوا چند گردم</p><p>چو گردون بی سر و پا چند گردم</p><p>بر این مجروح سرگردان ببخشای</p><p>بر این محزون بی‌سامان ببخشای</p><p>چو زلف خویش بی‌سامانیم بین</p><p>پریشانی و سرگردانیم بین</p><p>جز از الطاف تو غمخواریم نیست</p><p>ز چشمت بهره جز بیماریم نیست</p><p>زمانی گر ز روی آشنائی</p><p>دهد شمع جمالت روشنائی</p><p>شوم پروانه در پای تو میرم</p><p>به پیش قد و بالای تو میرم</p><p>مرا از آفتابت ذره‌ای بس</p><p>وز آن باغ ارم گل تره‌ای بس</p><p>نگویم یک زمان پیشت نشینم</p><p>شوم خرسند کز دورت ببینم</p><p>چو احوالم سراسر عرضه داری</p><p>یکایک قصهٔ من برشماری</p><p>ز اشعار همام این نظم دلسوز</p><p>ادا کن پیش آن ماه دلفروز</p><p>چو اینجا هست این ابیات در کار</p><p>ز استادان نباشد عاریت عار</p><p>بگو میگوید آن بیخواب و آرام</p><p>از آن ساعت که ناگاه از سر بام</p><h2><a id="poem-23790" href="https://ganjoor.net/obeyd/oshaghname-obeyd/sh9">بخش ۹ - غزل همام</a></h2>
<p>بدیدم چشم مستت رفتم از دست</p><p>گوام دایر دلی گویائی هست ؟</p><p>دلم خود رفت و میترسم که روزی</p><p>به مهرت هم نسی خوش کامم اج دست ؟</p><p>بب زندگی این خوش عبارت</p><p>لوانت لاوه نج من ذبل و کان بست ؟</p><p>دمی بر عاشق خود مهربان شو</p><p>کج‌ای مهروانی کسب اومی کست ؟</p><p>اگر روزی ببینم روی خوبت</p><p>به جم شهر اندر واسر زبان دست؟</p><p>ز عشقت گر همام از جان برآید</p><p>مواجش کان یوان بمرد و وارست ؟</p><p>به گوش خاوا کنی پشتش بوینی</p><p>به بویت خسته بی جهنامه سرمست</p><h2><a id="poem-23791" href="https://ganjoor.net/obeyd/oshaghname-obeyd/sh10">بخش ۱۰ - پیغام رسانیدن قاصد</a></h2>
<p>ضمیر پاک آن مرغ سخن ساز</p><p>چو این افسانه کردم پیشش آغاز</p><p>شد از حال دل پر دردم آگاه</p><p>چو آتش گشت و شد با باد همراه</p><p>به خلوتگاه آن آرام جان رفت</p><p>باستادی ز هر چشمی نهان رفت</p><p>باو از هر دری افسانه میگفت</p><p>حکایت خوب و استادانه میگفت</p><p>ز من هر دم غمی تقریر میکرد</p><p>ز دریائی نمی تقریر میکرد</p><p>چو رمزی زین حکایت یاد کردی</p><p>سمنبر زان سخن فریاد کردی</p><p>بصنعت زین سخن دوری نمودی</p><p>بدو آئین مستوری نمودی</p><h2><a id="poem-23792" href="https://ganjoor.net/obeyd/oshaghname-obeyd/sh11">بخش ۱۱ - خطاب معشوق با قاصد</a></h2>
<p>چو زلف خویشتن ناگه برآشفت</p><p>بتندید و در آن آشفتگی گفت</p><p>بدان رنجور بی درمان بگوئید</p><p>بدان مجنون بی‌سامان بگوئید</p><p>چو سودا داری ای دیوانه در سر</p><p>ز سر سودای ما بگذار و بگذر</p><p>نه کار تست این نیرنگ سازی</p><p>سر خود گیر تا سر در نبازی</p><p>کجا یابی ز وصلم روشنائی</p><p>پری با دیو کی کرد آشنائی</p><p>گدائی با شهی همدوش کی شد</p><p>گیا با سرو هم آغوش کی شد</p><p>توئی پروانه من شمع دل افروز</p><p>کجا بر شمع شد پروانه دلسوز</p><p>دلت گر ماجرای عشق ورزد</p><p>درونت گر هوای عشق ورزد</p><h2><a id="poem-23793" href="https://ganjoor.net/obeyd/oshaghname-obeyd/sh12">بخش ۱۲ - غزل</a></h2>
<p>ز سوز عشق من جانت بسوزد</p><p>همه پیدا و پنهانت بسوزد</p><p>ز آه سرد و سوز دل حذر کن</p><p>که اینت بفسرد وانت بسوزد</p><p>مبر نیرنگ و دستان پیش آن کو</p><p>به صد نیرنگ و دستانت بسوزد</p><p>به دست خویشتن شمعی میفروز</p><p>که هر ساعت شبستانت بسوزد</p><p>چه داری آتشی در زیر دامان</p><p>کز آن آتش گریبانت بسوزد</p><p>دل اندر وصل من بستی و ترسم</p><p>که ناگه تاب هجرانت بسوزد</p><p>ندارد سودت آن گاهی که گوئی</p><p>عبید آن نامسلمانت بسوزد</p><h2><a id="poem-23794" href="https://ganjoor.net/obeyd/oshaghname-obeyd/sh13">بخش ۱۳ - تمامی سخن معشوق</a></h2>
<p>ترا آن به که راه خویش گیری</p><p>شکیبائی در این ره پیش گیری</p><p>روی چون عاقلان در خانه زین پس</p><p>نگردی این چنین دیوانهٔ کس</p><p>مکن با چشم سرمستم دلیری</p><p>که از روبه نیاید شیر گیری</p><p>مکن با زلف شستم عشقبازی</p><p>که این کاری است با لختی درازی</p><p>هر آنکس کو نداند پایهٔ خویش</p><p>ببازد ناگهان سرمایهٔ خویش</p><p>کجا مانند تو مسکین گدائی</p><p>رسد در وصل چون من پادشاهی</p><p>چه خیزد زین گریبان چاک کردن</p><p>فشاندن اشگ و بر سر خاک کردن</p><p>نگیرد دستت این آشفته کاری</p><p>به کارت ناید این فریاد و زاری</p><p>ندارم باک اگر دل گرددت خون</p><p>نگیرد در من این نیرنگ و افسون</p><p>هر آنکو عشق ورزد درد بیند</p><p>سرشکی سرخ و روئی زرد بیند</p><p>تو این مسکین بدین بی‌ننگ و نامی</p><p>چه جنسی وز کدامانی کدامی</p><p>تو ای مجنون که عاشق نام داری</p><p>شراب شوق من در جام داری</p><p>ترا آن به که با دردم نشینی</p><p>که جان در بازی ار رویم ببینی</p><p>مگر نشنیده‌ای ای از خرد دور</p><p>که پروانه ندارد طاقت نور</p><p>برو میساز با اندوه و خواری</p><p>که سازد عاشقان را بردباری</p><h2><a id="poem-23795" href="https://ganjoor.net/obeyd/oshaghname-obeyd/sh14">بخش ۱۴ - رسیدن جواب عاشق بمعشوق</a></h2>
<p>چو این پیغامها در گوش کردم</p><p>بکلی ترک عقل و هوش کردم</p><p>ز شوقش آتشی در جانم افتاد</p><p>دلم دریای خون از دیده بگشاد</p><p>ولی میداد هردم دل گوائی</p><p>که با او زود یابم آشنائی</p><p>دو روزی گر دلی خرم نباشد</p><p>چو دولت یار باشد غم نباشد</p><h2><a id="poem-23796" href="https://ganjoor.net/obeyd/oshaghname-obeyd/sh15">بخش ۱۵ - پیغام فرستادن بمعشوق</a></h2>
<p>دگر بار از سر سوزی که دانی</p><p>در آن بیچارگی و ناتوانی</p><p>به خلوت پیش آن فرزانه رفتم</p><p>دگر ره با سر افسانه رفتم</p><p>فتادم باز در پایش به خواری</p><p>بدو گفتم ز روی بیقراری</p><p>چه باشد کز سر مسکین نوازی</p><p>به لطفی کار مسکینی بسازی</p><p>کرم کن، دست گیر، افتاده‌ای را</p><p>به رحمت بنده کن آزاده‌ای را</p><p>دل بیچاره‌ای از غم جدا کن</p><p>درون دردمندی را دوا کن</p><p>از این در گر مرا کاری برآید</p><p>به لطف چون تو غمخواری برآید</p><p>بکن پروازی ای باز شکاری</p><p>بنه گامی مگر در دامش آری</p><p>بگو میگوید آن سرگشتهٔ تو</p><p>اسیر عشق و هجران گشتهٔ تو</p><p>چه کم گردد ز ملک پادشائی</p><p>اگر گنجی بدست آرد گدائی</p><p>دل مجنون ز لیلی کام گیرد</p><p>سکندر زاب حیوان جام گیرد</p><p>به شیرین در رسد بیچاره فرهاد</p><p>پریرو روی بنماید بگلشاد</p><p>به یوسف برگشاید چشم یعقوب</p><p>به رامین برنماید ویس محبوب</p><p>ز عذرا جان وامق تازه گردد</p><p>چه غم شادیش بی‌اندازه گردد</p><p>نشیند شاد با گلچهر اورنگ</p><p>بدستی گل بدستی جام گلرنگ</p><p>چنین هم این عبید بینوا را</p><p>ز دل بیگانهٔ عشق آشنا را</p><p>فتد با چون تو یاری آشنائی</p><p>بیابد از وصالت روشنائی</p><p>ترا دولت به کام و بخت فیروز</p><p>نیاورده شبی در هجر تا روز</p><p>چه دانی قصهٔ بیماری ما</p><p>جگر خواری و شب بیداری ما</p><p>ترا نیز ار غمی دامن بگیرد</p><p>دلت را عشق پیرامن بگیرد</p><p>از آن پس حال درویشان بدانی</p><p>مصیبت نامهٔ ایشان بخوانی</p><p>به امیدی تو هم امیدواری</p><p>چه باشد گر امید ما بر آری</p><h2><a id="poem-23797" href="https://ganjoor.net/obeyd/oshaghname-obeyd/sh16">بخش ۱۶ - رفتن قاصد پیش معشوق</a></h2>
<p>دگر بار آن فسونگر مرغ چالاک</p><p>چو پیششس می‌نهادم روی بر خاک</p><p>قدم در ره نهاد از روی یاری</p><p>به جان آورد شرط جان سپاری</p><p>خرامان شد بر آن سرو آزاد</p><p>به شیرینی زبان چرب بگشاد</p><p>که ای نوباوهٔ باغ جوانی</p><p>دلم را جان و جانرا زندگانی</p><p>جمالت چشم جان را چشمهٔ نور</p><p>ز رخسار تو بادا چشم بد دور</p><p>بلا لائیت عنبر خوی کرده</p><p>شمیمت باغ عنبر بوی کرده</p><p>گل صد برگ در پای تو مرده</p><p>صنوبر پیش بالای تو مرده</p><p>خجل مشک تتار از تار مویت</p><p>فتاده ماه و خور بر خاک کویت</p><p>همیشه شاد و دولتیار باشی</p><p>ز حسن و عمر برخوردار باشی</p><p>مرا هم جان توئی هم زندگانی</p><p>مکن زین بیش با من سر گرانی</p><p>نصیحت گوشدار از دایهٔ خویش</p><p>غنیمت دان غنیمت مایهٔ خویش</p><p>جوانی از جوانی بهره بردار</p><p>ز دور شادمانی بهره بردار</p><p>جوانان را طریق عشق سازد</p><p>شنیدستی که پیری عشق بازد؟</p><p>جوانی کو نگشت از عاشقی شاد</p><p>یقین دان کو جوانی داد بر باد</p><p>به دلداری دل مردم به دست آر</p><p>کسی را تا توانی دل میازار</p><p>مرنجان آن غریب ناتوان را</p><p>کسی دشمن ندارد دوستان را</p><p>خردمندان که در نظم سفتند</p><p>نگه کن این سخن چون نغز گفتند</p><p>« چو نیل خویش را یابی خریدار</p><p>اگر در نیل باشی باز کن بار »</p><h2><a id="poem-23798" href="https://ganjoor.net/obeyd/oshaghname-obeyd/sh17">بخش ۱۷ - جواب گفتن معشوق بقاصد</a></h2>
<p>چو بشنید این سخن را سرو آزاد</p><p>جوابش داد کای فرزانه استاد</p><p>من آن شمعم که صد پروانه دارم</p><p>کجا پروای این دیوانه دارم</p><p>ندارد سودی این افسانه گفتن</p><p>حدیث آنچنان دیوانه گفتن</p><p>به دست خود کسی چون مار گیرد ؟</p><p>غریبی را کسی چون یار گیرد ؟</p><p>چنان شوریده‌ای با کس نسازد</p><p>بود چون او که با وی عشق بازد</p><p>من ار با او بیاری سر در آرم</p><p>دگر پیش کسان چون سر بر آرم</p><p>چو نادان و خیال اندیش مردیست</p><p>مرا خواهد محال اندیش مردیست</p><p>کسی کو با چنان آشفته رائی</p><p>نشیند یک زمان روزی به جائی</p><p>همانا زود دشمن کام گردد</p><p>میان مردمان بدنام گردد</p><p>بگو لطفی یکی زین کوی برگرد</p><p>چنین تا چند کوبی آهن سرد</p><p>دلت در عشقبازی ناتمام است</p><p>بهل تا میزند جوشی که خام است</p><p>ز دلداری که باشد دلپذیرت</p><p>اگر البته باشد ناگزیرت</p><p>طلب کن همچو خود بی‌آب و رنگی</p><p>از این دیوانه‌ای بی‌نام و ننگی</p><p>کزین در برنیاید هیچ کامت</p><p>بسوزد جان در این سودای خامت</p><h2><a id="poem-23799" href="https://ganjoor.net/obeyd/oshaghname-obeyd/sh18">بخش ۱۸ - حدیث گفتن قاصد با معشوق</a></h2>
<p>دگر بار آن فسون پرداز استاد</p><p>بر او افسونی از نو کرد بنیاد</p><p>جوابش داد کای سرو سرافراز</p><p>مکن زین بیشتر بر بیدلان ناز</p><p>اسیری کو تمنای تو دارد</p><p>سرش پیوسته سودای تو دارد</p><p>چنین تا چند کوشی در هلاکش</p><p>بترس آخر ز آه سوزناکش</p><p>بس این بیچاره را در درد کشتن</p><p>چراغش را بباد سرد کشتن</p><p>بهل تا از لبت کامی بگیرد</p><p>بود کاین دردش آرامی بگیرد</p><p>من آن پیر کهنسالم که در کار</p><p>جوانان از من آموزند هنجار</p><p>طبیب رنج رنجوران عشقم</p><p>دوای درد بی‌درمان عشقم</p><p>کنم دلدادگان را دلنوازی</p><p>کنم بیچارگان را چاره‌سازی</p><p>علاج عاشق دیوانه دانم</p><p>هزار افسون از این افسانه دانم</p><p>ز من بشنو غنیمت دان جوانی</p><p>دوباره نیست کس را زندگی</p><p>دگر بر عاشقان خویش خواری</p><p>مکن گر طاقت خواری نداری</p><p>بدین دلسوخته آتش چه ریزی</p><p>رها کن بعد از این تندی و تیزی</p><p>کز این آتش به جز دودی نبینی</p><p>پشیمان گردی و سردی نبینی</p><p>بهاری زحمت خاری نیرزد</p><p>همه دنیا به آزاری نیرزد</p><p>کسی با مهربانان کین نورزد</p><p>خصومت کس بدین آئین نورزد</p><p>بدین سرگشتگی مسکین جوانی</p><p>غریبی دردمندی ناتوانی</p><p>دل اندر مهر و سودای تو بسته</p><p>شده از مهر و سودای تو خسته</p><p>روا چون داریش مهجور کردن</p><p>بخواری زاستانش دور کردن</p><p>گرفتم کز تو کامی برنگیرد</p><p>چرا باید که در هجرت بمیرد</p><p>نمیگویم که در پیشت نشیند</p><p>بهل تا یکدم از دورت ببیند</p><p>چه رسمست این جفا با یار کردن</p><p>دل یاران ز خود بیزار کردن</p><p>زمانی با غریبی همزبان شو</p><p>دمی با مهربانی مهربان شو</p><p>بدین آتش دل او گرم میکرد</p><p>دمش میداد و آهن نرم میکرد</p><p>میانشان مدتی این ماجرا رفت</p><p>ز هر جانب بسی چون و چرا رفت</p><p>بهر عذری که میورد در کار</p><p>جوابی مینهادش تازه در بار</p><p>چو بسیاری از این معنی بر او خواند</p><p>بت شکر لب از پاسخ فرو ماند</p><p>بحیلت مرغ در شست آمد آخر</p><p>رمیده باز در دست آمد آخر</p><p>بت سوسن مزاج از بد لگامی</p><p>به آئینی که میگوید نظامی</p><p>« بچشمی ناز بی‌اندازه میکرد</p><p>بدیگر چشم عهدی تازه میکرد»</p><p>« عتابش گرچه میزد شیشه بر سنگ</p><p>عقیقش نرخ می‌برید در جنگ »</p><h2><a id="poem-23800" href="https://ganjoor.net/obeyd/oshaghname-obeyd/sh19">بخش ۱۹ - پاسخ معشوق قاصد را بار دیگر</a></h2>
<p>چو با همراز خود همداستان شد</p><p>زبان بگشاد و با او همزبان شد</p><p>به صد آزرم گفت ای مهربان یار</p><p>برو آن خسته دلرا دل بدست آر</p><p>که عشقی تازه می‌افروزدم دل</p><p>بر آن بیچارگی میسوزدم دل</p><p>از آن آتش که او را در چراغ است</p><p>مرا هم بیشتر ز آن در دماغ است</p><p>گر او را در ربود از عشق سیلی</p><p>مرا هم سوی آن سیل است میلی</p><p>ور او را از غم ما خستگی‌هاست</p><p>مرا هم سوی او دلبستگی‌هاست</p><p>دلم گر راست میخواهی بر اوست</p><p>که باشد کو نخواهد دوست را دوست</p><p>اگر گه گاه نازی می‌نمودم</p><p>عیارش در وفا می‌آزمودم</p><p>کنون باز آمدم زان سرکشیدن</p><p>بروی دوستان خنجر کشیدن</p><p>ز جور و بیوفائی سیر گشتم</p><p>گذشت آن وز سر آن درگذشتم</p><p>اگر در راه ما خاری رسیدش</p><p>ز ما بر خاطر آزاری رسیدش</p><p>به هر آزردنی جانی بیابد</p><p>به هر خاری گلستانی بیابد</p><p>ز لطف من بخواهش عذر بسیار</p><p>بزرمش بگو کای مهربان یار</p><p>ترا گر دل به مهرم درناکست</p><p>مرا نیز از غمت بیم هلاکست</p><p>نمیپردازم از شوقت به کاری</p><p>ندارم در جهان غیر از تو یاری</p><p>به پایان آمد آن غمها که دیدی</p><p>به گنجی کان طلب کردی رسیدی</p><p>حدیث وصل ما فردا مینداز</p><p>شبستان را ز نامحرم بپرداز</p><p>همی بنشین و ما را منتظر باش</p><p>مهل کان راز گردد پیش کس فاش</p><p>ز بهر نام خود کوشیده بهتر</p><p>ز هرکس راز خود پوشیده بهتر</p><p>نخفت آن شب ز بس تدبیر کردن</p><p>بر او از هر دری تقریر کردن</p><p>حکایت از من دیوانه میگفت</p><p>همه شب با من این افسانه میگفت</p><h2><a id="poem-23801" href="https://ganjoor.net/obeyd/oshaghname-obeyd/sh20">بخش ۲۰ - وصف بهار</a></h2>
<p>سحرگاهی که باد صبحگاهی</p><p>ببرد از چهرهٔ گردون سیاهی</p><p>شفق شنگرف بر مینا پراکند</p><p>فلک دردانه بر دریا پراکند</p><p>ز مشرق شاه خاور تیغ برداشت</p><p>سپاه زنگبار اقلیم بگذاشت</p><p>کلاه از فرق فرقد در ربودند</p><p>نطاق از برج جوزا برگشودند</p><p>دم جانبخش باد نوبهاری</p><p>جهان میکرد پر مشگ تتاری</p><p>سمن گوئی گریبان باز میکرد</p><p>صبا بر غنچه هردم ناز میکرد</p><p>عذار گل به آب ژاله می‌شست</p><p>به اشک ابر روی لاله می‌شست</p><p>بنفشه جعد مشکین شانه میزد</p><p>چکاوک نعرهٔ مستانه میزد</p><p>نسیم از جیب و دامان مشکریزان</p><p>چو مستان هردمی افتان و خیزان</p><p>گهی همراز مرزنگوش میشد</p><p>گهی با لاله هم‌آغوش می‌شد</p><p>شکوفه خنده ناک از باد گل بوی</p><p>گشاده سنبل سیراب گیسوی</p><p>خرامان در چمن سرو سرافراز</p><p>ز مستی چشم نرگس گشته پرناز</p><p>چمن چون طوطیان پر باز کرده</p><p>غزال از نافه مشگ انداز کرده</p><p>درفشان از کنار کوه و صحرا</p><p>چراغ لاله چون قندیل ترسا</p><p>صبا جعد بنفشه تاب میداد</p><p>ز شبنم سبزه خنجر آب میداد</p><p>عروس گل عماری ساز کرده</p><p>ز خوبی بر ریاحین ناز کرده</p><p>سمن چون شکل پروین خنده میزد</p><p>شکوفه بر ریاحین خنده میزد</p><p>نسیم صبحدم جان تازه میکرد</p><p>خرد میدید و ایمان تازه میکرد</p><p>ریاحین از شراب حسن سرمست</p><p>سحاب سیمگون رشاشه در دست</p><p>ز بس درها که برگلزار میریخت</p><p>گلاب از چهرهٔ گلناز میریخت</p><p>صنوبر چون عروسان پرنیان پوش</p><p>چمن را شاهدی چون گل در آغوش</p><p>گرفته سر بلندی پایهٔ سرو</p><p>خنک آب روان و سایهٔ سرو</p><p>در این موسم که گل دل می‌رباید</p><p>صبا در باغ معجز مینماید</p><p>من اندر کنج باغی باده در سر</p><p>گرفته ساغری بر یاد دلبر</p><p>نهان در گوشه‌ای تنها نشسته</p><p>ز صد جا خار غم در پا شکسته</p><p>خیالی در دلم ماوا گرفته</p><p>وز آن سودا دلم صحرا گرفته</p><p>نه همدردی که دردی باز گویم</p><p>نه همرازی که با او راز گویم</p><p>سر اندر پیش چون مستان فکنده</p><p>چو بلبل ناله در بستان فکنده</p><p>رخم چون لاله از بس اشگ گلگون</p><p>چو گل خونین جگر چون غنچه پرخون</p><p>به یاد روی آن سرو گلندام</p><p>گرفته با گل و با سرو آرام</p><p>گهی بر یاد آن گل می‌شدم مست</p><p>گهی چون سرو بر سر میزدم دست</p><p>خیالم آنکه گوئی ناگهانی</p><p>بود کز وصل او یابم نشانی</p><p>در این حسرت ز حد بگذشت سوزم</p><p>در این سودا به پایان رفت روزم</p><p>شب آمد باز دل بر غم نهادم</p><p>زمام دل به دست غصه دادم</p><p>همیگفتم در آن شب زنده داری</p><p>در آن بی‌یاری و بی‌غمگساری</p><h2><a id="poem-23802" href="https://ganjoor.net/obeyd/oshaghname-obeyd/sh21">بخش ۲۱ - غزل</a></h2>
<p>گر آن مه را وفا بودی چه بودی</p><p>ورش ترس از خدا بودی چه بودی</p><p>دمی خواهم که با او خوش برآیم</p><p>اگر او را رضا بودی چه بودی</p><p>دلم را از لبش بوسیست حاجت</p><p>گر این حاجت روا بودی چه بودی</p><p>بتی کز وی بخود پروا ندارم</p><p>گرش پروای ما بودی چه بودی</p><p>اگر روزی به لطف آن پادشا را</p><p>نظر با این گدا بودی چه بودی</p><p>خرد گر گرد من گشتی چه گشتی</p><p>وگر صبرم بجا بودی چه بودی</p><p>بوصلش گر عبید بی‌نوا را</p><p>سعادت رهنما بودی چه بودی</p><h2><a id="poem-23803" href="https://ganjoor.net/obeyd/oshaghname-obeyd/sh22">بخش ۲۲ - رسیدن قاصد و بشارت و عنایت معشوق</a></h2>
<p>در این اندیشه شب را روز کردم</p><p>فراوان نالهٔ دلسوز کردم</p><p>چو از حد افق هنگام شبگیر</p><p>علم بفراشت خورشید جهانگیر</p><p>ز مشرق بر شفق زر می‌فشاندند</p><p>به صنعت لعل در زر می‌نشاندند</p><p>چراغ طالع شب تیره می‌شد</p><p>سپاه روز بر شب چیره می‌شد</p><p>در آن ساعت سخن نوعی دگر شد</p><p>دعای صبحگاهم کارگر شد</p><p>ز ناگه پیک دولت می‌دوانید</p><p>به من پیغام دلبر می‌رسانید</p><p>که دل خوش دار اینک یارت آمد</p><p>دگر آبی بروی کارت آمد</p><p>اگر چه مدتی رنجی کشیدی</p><p>برآخر دست در گنجی کشیدی</p><p>غمی خوردی و غمخواری گرفتی</p><p>دلی دادی و دلداری گرفتی</p><p>ز همت دانه‌ای در دام کردی</p><p>بدین افسون پری را رام کردی</p><p>نشست آن مشفق دیرینه پیشم</p><p>دوای درد و مرهم ساز ریشم</p><p>بمن پیغام دلبر باز میگفت</p><p>حکایت های غم پرداز میگفت</p><p>زبان چون در پیام یار بگشود</p><p>دلم خرم شد و جانم بیاسود</p><p>قدح از دست در بستان فکندم</p><p>کلاه از عیش بر ایوان فکندم</p><p>رمیده بخت من سامان پذیرفت</p><p>کهن بیماریم درمان پذیرفت</p><p>گل عیشم به باغ عمر بشکفت</p><p>نگارم میرسید و بخت میگفت:</p><h2><a id="poem-23804" href="https://ganjoor.net/obeyd/oshaghname-obeyd/sh23">بخش ۲۳ - آمدن معشوق به خانهٔ عاشق</a></h2>
<p>چو زرین بال عنقای سرافراز</p><p>ز مشرق سوی مغرب کرد پرواز</p><p>نهان گردید شمع گیتی افروز</p><p>سپاه شام شد بر روز پیروز</p><p>عروس مهر رفت اندر عماری</p><p>مقرر گشت بر شب پرده‌داری</p><p>هیون کوه را در سایه بستند</p><p>ز گوهر بر فلک پیرایه بستند</p><p>فرو شد شاه خاور در سیاهی</p><p>برآمد ماه بر اورنگ شاهی</p><p>در آن گلشن که ماوا جای من بود</p><p>بدان صورت که رسم و رای من بود</p><p>به آئین جایگاهی ساز کردم</p><p>بروی دوستان در باز کردم</p><p>مقامی همچو جنت جانفزائی</p><p>چو گلزار ارم بستان سرائی</p><p>ز خاکش عنبر تر رشک برده</p><p>ز آبش حوض کوثر غوطه خورده</p><p>نشستم گوش بر در دیده بر راه</p><p>بیمن دولت بیدار ناگاه</p><p>خور خرم خرام و حور مهوش</p><p>گل نازک مزاج و سرو سرکش</p><p>چو گنج از دیدهٔ مردم نهانی</p><p>بدان رونق بدان آئین که دانی</p><p>درآمد ناگهان سرمست و دلشاد</p><p>نقاب از روی چون خورشید بگشاد</p><p>مبارک ساعتی فرخنده روزی</p><p>که باز آید ز در مجلس فروزی</p><p>بدیدم رویش و دیوانه گشتم</p><p>بر شمع رخش پروانه گشتم</p><p>به دستی چادر از رخ باز میکرد</p><p>به دستی زلف مشکین ساز میکرد</p><p>چو زد خورشید رویش در سرا تیغ</p><p>برون آمد گل از غنچه مه از میغ</p><p>ز زیبائی گلش در پای میمرد</p><p>صنوبر پیش قدش سجده میبرد</p><p>کمند زلف مشکین تاب داده</p><p>ز سنبل خرمنی بر گل نهاده</p><p>لب از باد نفس افکار گشته</p><p>خمارین نرگسش بیمار گشته</p><p>دهانش ز آب حیوان آب برده</p><p>عقیقش رونق عناب برده</p><p>صبا زلفش پریشان کرده در راه</p><p>گلاب انگیز گشته گوشهٔ ماه</p><p>بهشت آئین شد از وی خانهٔ ما</p><p>منور گشت از او کاشانهٔ ما</p><p>ز عزت بر سر و چشمش نشاندم</p><p>زرش بر سر، سرش در پا فشاندم</p><p>ز رویش خانه بستانی دگر شد</p><p>سرای ما گلستانی دگر شد</p><p>کسی کامی که میجوید همه سال</p><p>چو با دست آیدش چون باشد احوال</p><p>نشسته او و من استاده خاموش</p><p>در او بکشاده چشم و رفته از هوش</p><p>چو بیماری که درمان باز یابد</p><p>چو درمان مرده‌ای جان باز یابد</p><p>ز دل آتش فروزان پیش رویش</p><p>چو شمع از دور سوزان پیش رویش</p><p>نظر بر شمع رخسارش نهاده</p><p>چو شمعم آتشی بر جان فتاده</p><p>رمیده صبر و دل از جای رفته</p><p>زبان از کار و زور از پای رفته</p><p>چو چشم فتنه‌جویان رفته در خواب</p><p>مسلط گشته بر آفاق مهتاب</p><p>نشاط انگیز بزمی ساز کردیم</p><p>ز هر سو مطربان آواز کردیم</p><p>درآمد ساقی از در خرم و شاد</p><p>می آورد و صلای عیش در داد</p><p>گرفتم از رخش فالی مبارک</p><p>زهی وقت خوش و حال مبارک</p><p>زبانگ نی فلک را گوش بگرفت</p><p>جهان آواز نوشا نوش بگرفت</p><p>بخار می خرد را خانه پرداز</p><p>بخور عود و عنبر گشته غماز</p><p>پیاپی جام زرین دور میکرد</p><p>دو چشمش ناز و ساقی جور میکرد</p><p>جهان بر عشرت ما رشگ میبرد</p><p>بر آن شب زهره شبها رشگ میبرد</p><p>خرد را چون دماغ از می سبک شد</p><p>حیا را شیشهٔ دعوی تنک شد</p><p>چو خلخال زرش در پا فتادم</p><p>به عزت بوسه بر پایش نهادم</p><p>نشستم پیشش از گستاخ روئی</p><p>شدم گستاخ در بیهوده گوئی</p><p>حدیث تن بر جان عرضه کردم</p><p>شکایتهای هجران عرضه کردم</p><p>وز آن اندوه بی‌اندازه خوردن</p><p>وز آن هرلحظه زخمی تازه خوردن</p><p>وز آن آب سرشگ و آه دلسوز</p><p>وز آن نالیدن شبهای بی‌روز</p><p>وز آن رندی وز آن بی‌آب و رنگی</p><p>وز آن مستی وزان بی‌نام و ننگی</p><p>وز آن عجز غلام و دایه بردن</p><p>حمایت بر در همسایه بردن</p><p>چو از حال خودش آگاه کردم</p><p>خجل گشتم سخن کوتاه کردم</p><p>مرا چون آنچنان بی‌خویشتن دید</p><p>به چشم مرحمت در حال من دید</p><p>پریشان گشت و با دل داوری کرد</p><p>زبان بگشاد و مسکین پروری کرد</p><p>حکایتهای عذرآمیز میگفت</p><p>شکایتهای شوق انگیز میگفت</p><p>به هر لطفی که با این بنده میکرد</p><p>تو گوئی مرده‌ای را زنده میکرد</p><p>چو خوش باشد سخن با یار گفتن</p><p>غم دیرینه با غمخوار گفتن</p><p>مرا چون وصل او امیدگاهی</p><p>شبی چون سالی و روزی چو ماهی</p><p>چه خوش سالی چه خوش ماهیکه آن بود</p><p>چه خوش وقتی چه خوش حالیکه آن بود</p><p>جوانی بود و عیش و شادمانی</p><p>خوشا آن دولت و آن کامرانی</p><p>که یابد آنچنان دوران دیگر</p><p>که بیند مثل آن دوران، دیگر</p><p>خوشا آندور و آن تیمار و آن سوز</p><p>خوشا آن موسم و آنوقت و آنروز</p><p>گرفتم دولتم دمساز گردد</p><p>کجا روز جوانی باز گردد</p><p>اگر روزی نشاط و ناز بینم</p><p>شب قدری چنان کی باز بینم</p><p>همه شب تا سحر می نوش میکرد</p><p>مرا از شوق خود مدهوش میکرد</p><p>سحرگاهی صبوحی کرد برخاست</p><p>به زیبا روی خود گلشن بیاراست</p><p>چمن از مقدمش در شادی آمد</p><p>ز قدش سرو در آزادی آمد</p><p>چمان چون شاخ ریحان میخرامید</p><p>چو گل بر طرف بستان میخرامید</p><p>گل از شوق رخ رعناش میمرد</p><p>صنوبر پیش سر تا پاش میمرد</p><p>ز لعلش تنگ مانده غنچه را دل</p><p>ز قدش سرو بن را پای درگل</p><p>صبا هرگه که رخسارش بدیدی</p><p>بخواندی آیتی بروی دمیدی</p><p>چو بگذشتی چنان بالا بلندی</p><p>فشاندی لاله بر آتش سپندی</p><p>چو گل پیش خودش میدید در خود</p><p>به صد افسوس میخندید بر خود</p><p>نظر چون بر رخ زیباش میکرد</p><p>به دامان زر نثار پاش میکرد</p><p>شقایق جامه بر تن چاک میزد</p><p>ز شوق او کله بر خاک میزد</p><p>صنوبر بندهٔ بالاش می‌شد</p><p>بساط سبزه خاک پاش می‌شد</p><p>بدین رونق چو گامی چند پیمود</p><p>نشاط افزود و عزم باده فرمود</p><p>کنار آب دید و سایهٔ سرو</p><p>دمی از لطف شد همسایهٔ سرو</p><p>بهر دم کز شراب ناب میزد</p><p>رخش رنگی دگر بر آب میزد</p><p>چنین زیبا نگاری دل ستانی</p><p>به رعنائی و خوبی داستانی</p><p>گهی بر یاد گل می نوش میکرد</p><p>گهی آواز بلبل گوش میکرد</p><p>نسیم نوبهار و نکهت گل</p><p>نوای قمری و گلبانگ بلبل</p><p>دل غنچه چو طبع تنگدستان</p><p>شده نرگس چو چشم نیم‌مستان</p><p>چکاوک بیقراری پیشه کرده</p><p>چو من فریاد و زاری پیشه کرده</p><p>چو گبران لاله در آتش فشانی</p><p>مقرر بر عنادل زنده خوانی</p><p>برید سبز پوشان گشته بلبل</p><p>ز جوش گل خروشان گشته بلبل</p><p>ز هر مستی سرود آغاز کرده</p><p>بهر برگی نوائی ساز کرده</p><p>دمادم نالهٔ دلسوز میکرد</p><p>نوا در پردهٔ نوروز میکرد</p><p>به آواز بلند از شاخ شمشاد</p><p>سحرگاه این ندا در باغ دردار</p><p>بیاور ساقیا می در ده امروز</p><p>که بختم فرخ است و روز پیروز</p><p>از این خوشتر سر و کاری که دارد</p><p>چنین باغی چنین یاری که دارد</p><p>زهی موسم زهی جنت زهی حور</p><p>از این مجلس خدایا چشم بد دور</p><p>بده ساغر که یاران می‌پرستند</p><p>ز بوی جرعه گلها نیم مستند</p><p>مباش ار عاقلی یک لحظه هشیار</p><p>که هشیاری فلاکت آورد بار</p><p>مخور غم تا به شادی میتوان خورد</p><p>غم دور فلک تا کی توان خورد</p><p>غم بیهوده پایانی ندارد</p><p>بغیر از باده درمانی ندارد</p><p>در این ده روز عمر سست بنیاد</p><p>میاور تا توان جز خرمی یاد</p><h2><a id="poem-23805" href="https://ganjoor.net/obeyd/oshaghname-obeyd/sh24">بخش ۲۴ - در صفت وصال</a></h2>
<p>چنین زیبا نگاری دلستانی</p><p>به رعنائی و خوبی داستانی</p><p>چنان بر عاشق خود مهربان بود</p><p>که گوئی عاشق جان و جهان بود</p><p>نبودی با منش جز مهربانی</p><p>ندیدیم جز از او شیرین زبانی</p><p>مدامم خرمی دمساز بودی</p><p>به رویش چشم جانم باز بودی</p><p>به دل گفتم که ای مدهوش بیمار</p><p>غمش را در میان جان نگهدار</p><p>کزین خوشتر کسی دلبر نیابد</p><p>به خوبی کس از این بهتر نیابد</p><p>بهم خوش بود ما را روزگاری</p><p>به وصلش داشتم خوش کار و باری</p><p>سعادت یار و بختم همنشین بود</p><p>زمان در حکم و اقبالم قرین بود</p><p>ز طالع خرم و دلشاد بودم</p><p>ز بند هر غمی آزاد بودم</p><p>جهان محکوم و دولت یاورم بود</p><p>فلک مامور و اختر چاکرم بود</p><p>کنون زان عیش جز خون در دلم نیست</p><p>در آن شادی به جز غم حاصلم نیست</p><p>تنی خسته دلی غمناک دارم</p><p>به دستی باد و دستی خاک دارم</p><h2><a id="poem-23806" href="https://ganjoor.net/obeyd/oshaghname-obeyd/sh25">بخش ۲۵ - در صفت حال</a></h2>
<p>دلا تا چند از این صورت پرستی</p><p>قدم بر فرق هستی زن که رستی</p><p>غم هر بوده و نابوده تا چند</p><p>حکایت گفتن بیهوده تا چند</p><p>چو رندان خیز و چابک دستیی کن</p><p>ز جام نیستی سر مستیی کن</p><p>رها کن عقل و رو دیوانه میگرد</p><p>چو مستان بر در میخانه میگرد</p><p>که از میخانه یابی روشنائی</p><p>کنی با پاکبازان آشنائی</p><p>دم از غم زن اگر شادیت باید</p><p>خرابی جو گر آبادیت باید</p><p>مزن چون نار در خون جگر جوش</p><p>بهی خواهی چو به پشمینه میپوش</p><p>وگر خواهی ز محنت رستگاری</p><p>بکمتر زان قناعت کن که داری</p><p>سریر سلطنت بی داوری نیست</p><p>غم صاحب کلاهی سرسری نیست</p><p>برو چشم هوس را میل درکش</p><p>پس آنگه خرقه را در نیل درکش</p><p>طمع گستاخ شد بانگی بر او زن</p><p>هوس را نیز سنگی در سبو زن</p><p>از آن ترسم که چون میبایدت مرد</p><p>تو آری گرد و دیگر کس کند خورد</p><p>اگر روحت ز آلایش سلیم است</p><p>رسیدن در صراط المستقیم است</p><p>وگر در چاه نفس افتی به خواری</p><p>تو معذوری که بینائی نداری</p><p>در این منزل که هم راهست و هم چاه</p><p>علایق هر یکی غولی است بگریز</p><p>چو مردان بارهٔ دولت برانگیز</p><p>به افسون خواندن از این غول بگریز</p><p>چو طاووس سرابستان جانی</p><p>چو باز آشیان لامکانی</p><p>از این بیغولهٔ غولان چه خواهی</p><p>نه جغدی خانه در ویران چه خواهی</p><p>در این کشتی که نامش زندگانیست</p><p>نفس را پیشه در وی بادبانیست</p><p>نشاید خفت فارغ در شکر خواب</p><p>فتاده کشتی از ساحل به گرداب</p><p>در این گرداب نتوان آرمیدن</p><p>بباید رخت بر هامون کشیدن</p><p>از این دریا مشو یک لحظه ایمن</p><p>منت خود این همی گویم ولیکن</p><p>بدین ملاحی و این ناخدائی</p><p>از این گرداب کی خواهی رهائی</p><p>به بادی بشکند بازار دنیا</p><p>به کاری می‌نیاید کار دنیا</p><p>نه جای تست زین دل گوشه بردار</p><p>رهت پیشست رو ره توشه بردار</p><p>ترا جای دگر آرامگاهی است</p><p>وز این سازنده‌تر آب و گیاهی است</p><p>در آنجا بینوایانرا بود کار</p><p>در آن کشور گدایانرا بود کار</p><p>در او درمان فروشان درد خواهند</p><p>تنی باریک و روئی زرد خواهند</p><p>ندارد سرکشی آنجا روائی</p><p>به کاری ناید آنجا پادشائی</p><p>بر این عرصه مشو کژرو چو فرزین</p><p>دغا باز است گردون مهره برچین</p><p>ادای بد مکن با قول کج بار</p><p>که آرد بدادائی مفلسی بار</p><p>اگر خوش عیشی و گر مستمندی</p><p>در این ده روزه کاینجا پای بندی</p><p>چو عنقا گوشهٔ عزلت نگهدار</p><p>مرو بر سفرهٔ مردم مگس وار</p><p>تردد در میان خلق کم کن</p><p>چو مردان روی بر دیوار غم کن</p><p>نمی‌بینی کمان چون گوشه گیر است</p><p>بر او آوازهٔ زه ناگزیر است</p><p>مجرد باش و بر ریش جهان خند</p><p>ز مردم بگسل و بر مردمان خند</p><p>مکن زن هر زمان جنگی میندوز</p><p>ز بهر شهوتی ننگی میندوز</p><p>که از بی‌غیرتی به پارسائی</p><p>بدیوثی نیرزد کدخدائی</p><p>علائق بر سر خاکت نشاند</p><p>مجرد شو که تجریدت رهاند</p><p>غنیمت مرد را بی‌آب و رنگی است</p><p>خوشی در عالم بی‌نام و ننگی است</p><p>خراب آباد دنیا غم نیرزد</p><p>همه سورش بیک ماتم نیرزد</p><p>در این صحرای بی‌پایان چه پوئی</p><p>غنیمت زین ره ویران چه جوئی</p><p>از این منزل که ما در پیش داریم</p><p>دلی خسته روانی ریش داریم</p><p>بیابانی است کو سامان ندارد</p><p>رهی دارد که آن پایان ندارد</p><p>بدین ره رفتنت کاری است مشکل</p><p>نه مقصودت نه مقصد هست حاصل</p><p>در این ویرانه گر صد گنج داری</p><p>وزین کاشانه گر صد رنج داری</p><p>گرت کیخسرو جمشید نامست</p><p>ورت خلق جهان یکسر غلامست</p><p>به وقت کوچ همراهی نیابی</p><p>ز کوهی پرهٔ کاهی نیابی</p><p>چه خوش میگوید این معنی نظامی</p><p>به رغبت بشنو ای جان گرامی</p><p>« که مال و ملک و فرزند و زن و زور</p><p>همه هستند با تو تا لب گور »</p><p>» روند این همرهان چالاک با تو</p><p>نیاید هیچکس در خاک با تو »</p><p>کجا آن کو از این ماتم نگرید</p><p>کدامین سنگدل زین غم نگرید</p><p>در این بستان گل و نرگس که بوئی</p><p>همان سرو و همان سنبل که جوئی</p><p>دلم میگردد از گفتن پریشان</p><p>ولی چون بنگری هریک از ایشان</p><p>رخ خوبی و چشم دلستانیست</p><p>قد شوخی و زلف نوجوانیست</p><p>از این منزل هرآنکو بر نشیند</p><p>کسش دیگر در این منزل نبیند</p><p>به وقت خود چو مردان کار دریاب</p><p>مشو غافل که این گردنده دولاب</p><p>ندارد کار جز نیرنگ سازی</p><p>فغان زین حقه و زین حقه بازی</p><p>یکی از مؤبدی پرسید در راز</p><p>ز جور چرخ و از انجام و آغاز</p><p>جوابش داد از احوال این دیر</p><p>که دایم میکند گرد زمین سیر</p><p>حقیقت کس نشانی باز ندهد</p><p>کسی نیز از فلک آواز ندهد</p><p>اگر چه سست مهری زود سیر است</p><p>چنین در دور تا دیده است دیر است</p><p>در این پرده خرد را نیست راهی</p><p>ندارد دانش آنجا دستگاهی</p><p>بدین چشمه که نورت میفزاید</p><p>بدین ایوان که دورت مینماید</p><p>به پای جسم چون شاید رسیدن</p><p>به بال روح می‌باید پریدن</p><p>طلسمی این چنین از دور دیدن</p><p>کجا شاید در احکامش رسیدن</p><p>از او جز دور سامانی نبینی</p><p>تر آن به که خاموشی گزینی</p><p>نصیحت گر ز مؤبد گوش داریم</p><p>همان بهتر که لب خاموش داریم</p><p>بجز توفیق یاری نیست اینجا</p><p>بجز تسلیم کاری نیست اینجا</p><p>جهانرا بی‌ثباتی رسم و دین است</p><p>همیشه عادت دنیا چنین است</p><p>کسی آغاز و انجامش نداند</p><p>همان بهتر که کس نامش نداند</p><p>خود این احوال ما گر گوش داری</p><p>نبینی روی کس گر هوش داری</p><p>نیازی عشق و دل در کس نبندی</p><p>دگر چون ابلهان بر خود نخندی</p><p>عبید از کار دنیا دل بپرداز</p><p>دگر ره بر سر افسانه شو باز</p>
</body></html>