<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قصاید - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23678" href="https://ganjoor.net/obeyd/divan-obeyd/ghaside-obeyd/sh22">قصیدهٔ شمارهٔ ۲۲ - در ستایش باده و تخلص به مدح</a></h2>
<p>باز به صحرا رسید کوکبهٔ نوبهار</p><p>ساقی گلرخ بیا بادهٔ گلگون بیار</p><p>زان می چون لعل ناب کز مدد او مدام</p><p>عیش بود بر دوام عمر بود خوشگوار</p><p>روح فزائی که او طبع کند شادمان</p><p>آب حیاتی کز و مست شود هوشیار</p><p>همدم برنا و پیر مونس شاه و گدا</p><p>بر همه‌کس مهربان با همه‌کس سازگار</p><p>شیفته را دلپذیر دلشده را ناگزیر</p><p>سوخته را دستگیر غمزده را غمگسار</p><p>هاضمه را سودمند فاکره را نقش بند</p><p>باصره را نوربخش سامعه را گوشوار</p><p>موسم آن میرسد باز که در باغ و راغ</p><p>لاله بروید ز خاک گل بدر آید ز خار</p><p>باد صبا میکشد رخت ریاحین به باغ</p><p>دست هوا میکند مشگ تتاری نثار</p><p>لالهٔ خوش جلوه را عنبرتر در میان</p><p>غنچهٔ خوش خنده را خرمن گل در کنار</p><p>ماشطهٔ نوبهار باز چه خوش در گرفت</p><p>پای چمن در حنا دست سمن در نگار</p><p>نرگس مخمور را رعشه بر اعضا فتد</p><p>بس که به وقت سحر آب خورد در خمار</p><p>وه که چه زیبا بود بر لب آب روان</p><p>عکس گل و ارغوان سایهٔ بید و چنار</p><p>ظالم نفس خود است هرکه در این روزگار</p><p>انده پیمان خورد می نخورد آشکار</p><p>حاصل عمری نیافت ممسک دنیاپرست</p><p>لذت عیشی ندید زاهد پرهیزکار</p><p>یارب اگر میدهی ناز و نعیمی به ما</p><p>عمر به آخر رسید تا کی از این انتظار</p><p>در پی امید بود چند توان داشتن</p><p>بر سر راه امید دیدهٔ امیدوار</p><p>فرصت عیشی بده تا بستانیم داد</p><p>از رخ رنگین گل وز لب شیرین یار</p><p>بزم صبوحی خوشست خاصه در ایام گل</p><p>عیش جوانی خوشست خاصه در این روزگار</p><p>کز اثر عدل شاه بار دگر شد پدید</p><p>حال زمان را نظام کار جهانرا قرار</p><p>خسرو فیروز بخت شاه اویس آنکه هست</p><p>مظهر لطف خدا سایهٔ پروردگار</p><p>چاکر درگاه او ماه سپهر آشیان</p><p>بندهٔ فرمان او خسرو نیلی حصار</p><p>همچو روان ناگزیر همچو خرد کامبخش</p><p>همچو قضا کامران همچو قدر کامکار</p><p>عالمیان را بدو تا به قیامت امید</p><p>آدمیان را بدو تا به ابد افتخار</p><p>از هنرش گاه رزم وز کرمش روز بزم</p><p>رستم دستان خجل حاتم طی شرمسار</p><p>تاج دل افروز او داده ز کسری نشان</p><p>تخت همایون او مانده زجم یادگار</p><p>روز نبرد آنزمان کز سم اسبان شود</p><p>پشت زمین پر هلال روی فلک پرغبار</p><p>حملهٔ شیر افکنان کوه درآرد ز جای</p><p>وز مدد جوی خون جوش برآرد به خار</p><p>از فزع رعد کوس کوه شود پرغرور</p><p>وز اثر برق تیغ دشت شود پرشرار</p><p>پشت دلیران شود چون قد چوگان به خم</p><p>کلهٔ گردان شود گوی صفت خاکسار</p><p>در صف جنگ آنزمان افکند از گرد راه</p><p>تیغ جهانگیر شاه زلزله بر کوهسار</p><p>سجده برد پیش او چون بکشد تیغ کین</p><p>رستم توران گشای قارن خنجر گذار</p><p>از سر پیکان او مهر شود مضطرب</p><p>وز دم شمشیر او چرخ کند زینهار</p><p>یارب تا ممکنست دور زمانرا بقا</p><p>جرم زمین را سکون دور فلک را مدار</p><p>باد ز اقبال او پایهٔ دانش بلند</p><p>باد ز پشتی او بازوی دین استوار</p><p>نعمت او بی زوال معدلتش بر مزید</p><p>مملکتش بر دوام سلطنتش پایدار</p><h2><a id="poem-23679" href="https://ganjoor.net/obeyd/divan-obeyd/ghaside-obeyd/sh23">قصیدهٔ شمارهٔ ۲۳ - در مدح شاه شیخ ابواسحق اینجو گوید</a></h2>
<p>صبحدم کز حد خاور خسرو نیلی حصار</p><p>لشگر رومی روان میکرد سوی زنگبار</p><p>سایبان قیری شب میدرید از یکدگر</p><p>میشد از اطراف خاور رایت روز آشکار</p><p>پیکر رعنای زرین بال سیمین آشیان</p><p>صحن صحرا سیمگون میکرد و زرین کوهسار</p><p>همچو غواصان در این دریای موج سیمگون</p><p>غوصه میزد نور می‌انداخت گرد هر کنار</p><p>من مجرد از خلایق معتکف در گوشه‌ای</p><p>کرده از روی فراغت کنج عزلت اختیار</p><p>غرفهٔ دریای حیرت مانده در گرداب فکر</p><p>بر تماثیل فلک بگشوده چشم اعتبار</p><p>آستین افشانده بر کار جهان از روی صدق</p><p>کرده بر ورد دعای شاه عالم اختصار</p><p>زمزمه از ساکنان قدس دیدم در سلوک</p><p>لشگری از رهروان غیب دیدم در گذار</p><p>جمله از روشندلی چون روح نورانی سلب</p><p>یکسر از پاکیزگی چون عقل روحانی شعار</p><p>بر نهم ایوان اخضر کوس شادی میزدند</p><p>کاینک آمد رایت منصور شاه کامکار</p><p>قهرمان ملک و ملت آسمان معدلت</p><p>آفتاب دین و دانش سایهٔ پروردگار</p><p>شیخ ابواسحاق دارای جهان خورشید مهد</p><p>پادشاه بحر و بر سلطان گردون اقتدار</p><p>شهریاران همعنان و شهسواران در رکاب</p><p>شیر گیران بر یمین و شیر مردان بر یسار</p><p>ناگزیر عالم و عالم بدو گردن فراز</p><p>نازنین خالق و خلقی بدو امیدوار</p><p>نقد هر دولت که در گنجینهٔ افلاک بود</p><p>کرده گنجور قضا بر قبهٔ چترش نثار</p><p>نقش هر صورت که بر اوراق امکان دید دهر</p><p>کرده نقاش قدر بر روی رایاتش نگار</p><p>بندگانش ملک گیر و چاکرانش ملک‌بخش</p><p>دوستانش کامران ودشمنانش خاکسار</p><p>رایتش را دین و دنیا روز و شب در اهتمام</p><p>دولتش را خلق عالم سال و مه در زینهار</p><p>ای شهنشاهی که خاک آستانت از شرف</p><p>میکند بر تارک ایوان کیوان افتخار</p><p>هست دست درفشان و گلک گوهربار تو</p><p>همچو بادی در خزان و همچو ابری در بهار</p><p>ماه و خورشید از فروغ عکس رویت منفعل</p><p>بحر و بر از رشحه فیض نهانت شرمسار</p><p>در جهان هرکس که بی رای رضایت دم زند</p><p>تا نظر کردی برآرد روزگار از وی دمار</p><p>مقدم رایات منصور جهانگیر ترا</p><p>کشوری در آرزوی و عالمی در انتظار</p><p>بر فلک تا باشد این بدر منور را مسیر</p><p>بر مدر تا باشد این سقف مدور را مدار</p><p>باد چون سیر زمین ارکان جاهت بی خلل</p><p>باد چون دور فلک ایام عمرت بی شمار</p><h2><a id="poem-23680" href="https://ganjoor.net/obeyd/divan-obeyd/ghaside-obeyd/sh24">قصیدهٔ شمارهٔ ۲۴ - ایضا در مدح شاه شیخ ابواسحاق گوید</a></h2>
<p>میرسد نوروز عید و میدهد بوی بهار</p><p>باد فرخ بر جناب شاه گردون اقتدار</p><p>قهرمان چار عنصر پادشاه شش جهت</p><p>آفتاب هفت کشور سایهٔ پروردگار</p><p>شیخ ابوسحاق سلطان جهان دارای دهر</p><p>خسرو گیتی ستان جمشید افریدون شعار</p><p>پادشاهی کاورد زخم سنانش روز رزم</p><p>دهر را در اضطراب و چرخ را در زینهار</p><p>برق خشمش بیقرار و موج قهرش بی امان</p><p>فیض جودش بی قیاس و بحر لطفش بی کنار</p><p>وصف او بیرون ز هر معنی که آری در سخن</p><p>جود او افزون ز هر صورت که آید در شمار</p><p>ماه بر درگاه امرش مسرعی فرمان پذیر</p><p>آفتاب از حسن جاهش بندهٔ خنجر گذار</p><p>پادشاها دیدهٔ اهل جهان روشن به تست</p><p>این جهان را بزمت از کیخسرو و جم یادگار</p><p>میزند خورشید از رای جهانگیر تو لاف</p><p>میکند گردون به خاک آستانت افتخار</p><p>چاکرانت را ملازم بخت و دولت بر یمین</p><p>بندگانت را مقارن فتح و نصرت بر یسار</p><p>ملک میبخشی و میبودند شاهان ملک‌گیر</p><p>تاج میبخشی و میبودند شاهان تاجدار</p><p>اطلس نه توی این چرخ مقرنس شکل را</p><p>کرده‌اند از بهر عالی بارگاهت برکنار</p><p>روز رزم از بانگ رعد کوس و برق تیغ تیز</p><p>کوه را در جنبش آرد بحر را در اضطرار</p><p>قامت گردون شود چون قد چوگان خم پذیر</p><p>کلهٔ شیرافکنان چون گوی گردان خاکسار</p><p>روی صحرا گردد از زخم سم اسبان ستوه</p><p>تل و هامون گردد از خون دلیران لاله‌زار</p><p>نیزه برباید تن مردان جنگی را ز تن</p><p>حدت پیکان کند از جوشن جانها گذار</p><p>خنجر تیز تو هامونرا کند دریای خون</p><p>آتش قهر تو از دریا برانگیزد غبار</p><p>باد عمرت بی قیاس و باد عیشت بر دوام</p><p>باد بختت کامران و باد جاهت پایدار</p><h2><a id="poem-23681" href="https://ganjoor.net/obeyd/divan-obeyd/ghaside-obeyd/sh25">قصیدهٔ شمارهٔ ۲۵ - در ستایش شاه شیخ ابواسحاق</a></h2>
<p>گذشت روزه و سرما رسید عید و بهار</p><p>کجاست ساقی ما گو بیا و باده بیار</p><p>صباح عید بده ساغریکه در رمضان</p><p>بسوختیم ز تسبیح و زهد و استغفار</p><p>دمیکه بی می و معشوق و نای میگذرد</p><p>محاسب خردش در نیاورد به شمار</p><p>غنیمت است غنیمت شمار و فرصت دان</p><p>«توانگری و جوانی و عشق و بوی بهار»</p><p>بیا و بزم طرب ساز کن که خوش باشد</p><p>«شراب و سبزه و آب روان و روی نگار»</p><p>بهر قدح که دهی پر ز باده از سر صدق</p><p>دعای دولت شاه جهان کنی تکرار</p><p>جمال دنیی و دین شاه شیخ ابواسحاق</p><p>خدایگان جهان پادشاه گیتی دار</p><p>ستاره جیش قضا حمله و قدر قدرت</p><p>سپهر بخشش دریا نوال کوه وقار</p><p>مدبری که جهان را به تیغ اوست نظام</p><p>شهنشهی که فلک را ز عدل اوست مدار</p><p>صدای صیت شکوهش به کوه داد سکون</p><p>شهاب عزم سریعش به باد داده قرار</p><p>هم از مؤثر رمحش ستاره در لرزه</p><p>هم از منافع کلکش جهان پر از ایثار</p><p>چو رای ثابت او سایه بر فلک انداخت</p><p>درست مغربی مهر شد تمام عیار</p><p>کرم پناه جوادیکه هست در جنبش</p><p>جهان و هرچه در او هست خوار و بی‌مقدار</p><p>خدایگانا آنی که با معالی تو</p><p>خطاب چرخ بود: «لیس غیره دیار»</p><p>کمینه پیک جناب تو ماه حلقه به گوش</p><p>کهینه بندهٔ امرت سماک نیزه گذار</p><p>همیشه تا که بود ماه و مهر و کیوان را</p><p>در این حدیقهٔ زنگارگون مسیر و مدار</p><p>به کامرانی و اقبال باش تا باید</p><p>ز عمر و جاه و جوانی و بخت برخوردار</p><p>عدو به دام و ولی شادکام و بخت جوان</p><p>فلک مطیع و جهانت غلام و دولت یار</p><h2><a id="poem-23682" href="https://ganjoor.net/obeyd/divan-obeyd/ghaside-obeyd/sh26">قصیدهٔ شمارهٔ ۲۶ - در مدح شاه شیخ ابواسحاق و تهنیت وزارت رکن‌الدین عمیدالملک</a></h2>
<p>شد ملک فارس باز به تایید کردگار</p><p>خوشتر ز صحن جنت و خرمتر از بهار</p><p>دولت فکند سایه بر اطراف این مقام</p><p>اقبال کرد باز بر این مملکت گذار</p><p>سیمرغ ز آشیان عنایت ز اوج قدس</p><p>بگشاد شاهبال سعادت بر این دیار</p><p>باز آمد از نسایم و الطاف ایزدی</p><p>در بوستان دهر گل خرمی به بار</p><p>جانهای غم‌پرست کنون گشت شادمان</p><p>دلهای ناامید کنون شد امیدوار</p><p>کز سایهٔ عنایت سلطان تاج‌بخش</p><p>شاه عدو شکار جهانگیر کامکار</p><p>جمشید عهد خسرو گیتی جمال دین</p><p>«آن بیش ز آفرینش و کم ز آفریدگار</p><p>تشریف یافت صدر وزارت به فال سعد</p><p>از سایهٔ مبارک مخدوم نامدار</p><p>خورشید آسمان وزارت عمید ملک</p><p>آن تا هزار جد و پدر شاه و شهریار</p><p>ای مشتری عطیت و ناهید خاصیت</p><p>وی آسمان مهابت خورشید اقتدار</p><p>ای عنصر تو زبدهٔ محصول کاینات</p><p>وی ذات تو نتیجهٔ الطاف کردگار</p><p>ابری به گاه بخشش و کانی به گاه جود</p><p>بحری به گاه کوشش و کوهی گه وقار</p><p>کلک تو مسرعیست که هردم هزار بار</p><p>تا ملک چین بتازد و تا حد زنگبار</p><p>این ابر را که فیض به هر کس همی رسد</p><p>اسمیست او ز بحر بنان تو مستعار</p><p>نه ابر را کجا و بنان تو از کجا</p><p>کان قطره‌ای دو بخشد و این در شاهوار</p><p>شاها در این میان غزلی درج میکنم</p><p>تا باشد این طریقه ز داعیت یادگار</p><p>گل باز جلوه کرد بر اطراف جویبار</p><p>ای ترک نازنین من ای رشگ نوبهار</p><p>از خانه دور شو که کنون خانه دوزخست</p><p>خرگاه ساز کن که بهشتست مرغزار</p><p>با غنچه شو مصاحب و با یاسمن نشین</p><p>با ارغوان طرب کن و با لاله می گسار</p><p>گل ریز و مطربان بنشان انجمن بساز</p><p>یا توق خواه شیره بنه چرغتو بیار</p><p>طرف کلاه کج کن و بند کمر ببند</p><p>پائی بکوب و دست بزن کاسه‌ای بدار</p><p>نازان به ترکتاز فرو ریز خون می</p><p>شادان ز روی عربده بشکن سر خمار</p><p>بر خیل دل ز طرهٔ هندو گشا کمین</p><p>در ملک جان به غمزهٔ جادو فکن شکار</p><p>صوفی و کنج مسجد و سالوسی نهان</p><p>ما و شراب و شاهد و رندی آشکار</p><p>هرگز خیال روی تو از جان نمیرود</p><p>امشب نیم ز روی خیال تو شرمسار</p><p>بر خستگان جفا و ستم بیش از این مکن</p><p>آخر نگاه کن به جفاهای روزگار</p><p>دامن ز صحبت من بیچاره در مکش</p><p>دست عبید و دامن لطف تو زینهار</p><p>تا از فلک بتابد اجرام مستنیر</p><p>تا چرخ تیز گرد کند بر مدر مدار</p><p>بادا وجود قدسیت ایمن ز حادثات</p><p>« ای کاینات را بوجود تو افتخار»</p><h2><a id="poem-23683" href="https://ganjoor.net/obeyd/divan-obeyd/ghaside-obeyd/sh27">قصیدهٔ شمارهٔ ۲۷ - ایضا در مدح شیخ ابواسحاق و ایوانی که او در شیراز میساخت میگوید</a></h2>
<p>نفخات نسیم عنبر بار</p><p>میکند باز جلوه در گلزار</p><p>باز بر باد میدهد دل را</p><p>شادی پار و عشرت پیرار</p><p>دست موسی است در طلیعهٔ صبح</p><p>دم عیسی است در نسیم بهار</p><p>ناسخ نسخهٔ صحیفهٔ باغ</p><p>کرد منسوخ طبلهٔ عطار</p><p>روی گل زیر قطرهٔ شبنم</p><p>چون عرق کرد عارض دلدار</p><p>سبزه متفون طرهٔ سنبل</p><p>سرو مجنون شیوهٔ گلنار</p><p>غرقه در جوی گشته نیلوفر</p><p>زان میان بیدمشگ جسته کنار</p><p>تا گرد زد بنفشه طرهٔ جعد</p><p>غنچه بگشاد نافه‌های تتار</p><p>سرو و سوسن ز عطف باد سحر</p><p>متمایل نه مست نه هشیار</p><p>لاله بشکفت و باده صافی شد</p><p>ساقیا خیز و جام باده بیار</p><p>فصل گل را به خرمی دریاب</p><p>وقت خود را به نای و نی خوش‌دار</p><p>دست در زن به دامن گل و مل</p><p>می‌سرا هر دمی سنائی وار</p><p>«بعد از این دست ما و دامن دوست</p><p>پس از این گوش ما و حلقهٔ یار»</p><p>بر سمن نعره برگشاد تذرو</p><p>در چمن نعره برکشید هزار</p><p>شد ز آواز طوطی و دراج</p><p>گشت از نالهٔ چکاوک و سار</p><p>باغ پر پرده‌های موسیقی</p><p>راغ پر لحن‌های موسیقار</p><p>بلبل از شاخ گل به صد دستان</p><p>مدح سلطان همی کند تکرار</p><p>جم ثانی جمال دنیی و دین</p><p>ناصر شرع احمد مختار</p><p>پادشاه جهان ابواسحاق</p><p>آن جهان را پناه و استظهار</p><p>خسرو تاج بخش تخت نشین</p><p>شاه دریا نوال کوه وقار</p><p>آفتابیست آسمان رفعت</p><p>آسمانیست آفتاب شعار</p><p>چتر او را سپهر در سایه</p><p>منجقش را ستاره در زنهار</p><p>عرض از مبدعات کون و مکان</p><p>زبدهٔ حاصلات هفت و چهار</p><p>قبهٔ بارگاه ایوانش</p><p>برتر از هفت کوکب سیار</p><p>بزم را همچو حاتم طائی</p><p>رزم را همچو حیدر کرار</p><p>تیغ او چیست برق حادثه‌زای</p><p>رمح او چیست ابر صاعقه بار</p><p>بیرقش شیر اژدها پیکر</p><p>رایتش اژدهای شیر شکار</p><p>زویکی رای و صد هزار سپاه</p><p>زویکی مرد و صد هزار سوار</p><p>پرتو رای اوست آنکه از او</p><p>گرم گشت آفتاب را بازار</p><p>جرم خور تیره رای او روشن</p><p>عقل کف خفته بخت او بیدار</p><p>ذال با نون و دال از هجرت</p><p>رای خسرو بر آن گرفت قرار</p><p>کز پی روز بار و بزم طرب</p><p>این عمارت بنا کند معمار</p><p>وهم چون دید طرح او از دور</p><p>گفت از عجز یا اولی الابصار</p><p>این چه رسمیست بیکران وسعت</p><p>وین چه نقشیست آسمان کردار</p><p>عقل کل یا مهندس فلکست</p><p>بر زمین گشته بر چنین پرگار</p><p>گر کسی شرح این بنا گفتی</p><p>عقل باور نکردی این گفتار</p><p>لیک چون دیده دید و حس دریافت</p><p>عقل حس را کجا کند انکار</p><p>مرحبا ای به طرح خلد برین</p><p>حبذا ای به وضع دار قرار</p><p>صحن تو جانفزا چو صحن بهشت</p><p>شکل تو دلربا چو طلعت یار</p><p>روح شاید بنات را بنا</p><p>نوح ز یبد سرات را نجار</p><p>شمشه‌های تو آفتاب شعاع</p><p>سقفهای تو آسمان کردار</p><p>طاق اعلات تا ابد ایمن</p><p>از زلازل چو گنبد دوار</p><p>نقش دیوارهای را دایم</p><p>نصرت و فتح بر یمین و یسار</p><p>آسمان بر در تو چون حلقه</p><p>اختران تخته‌هاش را مسمار</p><p>شاید ار زانکه آشیانه کند</p><p>نسر طائر در او پرستووار</p><p>میکند این عمارت عالی</p><p>همت شاه شمه‌ای اظهار</p><p>ایکه آثار خسروان زمین</p><p>در اقالیم دیده‌ای بسیار</p><p>این عمار نگر بدیدهٔ عقل</p><p>بر تو تا کشف گردد این اسرار</p><p>آن آثاره تدل علیه</p><p>فانظرو افانظرو الی‌الاثار</p><p>تا غم عشق دلبران باشد</p><p>طرب عاشقان خوش گفتار</p><p>اهل دل تا کنند پیوسته</p><p>طلب نیکوان شیرین کار</p><p>اندرین بارگاه با تعظیم</p><p>اندرین تختگاه با مقدار</p><p>سال و مه کام‌ران و شادی کن</p><p>روز و شب عیش ساز و باده گسار</p><p>دور حکمت فزون ز حصر قیاس</p><p>سال عمرت برون ز حد شمار</p><h2><a id="poem-23684" href="https://ganjoor.net/obeyd/divan-obeyd/ghaside-obeyd/sh28">قصیدهٔ شمارهٔ ۲۸ - ایضا در مدح شاه شیخ ابواسحاق</a></h2>
<p>بیمن معدلت پادشاه بنده نواز</p><p>بهشت روی زمین است خطهٔ شیراز</p><p>فلک مهابت خورشید رای کیوان قدر</p><p>ستاره جیش مخالف کش و موافق ساز</p><p>جهانگشای جوانبخت شیخ ابواسحاق</p><p>زهی ز جملهٔ شاهان و خسروان ممتاز</p><p>مسیر تیغ تو با سرعت قضا همراه</p><p>صریر کلک تو با حکمت قدر همراز</p><p>سماک حکم ترا چاکریست نیزه گذار</p><p>شهاب امر ترا بنده‌ایست تیرانداز</p><p>در این حدیقهٔ زنگار نسر طایر چرخ</p><p>به بوی ریزهٔ خوان تو میکند پرواز</p><p>فراز تخت چو تو شاه کامکار ندید</p><p>سپهر اگرچه بسی گشت در نشیب و فراز</p><p>به عهد عدل تو جز نی نمیکند ناله</p><p>ز دست حادثه جز دف نمیکند آواز</p><p>خدایگانا از جنس بندگان چو خدای</p><p>تو بی‌نیازی و ما را به حضرت تو نیاز</p><p>کسی که روی بدین دولت آستان دارد</p><p>در سعادت و دولت شود برویش باز</p><p>جهان پناها بیچاره را بدین کشور</p><p>صدای صیت شما میکشد ز راه دراز</p><p>مرا به حضرت اعلی همین وسیله بسست</p><p>که من غریبم و شاه جهان غریب نواز</p><p>به صدق ناطقه از جان ودل زند آمین</p><p>چو بنده ورد دعای شما کند آغاز</p><p>همیشه تا که نباشد سپهر را آرام</p><p>مدام تا که نباشد خدای را انباز</p><p>در تو قبلهٔ حاجات اهل عالم باد</p><p>چنانکه کعبهٔ اسلام قبله‌گاه نماز</p><h2><a id="poem-23685" href="https://ganjoor.net/obeyd/divan-obeyd/ghaside-obeyd/sh29">قصیدهٔ شمارهٔ ۲۹ - در تهنیت مراجعت شیخ ابواسحاق به شیراز</a></h2>
<p>رسید رایت منصور شاه بنده نواز</p><p>به خرمی و سعادت به خطهٔ شیراز</p><p>جهانگشای جوانبخت شیخ ابواسحاق</p><p>خدایگان مخالف کش موافق ساز</p><p>شمار جوش سپاهش ستاره را مانند</p><p>مسیر قبهٔ چترش سپهر را دمساز</p><p>گشاده دولت او کشوری به یک حرکت</p><p>گرفته باز شکوهش جهان به یک پرواز</p><p>یقین که صبح ز ایام دولت او را</p><p>هنوز صبح سعادت نمیکند آغاز؟</p><p>کجاست حاسد بدبخت گو ببین و بسوز</p><p>کجاست بندهٔ مخلص بگو بیا و بناز</p><p>به کامرانی چندانش زندگانی باد</p><p>که حصر آن نکند کس به عمرهای دراز</p><h2><a id="poem-23686" href="https://ganjoor.net/obeyd/divan-obeyd/ghaside-obeyd/sh30">قصیدهٔ شمارهٔ ۳۰ - ایضا در مدح عمیدالملک وزیر</a></h2>
<p>بیمن طالع فیروز و بخت فرخ فال</p><p>همای دولت و اقبال میگشاید بال</p><p>فراز بارگه خواجهٔ زمین و زمان</p><p>فلک مهابت مه روی آفتاب نوال</p><p>خدایگان جهان رکن دین عمیدالملک</p><p>محیط مرکز دولت سپهر جاه و جلال</p><p>به قهر حاسد سوز و به لطف مجلس ساز</p><p>به جود دشمن مال و به رای دشمن مال</p><p>سزد که صدر نشینان کارخانهٔ قدس</p><p>کنند از سر تعظیم و ز سر اجلال</p><p>ثنای حضرت او بالعشی والابکار</p><p>دعای دولت او بالغدو والاصال</p><p>اگر چه رشحهٔ فیض سخای او باشد</p><p>خرد امید نبندد دگر به نیل منال</p><p>جهان پناها عالی جناب حضرت تو</p><p>مقر جاه و جلالست و منبع افضال</p><p>زنور رای تو گر مقتبس شود مه و مهر</p><p>منزه آید از وصمت محاق و زوال</p><p>بود چو بود تو سنجند خازنان درت</p><p>ترازویش فلک اطلس و زمین مثقال</p><p>ترا رسد به جهان سروری به استحقاق</p><p>ترا رسد به جهان خواجگی به استقلال</p><p>زمین به حکم شما گشت مستقیم ارکان</p><p>زمان ز کلک شما گشت منتظم احوال</p><p>تصور است عدو را خیال منصب تو</p><p>«زهی تصور باطل زهی خیال محال»</p><p>در این میان غزلی درج میکنم زیرا</p><p>ز جنس شعر، غزل به برای دفع ملال</p><p>رسید موسم گل باز کز شمیم شمال</p><p>دماغ دهر شود از بخور مالامال</p><p>زمین زلاله تذرویست نسترن منقار</p><p>هوا ز ابر عقابیست آتشین پر و بال</p><p>چو شانه کرد صبا جعد سنبل سیراب</p><p>بنفشه بر طرف عارض چمن زد خال</p><p>میان صحن چمن عکس برگ گل بر جوی</p><p>چو آتشیست بر آمیخته به آب زلال</p><p>غزال خرمن سنبل کشید در آغوش</p><p>چکاو لالهٔ نعمان کشید در چنگال</p><p>پیام گل به سوی باده میبرد گوئی</p><p>چنین که باد صبا می‌دود به استقبال</p><p>چو شد حرارت بر شاخ ارغوان غالب</p><p>طبیب باد صبا خون گشاد از قیفال</p><p>میان مصر چمن گل ز بامداد پگاه</p><p>چو یوسفیست که برقع برافکند ز جمال</p><p>به باغ سوسن آزاد هر زمان گوید</p><p>غلام باد شمالم غلام باد شمال</p><p>به شادمانی و دولت ببین هزاران عید</p><p>به کامرانی و عشرت بمان هزاران سال</p><p>علو قدر تو فارغ ز جور دور فلک</p><p>کمال جاه تو ایمن ز شرعین کمال</p><h2><a id="poem-23687" href="https://ganjoor.net/obeyd/divan-obeyd/ghaside-obeyd/sh31">قصیدهٔ شمارهٔ ۳۱ - در مدح عمیدالملک وزیر</a></h2>
<p>علی‌الصباح که سلطان چرخ آینه فام</p><p>زدود آینهٔ آسمان ز زنگ ظلام</p><p>صفای صبح دل صادقان به جوش آمد</p><p>فروغ عکس شفق برد بر فلک اعلام</p><p>به دست خسرو خاور فتاد ملک حبش</p><p>ز شاه روم هزیمت گرفت لشگر شام</p><p>هر آن متاع که شب را ز مشگ و عنبر بود</p><p>به زر پخته بدل کرد صبح نقره ستام</p><p>به گوش هوش من آمد خروش نوبت شاه</p><p>ز توبه خانهٔ تنهائی آمده بر بام</p><p>به سوی گلشن کروبیان نظر کردم</p><p>ضمیر روشن و دل صافی و طبیعت رام</p><p>چنان نمود مرا وضع چرخ و شکل نجوم</p><p>که خیمه‌ایست پر از لعبتان سیم‌اندام</p><p>گذشتم از بر شش دیر و قلعه‌ای دیدم</p><p>یکی برهمن دانا در او گرفته مقام</p><p>به زیر دست وی اندر خجسته دیداری</p><p>که مینمود به هر کس ره حلال و حرام</p><p>گشاده زهرهٔ زهرا به ناز چهرهٔ سعد</p><p>به دوستی نظر افکنده سوی او بهرام</p><p>چو من به فکر فرو رفته و روان کرده</p><p>دبیر چرخ به مدح خدایگان اقلام</p><p>عنان به خطهٔ مغرب کشیده ماه تمام</p><p>نموده عارض نورانی از نقاب غمام</p><p>دمیده شعلهٔ مهر آنچنان که پنداری</p><p>زمانه تیغ زراندود میکشد ز نیام</p><p>ز بس تجلی نور آنزمان ندانستم</p><p>که آفتاب کدامست و روی خواجه کدام</p><p>جهان فضل و کرم رکن دین عمیدالملک</p><p>وزیر شاه نشان خواجهٔ سپهر غلام</p><p>قضا شکوه قدر حملهٔ ستاره حشر</p><p>زحل محل فلک قدر آفتاب انعام</p><p>فلک ز تمشیت اوست در مسیر و مدار</p><p>زمین ز معدلت اوست با قرار و قوام</p><p>جناب عالی او ملجا وضیع و شریف</p><p>حریم درگه او کعبهٔ خواص و عام</p><p>ز تاب حملهٔ او گاه کینه سست شود</p><p>دم نهنگ و دل پیر و پنجهٔ ضرغام</p><p>زهی وجود شریف تو مظهر الطاف</p><p>زهی ضمیر منیر تو مهبط الهام</p><p>بیمن عدل و شکوه تو گشت روزافزون</p><p>شکوه و رونق ایمان و قوت اسلام</p><p>سیاست تو عدو را به یک کرشمهٔ مهر</p><p>ببسته راه خرد بر مسائل اوهام</p><p>جهان پناها احوال خویش خواهم گفت</p><p>یکی به سمع رضا بشنو ای ملاذ انام</p><p>کنون دوازده سالست تا ز ملک انام</p><p>کشید اختر سعدم به درگه تو زمام</p><p>نبود منزل من غیر آستانهٔ تو</p><p>که باد تا به ابد قبلهٔ کبار و کرام</p><p>ز نعمت تو مرا بود کامها حاصل</p><p>ز دولت تو مرا بود کارها به نظام</p><p>خجل نیم ز جنابت که مرغ همت من</p><p>به بوی دانه نیفتاد هیچ گه در دام</p><p>طمع نکرد مرا پیش هرکسی رسوا</p><p>نبرد حرص مرا پیش هر خسی به سلام</p><p>بدان رسیده‌ام اکنون که بر درت شب و روز</p><p>نمی‌توانم بستن به بندگی احرام</p><p>ملالت آرد اگر شرح آن دهم که به من</p><p>چه میرسد ز جفای سپهر بد فرجام</p><p>گهی به دست عنا میکشد مرا دامن</p><p>گهی زبان بلا میدهد مرا پیغام</p><p>گهی به جای طرب غم فرستدم بر دل</p><p>گهی به جای عرق خون چکاندم زمسام</p><p>ز رنج و درد چنان گشته‌ام که یک نفسم</p><p>نه ممکنست قعود و نه ممکنست قیام</p><p>به حسن تربیت خواجه هست روزی چند</p><p>مرا امید اجازت ز پادشاه انام</p><p>همیشه تا نبود سیر ماه را پایان</p><p>مدام تا نبود دور مهر را انجام</p><p>به کام و رای تو و دوستان تو بادا</p><p>همیشه جنبش افلاک و گردش ایام</p><p>هزار قرن بزی دوستکام و دولتمند</p><p>هزار سال بمان کامران و نیکونام</p><p>معین و ناصر من لطف بی‌نهایت تو</p><p>معین و ناصر تو ذوالجلال والاکرام</p><h2><a id="poem-23688" href="https://ganjoor.net/obeyd/divan-obeyd/ghaside-obeyd/sh32">قصیدهٔ شمارهٔ ۳۲ - در ستایش شاه شجاع مظفری و وصف بارگاه او گوید</a></h2>
<p>خجسته بارگه پادشاه هفت اقلیم</p><p>مقر جاه و جلالست و جای ناز و نعیم</p><p>به شکل شمسهٔ او آفتاب با تمکین</p><p>به وضع رفعت او آسمان با تعظیم</p><p>فضای حضرت او دلگشا چو صحن چمن</p><p>هوای خرم او جان‌فزا چو بوی نسیم</p><p>بر آشیانهٔ او عقل و روح جسته مقام</p><p>بر آستانهٔ او فتح و نصر گشته مقیم</p><p>طوافگاه ملوک جهان حریم درش</p><p>چو قبله‌گاه جهانی مقام ابراهیم</p><p>رسید کنگره‌های بلند او جائی</p><p>که قاصر است از او وهم دوربین حکیم</p><p>شده چو عقل مجرد زنائبات ایمن</p><p>شده چو روح مقدس ز حادثات سلیم</p><p>نشسته خسرو روی زمین به کام در او</p><p>گرفته دست شراب و گشاده دست کریم</p><p>جلال دنیی و دین شیر حمله شاه جهان</p><p>که هست چاکر او آفتاب و ماه ندیم</p><p>صریر کلکش چون ابر بر جهان فایض</p><p>ضمیر پاکش بر خلق چون خدای کریم</p><p>خداش در همه حالی معین و ناصر باد</p><p>به حق احمد مرسل به حق نوح و کلیم</p><h2><a id="poem-23689" href="https://ganjoor.net/obeyd/divan-obeyd/ghaside-obeyd/sh33">قصیدهٔ شمارهٔ ۳۳ - در وصف خطهٔ کرمان و مدح شاه شجاع گوید</a></h2>
<p>سپیده‌دم که شهنشاه گنبد گردان</p><p>کشید تیغ و بر اطراف شرق گشت روان</p><p>سپهر غالیه سا و صبا عبیر آمیز</p><p>شمال مجمره گردان نسیم مژده رسان</p><p>ز بهر مقدم سلطان چرخ پرتو صبح</p><p>به سوی عرصهٔ خاور کشید شاد روان</p><p>طلوع کرده ز مشرق طلایهٔ خورشید</p><p>چو از بلاد حبش پادشاه ترکستان</p><p>بیمن دولت و اقبال شاه بنده نواز</p><p>مرا به جانب کرمان کشید بخت عنان</p><p>نظر گشادم و دیدم خجسته مملکتی</p><p>مقر جاه و جلال و مقام امن و امان</p><p>سواد او چو خم زلف حور عنبربار</p><p>هوای او چو دم باد صبح مشگ افشان</p><p>به هر طرف که روی سبزه‌های او خرم</p><p>به هر چمن که رسی غنچه‌های او خندان</p><p>ز آب صافی او غبطه میخورد کوثر</p><p>به لطف روضهٔ او رشگ میبرد رضوان</p><p>فضای او همه پر باغ و راغ و گلشن و کاخ</p><p>زمین او همه پر یاسمین و پر ریحان</p><p>گذشته تارک ایوانهای عالی او</p><p>ز اوج منظر برجیس و طارم کیوان</p><p>به اعتدال چنان فصلهای او نزدیک</p><p>که ایمنست در او برگ گل ز باد خزان</p><p>عجب نباشد اگر مرده زنده گرداند</p><p>نسیم چون کند اندر فضای او جولان</p><p>نظر به قلعهٔ او کن که از بلندی قدر</p><p>نه دست وهم بدو میرسد نه پای گمان</p><p>هم آستانهٔ او گشته با سپهر قرین</p><p>هم آستانهٔ او کرده با ستاره قران</p><p>ز شکل طاق و رواقش نشانه‌ای شبدیز</p><p>ز وضع کنگره‌هایش نمونه‌ای هرمان</p><p>همه خلایق او آنچنانکه خلق خورند</p><p>قسم به جان کریمان خطهٔ کرمان</p><p>همه وضیع و شریفش غریق ناز و نعیم</p><p>زیمن معدلت خسرو زمین و زمان</p><p>جلال دولت و دین پادشاه هفت اقلیم</p><p>که آفتاب بلند است و سایهٔ یزدان</p><p>سکندر آینه جمشید جاه و فرخ روز</p><p>فلک سریر و ملک خلق و آفتاب احسان</p><p>جهانگشای جوان بختیار دولت یار</p><p>بلند مرتبهٔ تاج بخش ملک ستان</p><p>ستاره لشگر و خورشید رای و کیوان قدر</p><p>قضا شکوه قدر حملهٔ زمانه توان</p><p>همای همت او طایر همایونست</p><p>که روز و شب همه بر سدره میکند طیران</p><p>به زور تیغ بگیرد جهان مکن تعجیل</p><p>که روزگار درازست و شهریار جوان</p><p>بلند مرتبه شاها ز عدل شامل تو</p><p>خلاص یافت جهان از طوارق حدثان</p><p>زمین به بازوی طبع تو میشود آباد</p><p>فلک به پشتی جاه تو میکند دوران</p><p>اگر نه حلم تو دادی قرار دنیا را</p><p>کجا شدی کرهٔ خاک مستقیم ارکان</p><p>ز جود و داد تو منسوخ گشت یکباره</p><p>عطای حاتم طائی و عدل نوشروان</p><p>ز شعر خویش سه بیتم به یاد می‌آید</p><p>در این قصیده همی آورم کنون به میان</p><p>به عهد عدل تو جز نی نمیکند ناله</p><p>ز دست حادثه جز دف نمیکند افغان</p><p>به خواب امن فرو رفت چشمهای زره</p><p>ز گوشمال امان یافت گوشهای کمان</p><p>فلک به جاه تو خرم چنانکه جان به خرد</p><p>جهان به جود تو قایم چنان که تن به روان</p><p>جهان پناها من آن کسم که از دل پاک</p><p>گشاده‌ام به ولای تو در زمانه زبان</p><p>ثنا و مدح تو خواهم بر وضیع و شریف</p><p>دعای جان تو گویم به آشکار و نهان</p><p>مرا همیشه سلاطین عزیز داشته‌اند</p><p>ز ابتدای صبا تا به این زمان و اوان</p><p>ز حضرت تو همان چشم تربیت دارم</p><p>که دیده‌ام ز بزرگان و خسروان جهان</p><p>همیشه تا نبود دور مهر را انجام</p><p>مدام تا نبود سیر ماه را پایان</p><p>به کامرانی و دولت هزار سال بزی</p><p>به شادمانی و عشرت هزار سال بمان</p><p>همای چتر ترا آفتاب در سایه</p><p>نفاذ امر ترا کاینات در فرمان</p><h2><a id="poem-23690" href="https://ganjoor.net/obeyd/divan-obeyd/ghaside-obeyd/sh34">قصیدهٔ شمارهٔ ۳۴ - در مدح شاه شیخ ابواسحق</a></h2>
<p>به فر معدلت خسرو زمین و زمان</p><p>بسیط خاک چو خلد برین شد آبادان</p><p>سپهر بخشش دریا عطای کوه وقار</p><p>قضا شکوه قدر قدرت زمانه توان</p><p>جهانگشای جوانبخت شیخ ابواسحق</p><p>که آفتاب توانست و مشتری احسان</p><p>حرام گشت بر ابنای دهر فتنه و ظلم</p><p>پناه یافت جهان در حریم امن و امان</p><p>همای چترش تا سایه بر جهان انداخت</p><p>خلاص یافت خلایق ز حادثات زمان</p><p>به رزم و بزم چو برخیزد و چو بنشیند</p><p>بیمن طالع و تدبیر پیر و بخت جوان</p><p>به یک شکوه بگیرد به یک زمان بدهد</p><p>از این کنار جهان تا بدان کنار جهان</p><p>علو همتش افزون ز کارگاه یقین</p><p>عروج جاهش بیرون ز دستگاه گمان</p><p>زهی بلند جنابی که حشمت خورشید</p><p>چو شمسه‌ای بودت بر کنار شادروان</p><p>گرفته سایهٔ چتر تو از ازل میثاق</p><p>ببسته سایهٔ قدر تو با ابد پیمان</p><p>چو در شعاعهٔ خورشید نور جرم سها</p><p>چو بر تجلی رای تو آفتاب نهان</p><p>نسیم لطف تو گر بر حجیم جلوه کند</p><p>شود زبانهٔ آتش چو چشمهٔ حیوان</p><p>سموم قهر تو گر بگذرد به سوی بهشت</p><p>به یک شراره بسوزد خزاین رضوان</p><p>ز زخم تیغ تو ملک عدوت ویرانست</p><p>در او نشسته حسودت چو بوم در ویران</p><p>صریر کلک ترا روزگار در تسخیر</p><p>مسیر تیغ ترا کاینات در فرمان</p><p>به بارگاه تو چون بندگان کمر بسته</p><p>هزار چون جم و دارا و رستم دستان</p><p>جهان پناها در زحمتم ز دور فلک</p><p>تو داد بخشی و داد من از فلک بستان</p><p>ملول گشتم از این اختران بیهده گرد</p><p>به جان رسیدم از این روزگار بی‌سامان</p><p>به چشم مرحمتی سوی حال بنده نگر</p><p>مرا ز منت این چرخ سفله باز رهان</p><p>همیشه دولت و اقبال تا شوند قرین</p><p>مدام زهره و برجیس تا کنند قران</p><p>قران فتح و ظفر بر جناب جاه تو باد</p><p>که آفتاب بلندی و سایهٔ یزدان</p><h2><a id="poem-23691" href="https://ganjoor.net/obeyd/divan-obeyd/ghaside-obeyd/sh35">قصیدهٔ شمارهٔ ۳۵ - ایضا در مدح شاه شیخ ابواسحق</a></h2>
<p>ای بر در تو دولت و اقبال پاسبان</p><p>وی خاک آستانهٔ تو کعبهٔ امان</p><p>هرکس که همچو حلقه برین در ملازمست</p><p>او را اسیر و حلقه بگوشند انس و جان</p><p>وانکس که بر در تو نگردد کلید دار</p><p>در تخته بند بسته بود چون کلید دان</p><p>خرم دریکه باز شود هر سحرگهی</p><p>بر درگه خجستهٔ سلطان کامران</p><p>خورشید ملک سایهٔ یزدان جمال دین</p><p>دارای دهر خسرو گیتی جم زمان</p><p>شاهی که اطلس تتق زرنگار چرخ</p><p>مانند پرده می‌نهدش سر بر آستان</p><p>بادا همیشه بر در دولت سرای او</p><p>تایید و بخت و دولت و اقبال را قران</p><h2><a id="poem-23692" href="https://ganjoor.net/obeyd/divan-obeyd/ghaside-obeyd/sh36">قصیدهٔ شمارهٔ ۳۶ - در مدح خواجه رکن‌الدین عمیدالملک وزیر</a></h2>
<p>ای آسمان جنیبه کش کبریای تو</p><p>وی آفتاب پرتوی از نور رای تو</p><p>دارای دهر آصف ثانی عمید ملک</p><p>ای صد هزار حاتم طائی گدای تو</p><p>خورشید نورگستر و مفتاح دولتست</p><p>رای رزین و خاطر مشگل‌گشای تو</p><p>خواهد فلک که حکم کند در جحهان ولی</p><p>کاری مسیرش نشود بی‌رضای تو</p><p>بحر محیط را که عطا بخش مینهند</p><p>غرق خجالتست ز فیض عطای تو</p><p>پیش از وجود انجم و ارکان نهاده بود</p><p>گنجور بخت گنج سعادت برای تو</p><p>روز نبرد چونکه پریشان کند صبا</p><p>گیسوی پرچم علم سدره سای تو</p><p>گرد از یلان برآرد و افغان ز پردلان</p><p>از گرد راه بازوی معجز نمای تو</p><p>شاها من آنکسم که شب و روز کرده‌ام</p><p>از روی اعتقاد سر و جان فدای تو</p><p>کس را دگر ندانم و جائی نباشدم</p><p>چون آستانهٔ در دولت سرای تو</p><p>صد سال اگر به فارس توقف بود مرا</p><p>وجه معاش من نبود جز عطای تو</p><p>غیر از ثنای تو نبود شغل دیگرم</p><p>کاری نباشدم به جهان جز دعای تو</p><p>روزم بود خجسته و کارم بود به کار</p><p>هرگه که بامداد ببینم لقای تو</p><p>آنکس توئیکه همچو منت صدهزار هست</p><p>وانکس منم که نیست مرا کس به جای تو</p><p>چندانکه رهنمای بنی آدمست عقل</p><p>بادا سعادت ابدی رهنمای تو</p><h2><a id="poem-23693" href="https://ganjoor.net/obeyd/divan-obeyd/ghaside-obeyd/sh37">قصیدهٔ شمارهٔ ۳۷ - در مدح شاه شیخ ابواسحق</a></h2>
<p>ای دوش چرخ غاشیه گردان جاه تو</p><p>خورشید در حمایت پر کلاه تو</p><p>شاه جهان سکندر ثانی جمال دین</p><p>ای برتر از شهان جهان دستگاه تو</p><p>تا چشم دشمنان شود از بیم او سفید</p><p>سر بر فراخت پرچم گیسو سیاه تو</p><p>در دعوی سعادت دنیا و آخرت</p><p>نزدیک عقل داد و کرم بس گواه تو</p><p>در معرضی که جیش تو بر خصم چیره شد</p><p>خورشید تیره گشت ز گرد سپاه تو</p><p>تو جان عالمی و علی سهل جان جان</p><p>تو در پناه خالق و او در پناه تو</p><p>تا در پی همند شب و روز و ماه و سال</p><p>بادا خجسته روز و شب و سال و ماه تو</p><h2><a id="poem-23694" href="https://ganjoor.net/obeyd/divan-obeyd/ghaside-obeyd/sh38">قصیدهٔ شمارهٔ ۳۸ - در وصف بارگاه شیخ ابواسحق و ستایش او</a></h2>
<p>گوئیا خلد برینست این همایون بارگاه</p><p>یا حریم کعبه یا فردوس یا ایوان شاه</p><p>پیشگاه حضرتش گردنکشانرا بوسه جای</p><p>بر غبار آستانش پادشاهان را جباه</p><p>چون ستاره در شعاع شمس پنهان میشود</p><p>چون فروغ شمسه‌هایش بنگرد خورشید ماه</p><p>گر تفرجگاه جنات نعیمت آرزوست</p><p>چشم بگشا تا ببینی جنت بی‌اشتباه</p><p>واندر او تخت سلیمان دوم دارای دهر</p><p>شاه گیتی‌دار جمشید فریدون دستگاه</p><p>آفتاب هفت کشور خسرو مالک رقاب</p><p>سایهٔ حق شیخ ابواسحق بن محمودشاه</p><p>خسروان را درگه والای او امید گاه</p><p>بارگاه عالیش گردن فرازان را پناه</p><p>مشگ تاتاری شود چون پاش بوسد خاکرا</p><p>سرو گردد گر از آنحضرت نظر یابد گیاه</p><p>مثل او سلطان نیابد در جهان وین بحث را</p><p>هر کجا دعوی کنم از من نخواهد کس گواه</p><p>چشم بد دور از جنابش باد و بادا تا ابد</p><p>دولتش باقی جهان محکوم و یاری ده اله</p><h2><a id="poem-23695" href="https://ganjoor.net/obeyd/divan-obeyd/ghaside-obeyd/sh39">قصیدهٔ شمارهٔ ۳۹ - در ستایش شاه شیخ ابواسحق</a></h2>
<p>ای شکوهت خیمه بر بالای هفت اختر زده</p><p>هیبت بانگ سیاست بر شه خاور زده</p><p>شیخ ابواسحق سلطانیکه از شمشیر او</p><p>مهر لرزانست و مه ترسان و گردون سرزده</p><p>دولت اقبال در بالای چترت دائما</p><p>همچو مرغابی سلیمانی پر اندر پر زده</p><p>هر کجا صیت تو رفته خطبه‌ها آراسته</p><p>هر کجا نامت رسیده سکه‌ها بر زر زده</p><p>روز اول مشتری چون دید فرخ طالعت</p><p>در جهانگیری به نامت فال اسکندر زده</p><p>بندگانت پایه بر عرش معلی ساخته</p><p>پاسبانانت علم بر طارم اخضر زده</p><p>هرکجا فیروز بختی شهریاری صفدری</p><p>از دل و جان لاف خدمتکاری این در زده</p><p>از قبولت هرکه او چوگان دولت یافته</p><p>گوی در میدان این ایوان مینا در زده</p><p>مطربان بزم جان بخشت به هر آوازه‌ای</p><p>طعنه‌ها بر نغمهٔ ناهید خنیاگر زده</p><p>ابر دستت بر جهان باران رحمت ریخته</p><p>برق تیغت درنهاد دشمنان آذر زده</p><p>هرکجا شه عزم کرده همچو فراشان ز پیش</p><p>دولتنجا سایبان افراخته چادر زده</p><p>با سپاهت هرکه یک ساعت به پیکار آمده</p><p>از دو پیکر زخمها یا بیش بر پیکر زده</p><p>هم سماک رامحش صد تیر در دل دوخته</p><p>هم شهاب رایتش صد تیر بر مغفر زده</p><p>داده هر روز آستانت را چو شاهان بوسها</p><p>هر سحر کز جیب گردون جرم خور سر بر زده</p><p>تا ابد نام تو باقی باد و نام دشمنت</p><p>همچو مرسوم منش ناگه قلم بر سر زده</p><h2><a id="poem-23696" href="https://ganjoor.net/obeyd/divan-obeyd/ghaside-obeyd/sh40">قصیدهٔ شمارهٔ ۴۰ - در تعریف عمارت شاه شیخ ابواسحق</a></h2>
<p>ای کاخ روح‌پرور و ای قصر دلگشای</p><p>چون روضه دلفریبی و چون خلد جانفزای</p><p>هم شمسهٔ تو غیرت خورشید نوربخش</p><p>هم برگهٔ تو خجلت جام جهان نمای</p><p>فرخنده درگه تو شهانراست سجده‌گاه</p><p>عالی جناب تو ملکانراست بوسه جای</p><p>در کنه وصف تو نرسد عقل دور بین</p><p>بر قدر بام تو نرود وهم دور پای</p><p>زان سایهٔ همای همایون نهاده‌اند</p><p>کز سایهٔ تو می‌طلبد فرخی همای</p><p>چون گلشن بهشت‌سرا بوستان تست</p><p>شادی فزای و خرم و جانبخش و دلربای</p><p>از بلبلان مدام پر از ساز زیر و بم</p><p>وز مطربان همیشه پر از بانگ چنگ و نای</p><p>تا بزمگاه شاه جهان گشته‌ای شدست</p><p>از روی فخر کنگره‌هایت سپهر سای</p><p>خورشید ملک و سایهٔ یزدان جمال دین</p><p>سلطان عدل گستر و شاه خجسته رای</p><p>هم مانده پیش همت او ابر بی‌گهر</p><p>هم گشته پیش دست و دلش بحر و کان گدای</p><h2><a id="poem-23697" href="https://ganjoor.net/obeyd/divan-obeyd/ghaside-obeyd/sh41">قصیدهٔ شمارهٔ ۴۱ - در مدح شاه شیخ ابواسحق</a></h2>
<p>تجلت من سمات الامانی</p><p>تباشیر المسرة والامان</p><p>و صبح النحج لاح وهب سحرا</p><p>نسیم الانس موصوب الجنان</p><p>واضحی الروض مخضرا فبادر</p><p>الی الاقداح من کف القیان</p><p>نهان چون زاهدان تا کی خوری می</p><p>چو رندان فاش کن راز نهانی</p><p>بزن مطرب نوای ارغنونی</p><p>بده ساقی شراب ارغوانی</p><p>ادر کاسا و لاتسکن و عجل</p><p>ودع هذا التکاسل والتوانی</p><p>معتقة لدی الحکماء حلت</p><p>علی نغم المثالث والمثانی</p><p>غم فردا نخور دیگر تو خوش باش</p><p>منت میگویم آن دیگر تو دانی</p><p>مجوی از عهد گردون استواری</p><p>مخواه از طبع دنیا مهربانی</p><p>مده وقت طرب یکباره از دست</p><p>دوباره نیست کس را زندگانی</p><p>می‌نوشین ز دست دلبری گیر</p><p>که در قد و خدش حیران بمانی</p><p>یضاهی خده وردا طریا</p><p>تبسم ثغره کالا قحوانی</p><p>ز حالش هوشیاران کرده مستی</p><p>ز چشمش برده مستان ناتوانی</p><p>چو گل افسانه در مجلس فروزی</p><p>چو بلبل شهره در شیرین زبانی</p><p>خرد گوید چو آری در کنارش</p><p>ندیدم کس بدین نازک میانی</p><p>زمان عشرتست و بزم خسرو</p><p>سلیمان دوم جمشید ثانی</p><p>ابواسحق سلطان جوانبخت</p><p>که برخوردار بادا از جوانی</p><p>شکوه افزای تخت کیقبادی</p><p>سریر افروز بزم خسروانی</p><p>فریدون حشمتی در تاج بخشی</p><p>سکندر رقعتی در کامرانی</p><p>به اقبالش فلک را سربلندی</p><p>به دورانش جهان را شادمانی</p><p>کند پیوسته بر ایوان قدرش</p><p>زحل چوبک ز نی مه پاسبانی</p><p>همش تایید و نصرت لایزالی</p><p>همش اقبال و دولت آسمانی</p><p>همایون سایهٔ چتر بلندش</p><p>چو خورشید است در کشورستانی</p><p>همیشه کوتوال دولت او</p><p>کند بر بام گردون دیده‌بانی</p><p>خجسته کلک او در گنج پاشی</p><p>مبارک دست او در زر فشانی</p><p>گهربار است چون ابر بهاری</p><p>درم ریز است چون باد خزانی</p><p>به عهد عدل سلطان جوان بخت</p><p>که او را میرسد فرمان روانی</p><p>نجونا من تطرق حادثات</p><p>عفو نامن بلیات الزمانی</p><p>ثنای شاه کار هرکسی نیست</p><p>مقرر بر عبید است این معانی</p><p>همیشه تا بدین فیروزه گون کاخ</p><p>کند خورشید تابان قهرمانی</p><p>ظفر با موکب او همعنان باد</p><p>که بروی ختم شد صاحبقرانی</p><h2><a id="poem-23698" href="https://ganjoor.net/obeyd/divan-obeyd/ghaside-obeyd/sh42">قصیدهٔ شمارهٔ ۴۲ - در مدح خواجه رکن‌الدین عمیدالملک وزیر</a></h2>
<p>در این مقام فرح‌بخش و جای روحفزای</p><p>بخواه باده و بر دل در طرب بگشای</p><p>به عیش کوش و حیات دو روزه فرصت دان</p><p>چو برق میگذرد عمر، کاهلی منمای</p><p>به دستگیری ساغر خلاص شاید یافت</p><p>ز جور وهم زمین گرد آسمان پیمای</p><p>به پایمردی گلگونه میتوان رستن</p><p>ز دست حادثهٔ روزگار محنت زای</p><p>طریق زهد نه راهست گرد هرزه مگرد</p><p>حدیث توبه نه کار است زان سخن بازآی</p><p>شراب خوار، به بزم خدایگان جهان</p><p>به کام عیش و طرب راه عمر میپیمای</p><p>جهان فیض و کرم رکن دین عمیدالمللک</p><p>که باد تا به ابد در پناه لطف خدای</p><p>فروغ رایش چون آفتاب عالمگیر</p><p>اساس جاهش مانند قطب پا بر جای</p>
</body></html>