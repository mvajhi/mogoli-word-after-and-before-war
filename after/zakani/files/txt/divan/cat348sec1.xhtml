<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قصاید - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23657" href="https://ganjoor.net/obeyd/divan-obeyd/ghaside-obeyd/sh1">قصیدهٔ شمارهٔ ۱ - در وصف آسمان و افلاک</a></h2>
<p>چو دست قدرت خراط حقهٔ مینا</p><p>فشاند بر رخ کافور عنبر سارا</p><p>مشعبد فلک از زیر حقه پیدا کرد</p><p>هزار بیدق سیمین به دست سحرنما</p><p>ز بهر زینت و زیب مخدرات فلک</p><p>زمانه نافه گشا شد سپهر غالیه سا</p><p>برای فکرت و اندیشه در منازل قدس</p><p>قدم فشرده و در پیش عقل بیش بها</p><p>فضای هر فلکی ملک خسروی دیدم</p><p>درون هر طبقی جای والیی والا</p><p>مقیم طارم هفتم معمری دیدم</p><p>رفیع قدر و قوی هیکل و بلند غطا</p><p>ازو گرفته جهان رسم خرقه و زنار</p><p>وزو گرفته چمن ساز و برگ نشو و نما</p><p>فراز طاق ششم حاکمی مبارک روی</p><p>نه چون قضاة زمان، قاضی به صدق و صفا</p><p>خجسته طلعت و فیروز بخت و فرخ فال</p><p>سعید طالع و مسعود رای و سعد لقا</p><p>امیر خطهٔ پنجم دلاوری دیدم</p><p>خضاب کرده به خون دست و سر پر از غوغا</p><p>حسام قاطع او هادم اساس امل</p><p>سنان سرکش او هالک وجود بقا</p><p>سریر گاه چهارم که جای پادشهیست</p><p>فزون ز قیصر و فغفور و هرمز و دارا</p><p>تهی ز والی و خالی ز یاد شه دیدم</p><p>ولیک لشکرش از پیش تخت او برپا</p><p>فراز آن صنمی با هزار غنج و دلال</p><p>چو دلبران دلاویز و لعبتان ختا</p><p>گهی به زخمهٔ سحر آفرین زدی رگ چنگ</p><p>گهی گرفتی بر دست ساغر صهبا</p><p>خدیو عرصهٔ دیوان پیشگاه دوم</p><p>محاسبی سره دیدم غنی به عقل و ذکا</p><p>قوی کفایت و باریک فکر و دوراندیش</p><p>لطیف خاطر و شیرین زبان و نکته‌سرا</p><p>هلال عید ز چرخ یکم درخشان شد</p><p>ز طرف کاهکشان بر مثال کاهربا</p><h2><a id="poem-23658" href="https://ganjoor.net/obeyd/divan-obeyd/ghaside-obeyd/sh2">قصیدهٔ شمارهٔ ۲ - در مدح شاه شیخ ابواسحاق</a></h2>
<p>شه سریر چهارم که شاه انجم اوست</p><p>نوشته بر رخ منشور دولتش طغرا</p><p>کلاه شادی بنهاده فرقدان بر فرق</p><p>کشیده در بر خود توامان ز مشک قبا</p><p>مسبحان فلک در سجودگاه افول</p><p>زبان گشاده به تسبیح ربنا الا علی</p><p>زمان به صبح شتابان و من به قوت فکر</p><p>فلک به دور درافتاده من به چون و چرا</p><p>که چیست حاصل این روشنان بی حاصل</p><p>که چیست مقصد این قاصدان ره‌پیما</p><p>چه موجبست یکی ثابت و یکی سیار</p><p>نهان چراست یکی دیگری چرا پیدا</p><p>در این تفکر و اندیشه مانده تا دم صبح</p><p>به سیم خام بیندود چرخ را سیما</p><p>خلاص یافت ز زندان شام بیژن صبح</p><p>به زور رستم تقدیر و زخم دست قضا</p><p>در این مضیق تفکر ز هاتف غیبی</p><p>به گوش جان من آمد یکی خجسته ندا</p><p>که ای ضمیر تو از حاصلات کن غافل</p><p>ندانی این قدر و خویش را نهی دانا</p><p>حصول گردش چرخ بلند و سیر نجوم</p><p>غرض ز مبدا ارکان و فطرت اشیا</p><p>وجود قدسی این پادشاه دادگر است</p><p>پناه دین محمد امین ملک خدا</p><p>جمال دولت و دنیا و دین ابواسحاق</p><p>خدایگان منوچهر چهر دارا را</p><p>قضا شکوه قدر قدرت زمانه توان</p><p>فلک مهابت گردون سریر مهر سخا</p><p>صریر خامهٔ او مشرف خزانهٔ غیب</p><p>ضمیر روشن او کاشف رموز سما</p><p>دهان غنچهٔ دولت به طلعتش خندان</p><p>زبان سوسن نصرت به مدحتش گویا</p><p>جهان پناها گر امر نافذت خواهد</p><p>به یک اشاره عالی که هست عقده گشا</p><p>دماغ دهر ز سوادی شب کند خالی</p><p>خلاص بخشد خورشید را ز استسقا</p><p>همیشه تا که ز تاثیر هفت و چار بود</p><p>حصول پنج حواس و سه روح و هفت اعضا</p><p>از این سه پنج ترا کام و نام حاصل باد</p><p>به رغم حاسد ملعون در این سپنج سرا</p><p>مدام رای هنرپرور تو حکم روان</p><p>همیشه طبع سخا پیشهٔ تو کامروا</p><p>هزار عید برانی به کامرانی و عیش</p><p>هزار سال بمانی هزار معنی را (کذا)</p><h2><a id="poem-23659" href="https://ganjoor.net/obeyd/divan-obeyd/ghaside-obeyd/sh3">قصیدهٔ شمارهٔ ۳ - در مدح جلال‌الدین شاه شجاع مظفری و فتح اصفهان</a></h2>
<p>صباح عید و رخ یار و روزگار شباب</p><p>خروش چنگ و لب زنده رود و جام شراب</p><p>هوای دلبر و غوغای عشق و آتش شوق</p><p>نوای بربط و آواز عود و بانک رباب</p><p>نوید فتح صفاهان و مژدهٔ اقبال</p><p>نشان بخت بلند و امید فتح‌الباب</p><p>دماغ باده گساران ز خرمی در جوش</p><p>درون مهر پرستان ز عاشقی در تاب</p><p>نشاط در دل و می در کف و طرب در جان</p><p>نگار سرخوش و ما بیخود و ندیم خراب</p><p>زهی نمونهٔ دولت زهی نشانهٔ بخت</p><p>دگر چه باشد ازین بیش عیش را اسباب</p><p>غنیمتست غنیمت شمار فرصت عیش</p><p>ز باده دست مدار و ز عیش روی متاب</p><p>به پیش خود بنشان شاهدان شیرین کار</p><p>که با شکردهنان خوش بود سؤال و جواب</p><p>بنوش جام می‌ای جان نازنین عبید</p><p>شتاب میکند این عمر نازنین دریاب</p><p>به بزم شاه جهان عیش ران و شادی کن</p><p>خدایگان جهان آفتاب عالمتاب</p><p>جلال دولت و دین تاج‌بخش تخت نشین</p><p>سپهر مهر و سخا پادشاه عرش جناب</p><p>سریر بخش ممالک سنان کشور گیر</p><p>جهانگشای جوان دولت سعادت یاب</p><p>به نوک نیزه برآرد ز قعر نیل نهنگ</p><p>به زخم تیر در آرد ز اوج ابر عقاب</p><p>شدست فتنه در ایام پادشاهی او</p><p>چو چشم بخت بداندیش جاه او در خواب</p><p>جهان پناها بر آستان دولت تو</p><p>سپهر حاجب بارست و مشتری بواب</p><p>ببسته خدمت صدر ترا صدور میان</p><p>نهاده طاعت امر ترا ملوک رقاب</p><p>علو قدر تو جائیست از معارج جاه</p><p>که وهم تیز قدم در نیایدش پایاب</p><p>به پیش بحر سخای تو بحر جود محیط</p><p>چو پیش بحر محیطست لعمه‌های سراب</p><p>مثال روی تو و آفتاب چنانک</p><p>حدیث نور تجلی و پرتو مهتاب</p><p>فلک زفر تو اندوخته شکوه و جلال</p><p>خرد ز رای تو آموخته صلاح و صواب</p><p>هم از مهابت خشم تو کوه در لرزه</p><p>هم از خجالت دست تو بحر در غر قاب</p><p>چکان ز تیغ تو خون عدوست پنداری</p><p>مگر که قطرهٔ خون میچکد ز قطر سحاب</p><p>خدایگانا از پرتو عنایت تو</p><p>که باد سایهٔ او مستدام بر احباب</p><p>بر آسمان تو گشتم مقیم و دولت گفت :</p><p>«نزلت خیر مقام وجدت خیر مآب»</p><p>همیشه تا فکند دست صبح وقت سحر</p><p>ز تاب شعلهٔ خورشید بر سپهر طناب</p><p>طناب عمر ترا امتداد چندان باد</p><p>که حصر آن نکند فهم تا به روز حساب</p><h2><a id="poem-23660" href="https://ganjoor.net/obeyd/divan-obeyd/ghaside-obeyd/sh4">قصیدهٔ شمارهٔ ۴ - در مدح شاه شیخ جمال‌الدین ابواسحق اینجو</a></h2>
<p>خوشوقت عاشقی که دمی یاریار اوست</p><p>خرم دلی که دلبر او غمگسار اوست</p><p>من در میان خون جگر غرقه وین زمان</p><p>تا کیست آنکه مونس او در کنار اوست</p><p>عاشق رود به شهر کسان لیک همچو ما</p><p>میلش بجا نبیست که شهر و دیار اوست</p><p>هر خستهٔ که دور شد از پیش یار خود</p><p>از شهریار هر که رسد شهریار اوست</p><p>نقش خیال قامتش از چشم ما طلب</p><p>کان سروناز برطرف جویبار اوست</p><p>ما آن نسیم، کو گذری سوی ما کند</p><p>ما خاک آن رهیم که بر رهگذار اوست</p><p>بسیار خاست فتنه ز قد بتان ولی</p><p>این فتنه برنخاست که در روزگار اوست</p><p>دل باز کی به سینهٔ مجروح ما رسد</p><p>مسکین اسیر سلسلهٔ مشگبار اوست</p><p>نام عبید کی رود از یاد اهل دل</p><p>چون گفته‌های نازک او یادگار اوست</p><p>چرخ ستیزه‌کار بر او کی جفا کند</p><p>آخر نه پادشاه خداوندگار اوست</p><p>شاه جهان سکندر ثانی جمال دین</p><p>آن کافتاب چاکر خنجر گذار اوست</p><p>دارای هفت کشور و سلطان شش جهت</p><p>کین نه سپهر در کنف اقتدار اوست</p><p>هم جلوه‌گاه دولت و دین بر جناب وی</p><p>هم بارگاه فتح و ظفر در جوار اوست</p><p>آن کش ستاره نام نهی جوش جیش او</p><p>وانکش فلک خطاب کنی پرده‌دار اوست</p><p>از هر طرف که رایت او جلوه میکند</p><p>نصرت نشسته گوئی در انتظار اوست</p><p>برق از شعاع خنجر او ناگهان بجست</p><p>زیرا که شرمش از گهر شرمسار اوست</p><p>دریاست تنگ حوصله و کوه سرسبک</p><p>آنجا که بحر بخشش و کوه وقار اوست</p><p>این چرخ را که طارم نه پایه مینهد</p><p>رکنی ز جود همت شعری شعار اوست</p><p>ای خسروی که کلک تو آن فیض گستریست</p><p>کین بحر هفتگانه بخار بحار اوست</p><p>تیغ تو گفت من ببرم بیخ دشمنان</p><p>اقرار کرد عقل که این کار کار اوست</p><p>گردون که داشت خلقی در زینهار خود</p><p>امروز چون اسیران در زینهار اوست</p><p>چرخیست دولت تو که اجرام رام او</p><p>بازیست دولت تو که دنیا شکار اوست</p><p>بگشاد هفت کشور دنیا به یک شکوه</p><p>رای تو کافتاب و فلک شرمسار اوست</p><p>یارب به کام ورای تو بادا مدام چرخ</p><p>چندانکه گرد مرکز خاکی مدار اوست</p><p>چندانت عمر باد که پیر دبیر طبع</p><p>گویند عمرهاست که اندر شمار اوست</p><h2><a id="poem-23661" href="https://ganjoor.net/obeyd/divan-obeyd/ghaside-obeyd/sh5">قصیدهٔ شمارهٔ ۵ - در مدح سلطان معزالدین اویس جلایری</a></h2>
<p>دولت قرین دولت صاحبقران ماست</p><p>دنیا به کام پادشه کامران ماست</p><p>سلطان اویس آنکه صفات جلال او</p><p>بیرون ز حد وهم و خیال و گمان ماست</p><p>ای آنشهی که گر تو بگوئی روا بود</p><p>کافاق زنده کردهٔ فیض بیان ماست</p><p>بنیاد عدل محکم و بازوی دین قوی</p><p>از رای روشن و خرد خرده‌دان ماست</p><p>ارکان ظلم و قاعدهٔ جور منهدم</p><p>از سهم تیر و خنجر گیتی ستان ماست</p><p>روی زمین که غرقهٔ طوفان فتنه بود</p><p>امروز در حمایت گرز و سنان ماست</p><p>پشت و پناه خلق جهانی به امر خلق</p><p>احسان شامل و کرم بیکران ماست</p><p>دولت ملازمیست که با ما بزرگ شد</p><p>اقبال بنده‌ایست که از خاندان ماست</p><p>مفتاح ملک و ضامن ارزاق مرد و زن</p><p>شمشیر و تیر و خامهٔ گوهرفشان ماست</p><p>آنجا که از امور سپاهی سخن رود</p><p>نوک زبان تیغ و قلم ترجمان ماست</p><p>پیر و جوان متابع تدبیر ما شدند</p><p>تا رای پیر تابع بخت جوان ماست</p><p>خورشید پادشاه فلک شد از آنکه او</p><p>هر بامداد معتکف آستان ماست</p><p>اقبال پنج نوبت شاهی همی زند</p><p>اکنونکه هفت کشور عالم از آن ماست</p><p>از هر طرف که رایت ما جلوه میکند</p><p>تایید هم رکاب و ظفر هم‌عنان ماست</p><p>از فرش خاک برگذری تا فراز عرش</p><p>مردافکنی که پشت نماید کمان ماست</p><p>هر آرزو که خواسته‌ایم از خدای خویش</p><p>توفیق عهد کرده که آن در ضمان ماست</p><p>هرکس که هست در همه آفاق چون عبید</p><p>آسوده در حمایت حفظ و امان ماست</p><p>شاها زمان فتنه و آشوب و ظلم رفت</p><p>وامروز خوشترین زمانها زمان ماست</p><p>هنگام کین ز جملهٔ دشمن‌کشان ما</p><p>آوازهٔ بزرگی و نام و نشان ماست</p><p>ایزد دعای ما به کرم مستجاب کرد</p><p>زیرا دعای جان تو ورد زبان ماست</p><h2><a id="poem-23662" href="https://ganjoor.net/obeyd/divan-obeyd/ghaside-obeyd/sh6">قصیدهٔ شمارهٔ ۶ - در مدح جلال‌الدین شاه شجاع مظفری</a></h2>
<p>آمد نسیم و نکهت گل در جهان فکند</p><p>بلبل ز شوق غلغه در بوستان فکند</p><p>هم باد نوبهار دل غنچه برگشاد</p><p>هم بید سایه بر سر آب روان فکند</p><p>شوق فروغ ظلمت گل باز آتشی</p><p>در جان زار بلبل فریادخوان فکند</p><p>صوفی صفت شکوفه بر آواز عندلیب</p><p>رقصی بکرد و خرقه سوی باغبان فکند</p><p>رنگ عذار ساقی و تاب شعاع می</p><p>آنعکس بین که بر گل و بر ارغوان فکند</p><p>حیران بماند سوسن آزاده ده زبان</p><p>تا خود که بند خامشیش بر زبان فکند</p><p>تا سرو سرفراز تمول نمود باز</p><p>سرها به ذوق در قدمش میتوان فکند</p><p>بر سر نهاد نرگس سرمست جام زر</p><p>چون چشم باز کرد و نظر در جهان فکند</p><p>باد بهار و مقدم نوروز و بوی گل</p><p>آشوب عیش در دل پیر و جوان فکند</p><p>چون غنچه لب به مدح شهنشاه برگشاد</p><p>ابرش هزار دانهٔ در در دهان فکند</p><p>بهر نثار دامن زر بر گرفت گل</p><p>خود را به بزم پادشه کامران فکند</p><p>سلطان جلال دین که به نانش به گاه جود</p><p>تب لرزه بر طبیعت دریا و کان فکند</p><p>آنشاه شیر حمله که امرش کمند حکم</p><p>در گردن سپهر و زمین و زمان فکند</p><p>بر تخت شاه تا کمر سلطنت ببست</p><p>دولت کلاه شادی بر آسمان فکند</p><p>تدبیر خود به دست سعادت حواله کرد</p><p>ترتیب ملک با خرد خرده دان فکند</p><p>ذرات خاک بر مه و خورشید فخر کرد</p><p>تا چتر سایه بر سر این خاکدان فکند</p><p>امروز نام حاتم طی در زبان خلق</p><p>صیت نوال خسرو صاحبقران فکند</p><p>شاها بیمن مدحت تو شاهوار شد</p><p>هر در که بحر خاطر من بر کران فکند</p><p>هر کو نه خاکپای تو شد دست نکبتش</p><p>در ورطهٔ مذلت و عجز و هوان فکند</p><p>شرح جلال قدر تو میداد ناطقه</p><p>افلاک را ز هستی خود در گمان فکند</p><p>از جور روزگار ننالد دگر عبید</p><p>او را چو بخت نیک بر این آستان فکند</p><p>در موج خیز لجهٔ غم غرقه گشته بود</p><p>لطف تواش به ساحل امن و امان فکند</p><p>جاوید باد مدت عمرت که روزگار</p><p>طرح اساس دولت تو جاودان فکند</p><h2><a id="poem-23663" href="https://ganjoor.net/obeyd/divan-obeyd/ghaside-obeyd/sh7">قصیدهٔ شمارهٔ ۷ - در مدح شاه شیخ ابواسحاق</a></h2>
<p>چو صبح رایت خورشید آشکار کند</p><p>ز مهر قبلهٔ افلاک زرنگار کند</p><p>زمانه مشعلهٔ قدسیان برافروزد</p><p>سپهر کسوت روحانیان شعار کند</p><p>خجسته خسرو سیارگان به طالع سعد</p><p>دگر عزیمت صحرا و کوهسار کند</p><p>چو خیل ترک که بر لشگر حبش تازد</p><p>چو شاه روم که آهنگ زنگبار کند</p><p>به زخم تیغ ممالک‌ستان کشور گیر</p><p>هزار رخنه در این نیلگون حصار کند</p><p>جهان حراقهٔ شب را به تف گرمی صبح</p><p>ز تاب شعلهٔ خورشید پر شرار کند</p><p>زمانه دامن افلاک را زلطف شفق</p><p>هزار لالهٔ نورسته در کنار کند</p><p>سپهر عقد ثریا نهاده بر کف دست</p><p>بدان امید که در پای شه نثار کند</p><p>صفای صبح دل عاشقان به دست آرد</p><p>نسیم باد صبا ساز نوبهار کند</p><p>رسید موسم نوروز و گاه آن آمد</p><p>که دل هوای گلستان و لاله‌زار کند</p><p>صبا فسانهٔ حوران سروقد گوید</p><p>چمن حکایت خوبان گلعذار کند</p><p>عروس گل ز عماری جمال بنماید</p><p>به ناز جلوه‌کنان عزم جویبار کند</p><p>سحاب گردن و گوش مخدرات چمن</p><p>ز فیض خویش پر از در شاهوار کند</p><p>هزار عاشق دلخسته را به یک نغمه</p><p>نوای بلبل شوریده بی‌قرار کند</p><p>صبا به هرچه زند دم به پیش لاله و گل</p><p>روایت از نفس نافهٔ تتار کند</p><p>ز ذوق نرگس تر آب در دهان آرد</p><p>اگر نگاه در این نظم آبدار کند</p><p>چنار دست برآورده روز و شب چون من</p><p>دعای دولت سلطان کامکار کند</p><p>در اینچنین سره فصلی چگویم آنکس را</p><p>که ترک بادهٔ جانبخش خوشگوار کند</p><p>کسیکه باده ننوشد چه خوشدلی بیند</p><p>دلیکه عشق نورزد دگر چه کار کند</p><p>غلام نرگس آنم که با صراحی می</p><p>گرفته دست بتی بر چمن گذار کند</p><p>گهی به بوسه‌ای از لعل او شود قانع</p><p>گهی به نقطه‌ای از لعلش اختصار کند</p><p>گهی حکایت عیش گذشته گوید باز</p><p>گهی شکایت احداث روزگار کند</p><p>دمی ز نغمهٔ نی نالهٔ حزین شنود</p><p>دمی به ساغر می چارهٔ خمار کند</p><p>نه همچو من که درونم بسوزد آتش شوق</p><p>چو یاد صحبت یاران غمگسار کند</p><p>کنار من شود از خون دیده مالامال</p><p>دل رمیده چو یاد دیار و یار کند</p><p>در این غریبی و آوارگی چنین که منم</p><p>مرا به لطف که پرسد که اعتبار کند</p><p>عبید را به از این نیست در چنین سختی</p><p>که تکیه بر کرم و لطف کردگار کند</p><p>نه بیش در طلب مال بی‌ثبات رود</p><p>نه اعتماد بر این جاه مستعار کند</p><p>به آب توبه ز کار جهان بشوید دست</p><p>ز توشه درگذرد گوشه اختیار کند</p><p>به صدق روی دعا همچو جبرئیل امین</p><p>به سوی بارگه شاه و شهریار کند</p><p>مگر عنایت شاه جهان ابو اسحاق</p><p>دلش به عاطفت خود امیدوار کند</p><p>جمال دنیی و دین آنکه آسمان به لند</p><p>غبار درگه او تاج افتخار کند</p><p>یگانه حیدر ثانی که در زمان نبرد</p><p>ز تاب حملهٔ او کوه زینهار کند</p><p>جهان پناها هرکس که بختیار بود</p><p>دعای جان تو سلطان بختیار کند</p><p>زمانه نام تو جمشید تاج‌بخش نهاد</p><p>فلک خطاب تو خورشیدکان یسار کند</p><p>خرد چو بازو و تیغ تو با خیال آرد</p><p>حدیث حیدر کرار و ذوالفقار کند</p><p>به روز معرکه بدخواه در برابر تو</p><p>چو روبهیست که با شیر کارزار کند</p><p>حسود جاه تو هرگه که پایه‌ای طلبد</p><p>سیاست تو اشارت به پای دار کند</p><p>هزار حاتم طی را به گاه فیض سخا</p><p>به نان بحر نوال تو شرمسار کند</p><p>نه جرم در بر عفو تو ناامید شود</p><p>نه آز بر در بر تو انتظار کند</p><p>ز حد گذشت جسارت کنون همان بهتر</p><p>که بر دعا سخن خویش اختصار کند</p><p>مدار دولت ودین بر جناب جاه تو باد</p><p>همیشه تا که فلک بر مدر مدار کند</p><p>بقای عمر تو چندانکه حصر نتواند</p><p>هزار سال محاسب اگر شمار کند</p><h2><a id="poem-23664" href="https://ganjoor.net/obeyd/divan-obeyd/ghaside-obeyd/sh8">قصیدهٔ شمارهٔ ۸ - در مدح یکی از پادشاهان عصر</a></h2>
<p>چو شقهٔ شب عنبر نثار بگشایند</p><p>در سراچهٔ نیلی حصار بگشایند</p><p>سپهر را تتق زرنگار بربندند</p><p>ز پیش پردهٔ گوهر نگار بگشایند</p><p>به زخم تیغ مقیمان خطهٔ خاور</p><p>ولایت از سپه زنگبار بگشایند</p><p>شکوفه‌ها که در آن لحظه چشم باز کنند</p><p>زبان به شکر نسیم بهار بگشایند</p><p>چو غنچه‌ها کمر حسن بر میان بندند</p><p>هزار نعره ز جان هزار بگشایند</p><p>چو بیدها به در آرند تیغها ز غلاف</p><p>چه خون که از جگر لاله‌زار بگشایند</p><p>به ذوق روزهٔ یکساله شاهدان چمن</p><p>به جرعه‌های می خوشگوار بگشایند</p><p>به لطف خون ز رگ ارغوان و شاهد گل</p><p>به نوک نشتر سر تیز خار بگشایند</p><p>میان باغ خجالت کشند لاله و گل</p><p>اگر نقاب ز رخسار یار بگشایند</p><p>هوای باغ و شمیم گل و نسیم بهار</p><p>گره ز طبع من دلفکار بگشایند</p><p>مجاهزان طبیعت به دست باد صبا</p><p>هزار نافهٔ مشگ تتار بگشایند</p><p>ز بهر عرض ثنا و دعای حضرت شاه</p><p>زبان سوسن و دست و چنار بگشایند</p><p>مدبدان فلک را چو کار در بندند</p><p>بیمن رای شه کامکار بگشایند</p><p>شکوه و باسش اگر بانگ بر زمانه زنند</p><p>زهم توالی لیل و نهار بگشایند</p><p>وگر به قهر نگاهی کنند بر افلاک</p><p>ز هفت بختی گردون قطار بگشایند</p><p>چو برق تیغ بر اعدای او زبانه زند</p><p>زبان دوست به صد زینهار بگشایند</p><p>به روز رزم غلامان او چو قهر کنند</p><p>ز حد قاهره تا قندهار بگشایند</p><p>به کینه چون کمر کارزار دربندند</p><p>به حمله صد گره از کوهسار بگشایند</p><p>هزار قلعه رویین اگر به پیش آید</p><p>به زور بازوی خنجر گذار بگشایند</p><p>جهان پناها با آنکه تیغ و بازوی تو</p><p>مدار این فلک بی مدار بگشایند</p><p>به لطف دست و دلت هر دمی جهانی را</p><p>زبند حادثهٔ روزگار بگشایند</p><p>مبارزان توغران روند بر سر خصم</p><p>چو شیر را که برای شکار بگشایند</p><p>همه دعای تو یابند بر جریدهٔ من</p><p>چو روزنامه به روز شمار بگشایند</p><p>همیشه تا بد و نیک از قضای حق دانند</p><p>چو عاقلان نظر اعتبار بگشایند</p><p>تو کامران و پیاپی مدبران قضا</p><p>به روی تو، در هر اختیار بگشایند</p><h2><a id="poem-23665" href="https://ganjoor.net/obeyd/divan-obeyd/ghaside-obeyd/sh9">قصیدهٔ شمارهٔ ۹ - در مدح جمال‌الدین شاه شیخ ابواسحاق اینجو</a></h2>
<p>پیش از آن کین کار بر این سقف مینا کرده‌اند</p><p>وین مقرنس قبهٔ نه توی مینا کرده‌اند</p><p>عقل اول را ز کاف و نون برون آورده‌اند</p><p>وز عدم اوضاع موجودات پیدا کرده‌اند</p><p>عالم سفلی ز عقل و روح فایض گشته‌اند</p><p>صورت اجرام علوی را هیولا کرده‌اند</p><p>اطلس زربفت را در اختران پوشیده‌اند</p><p>کوه را پیراهن از اکسون و خارا کرده‌اند</p><p>حیز ارواح را ترتیب و تزیین داده‌اند</p><p>سوی او روحانیان عزم تماشا کرده‌اند</p><p>این منور سطح اخضر در میان گسترده‌اند</p><p>وین مدور طاق هفت ایوان خضرا کرده‌اند</p><p>خیر و شر در عالم کون و فساد آورده‌اند</p><p>نام آدم برده‌اند و ذکر حوا کرده‌اند</p><p>در میان قبهٔ این دیر دولابی اساس</p><p>جرم خور تابنده چون قندیل ترساکرده‌اند</p><p>پیش از آن کافلاک را از انجم آیین بسته‌اند</p><p>واندرو خورشید و ماه و تیر و جوزا کرده‌اند</p><p>نقش نام شیخ ابواسحاق بن محمودشاه</p><p>سکهٔ رخسار چرخ سیم سیما کرده‌اند</p><p>هرچه اسباب جهانداری و قسم خسرویست</p><p>از برای حضرت سلطان مهیا کرده‌اند</p><p>عرشیان بر رایتش «نصر من الله» خوانده‌اند</p><p>قدسیان تفسیر از «انا فتحنا» کرده‌اند</p><p>فتح و نصرت بر جناب او ملازم گشته‌اند</p><p>دولت و رفعت به درگاهش تولی کرده‌اند</p><p>پیشکاران قضا و نقشبندان قدر</p><p>هرچه رایش زان مبرا شد تبرا کرده‌اند</p><p>چار عنصر پنج حس و شش جهات و هفت چرخ</p><p>بندگی درگهش طبعا و طوعا کرده‌اند</p><p>وصف جود شاه دریا دل مگر نشنیده‌اند</p><p>آن کسان کز جهل وصف کان و دریا کرده‌اند</p><p>روی را زان ابلق ایام توسن طبع را</p><p>در میان اختگان شاه طمغا کرده‌اند</p><p>خاص و عامش در سحرگاهان دعاها گفته‌اند</p><p>وان دعاهای سحرگاهی اثرها کرده‌اند</p><p>ای جهانگیر آفتاب هفت کشور کز علو</p><p>بندگانت را لقب جمشید و دارا کرده‌اند</p><p>آسمانها پرتوی از نور رایت برده‌اند</p><p>نام او خورشید و ماه عالم آرا کرده‌اند</p><p>اختران چرخ هردم از برای افتخار</p><p>خاک پایت توتیای چشم بینا کرده‌اند</p><p>از سر کلک تو می‌یابند در احیای عدل</p><p>آن روایتها کز انفاس مسیحا کرده‌اند</p><p>تا ابد بر تخت دولت ملک گیر و تاج بخش</p><p>کین تمنی عرشیان از حق تعالی کرده‌اند</p><h2><a id="poem-23666" href="https://ganjoor.net/obeyd/divan-obeyd/ghaside-obeyd/sh10">قصیدهٔ شمارهٔ ۱۰ - ایضا در مدح همو گوید</a></h2>
<p>سپیده‌دم علم صبح چون روان کردند</p><p>زمهر بر سر آفاق زرفشان کردند</p><p>مدبران امور فلک ز راه ختن</p><p>به تیرگی ز حبش لشگری روان کردند</p><p>به صد لباس برآمد سپهر بوقلمون</p><p>چو صبح را تتق از ساده پرنیان کردند</p><p>چو چتر خسرو خاور خرام پیدا شد</p><p>سپاه شب بنه در کوهها نهان کردند</p><p>خروس صبح چو زد بال آتشین بر چرخ</p><p>غراب را به شب آواره ز آشیان کردند</p><p>ز آسمان چو نشان شفق پدید آمد</p><p>کنار کوه پر از تازه ارغوان کردند</p><p>مسافران سماوی به خطهٔ مغرب</p><p>هزیمت از طرف راه کهکشان کردند</p><p>ز زنگ آینهٔ صبح زان نفس شد پاک</p><p>که تیغ مهر زراندود زرفشان کردند</p><p>مجاهزان فلک صدهزار عقد گهر</p><p>نثار چتر شهنشاه کامران کردند</p><p>کشید تیر بر اعدای دولت سلطان</p><p>مبارزان ختن روی در جهان کردند</p><p>سحر ز شعلهٔ خورشید دشمنانش را</p><p>چو شمع آتش دلسوز در دهان کردند</p><p>در آنزمان ز سر صدق قدسیان هردم</p><p>دعای دولت شاه از میان جان کردند</p><p>سپهر و انجم و خورشید توتیای بصر</p><p>ز گرد سم سمند خدایگان کردند</p><p>جمال دنیی و دین پادشاه هفت اقلیم</p><p>که بخت و دولت بر درگهش قران کردند</p><p>شهنشهی که ز دیوان کبریا او را</p><p>خطاب شاه سلاطین انس و جان کردند</p><p>نظام خدمت او چرخ توامان بستند</p><p>کمند طاعت او طوق اختران کردند</p><p>ضمیر روشن و رای مبارک او را</p><p>بر آسمان و زمین شاه قهرمان کردند</p><p>جهان پناها دست و دلت ز روی کردم</p><p>جهانیانرا تا حشر میهمان کردند</p><p>ترا به دولت سرمد ز بامداد ازل</p><p>مدبران قضا و قدر ضمان کردند</p><p>جوان شدند ز سر چرخ پیر و دهر خرف</p><p>چو التجا به چنین دولت جوان کردند</p><p>ز لطف و عنف تو رمزیکه باز میگفتند</p><p>زبان کلک و سنان تو ترجمان کردند</p><p>چو تیغ قهر کشیدند در ازل آجال</p><p>نخست بر سر خصم تو امتحان کردند</p><p>در آنزمان که به قدرت مهندسان قضا</p><p>بنای شش جهت و هفت آسمان کردند</p><p>علو جاه ترا شاهی زمین دادند</p><p>سپاه عدل ترا حامی زمان کردند</p><p>چو قصر قدر تو میساختند روز ازل</p><p>حضیص پایهٔ او فرق فرقدان کردند</p><p>فراز بام جلال تو پیر گردون را</p><p>چو هندوان گه و بیگاه پاسبان کردند</p><p>به عهد عدل تو افسانه گشت در افواه</p><p>حکایتی که ز دارا و اردوان کردند</p><p>شدند غرق حیا پیش ابر احسانت</p><p>کسان که قصهٔ دریا و وصف کان کردند</p><p>جناب جاه تو پاینده باد کز ازلش</p><p>مقر معدلت و منزل امان کردند</p><h2><a id="poem-23667" href="https://ganjoor.net/obeyd/divan-obeyd/ghaside-obeyd/sh11">قصیدهٔ شمارهٔ ۱۱ - ایضا در مدح همو گوید</a></h2>
<p>دمید باد دلاویز و بوی جان آورد</p><p>نوید کوکبهٔ گل به گلستان آورد</p><p>رسید موسم نوروز و یمن مقدم او</p><p>به سوی هر دلی از خرمی نشان آورد</p><p>شکوفه باز بخندید و لطف خندهٔ او</p><p>نشاط با دل محزون عاشقان آورد</p><p>نسیم خسته شد و ناتوان و می‌افتد</p><p>ز بسکه رخت ریاحین بوستان آورد</p><p>هزاردستان در وصف روی لاله و گل</p><p>هزار نغمه و دستان به داستان آورد</p><p>غلام دولت آنم که بر کنار چمن</p><p>نشست و بابت خود دست در میان آورد</p><p>سپیده‌دم که صبا بهر شاهدان بهار</p><p>به عرصهٔ چمن از ابر سایبان آورد</p><p>چه ذره‌است که بر طرهٔ بنفشه فشاند</p><p>چه آب لطف که بر روی ارغوان آورد</p><p>ز شوق بلبل شوریده دل به گل میگفت</p><p>بیا بیا که فراقت مرا به جان آورد</p><p>پیام داد به باد سحر شکوفه که خیز</p><p>بیا که بی‌تو نفس بر نمی‌توان آورد</p><p>گل آن زمان به چمن خسرو ریاحین شد</p><p>که ره به مجلس سلطان کامران آورد</p><p>جمال دنیی ودین آنکه رای انور او</p><p>شکست در مه و خورشید آسمان آورد</p><p>زمانه باز به پیرانه سرجوان زان شد</p><p>که التجا به چنین دولت جوان آورد</p><p>خطاب سوسن از آنروی میکنند آزاد</p><p>که نام بندگی شاه بر زبان آورد</p><p>در سلامت و اقبال شد به رویش باز</p><p>هرآنکه روی بدین دولت آستان آورد</p><p>گرفت جمله جهان آفتاب از آنکه پناه</p><p>به زیر سایهٔ چتر خدایگان آورد</p><p>جهان پناها عدل تو خلق عالم را</p><p>ز جور حادثه پروانهٔ امان آورد</p><p>خجسته کلک گهربار عنبر افشانت</p><p>به سائلان خبر گنج شایگان آورد</p><p>کف تو دامن آز و نیاز پر در کرد</p><p>چو بخشش تو امل را به میهمان آورد</p><p>تو عین معجز و دولت نگر که یکسر موی</p><p>خلاف رای تو هرکس که در گمان آورد</p><p>قضا به قصد سرش تیغ از نیام کشید</p><p>قدر به کشتن او تیر در کمان آورد</p><p>عدوی تو ز فلک تاج و تخت می‌طلبید</p><p>زمانه از پی او دار و ریسمان آورد</p><p>هرآنکه سرکشئی با تو کرد گردونش</p><p>به درگه تو ز ناگه به سر دوان آورد</p><p>جهان زمردی و از مردمی تهی شده بود</p><p>علو همتت آن رسم در جهان آورد</p><p>به کام خویش بمان جاودان که بخت ترا</p><p>زمانه مژدهٔ اقبال جاودان آورد</p><h2><a id="poem-23668" href="https://ganjoor.net/obeyd/divan-obeyd/ghaside-obeyd/sh12">قصیدهٔ شمارهٔ ۱۲ - ایضا در مدح شاه شیخ ابواسحاق</a></h2>
<p>خدای تا خم این برکشیده ایوان کرد</p><p>در او نشیمن ناهید تیر و کیوان کرد</p><p>به دست قدرت چوگان حکم و گوی سپهر</p><p>میان عرصهٔ میدان صنع گردان کرد</p><p>نشاند شعلهٔ خورشید در خزانهٔ شب</p><p>چراغ ماه ز قندیل مهر تابان کرد</p><p>به دار شش جهت انداخت مهرهٔ ایام</p><p>محل نامیه در چار طاق ارکان کرد</p><p>ارادتش به عطا جسم را روان بخشید</p><p>مشیتش به کرم خاکرا سخندان کرد</p><p>ز بهر کوکبهٔ حادثات تقدیرش</p><p>هزار شعبه در کائنات پنهان کرد</p><p>ز بامداد ازل تا به انقراض ابد</p><p>زمام ملک به فرمان شاه ایران کرد</p><p>جهانگشای جوانبخت شیخ ابواسحاق</p><p>که آسمان لقبش پادشاه و سلطان کرد</p><p>قضا شکوه قدرقدرتی که فرمانش</p><p>به هرچه رفت قضا امتحان فرمان کرد</p><p>خجسته قبهٔ قدرش به زیر سایهٔ جود</p><p>حمایت مه تابان و مهر رخشان کرد</p><p>به هیچ دور چنین تاج بخش چشم فلک</p><p>ندید اگرچه بسی گرد خاک دوران کرد</p><p>حریم دایرهٔ امن شد چو صید حرم</p><p>هرآنکه عزم در خسرو جهانبان کرد</p><p>کفش چوکار جهانرا حوالت بد و نیک</p><p>به تیغ تیز رو و کلک عنبرافشان کرد</p><p>هرآن قضیه که مشکل نمود سهل آمد</p><p>هر آنحدیث که دشوار بود آسان کرد</p><p>ز عدل شاه سر خود چو مار کوفته یافت</p><p>کسیکه خانهٔ موری به ظلم ویران کرد</p><p>حدیث خسرو پرویز آن مثل دارد</p><p>که دیو را هوس منصب سلیمان کرد</p><p>تو عین معجز سلطان نگر که با سلطان</p><p>هرآنکه دعوی عصیان و قصد کفران کرد</p><p>هنوز پای نیاورده در رکاب غرور</p><p>عنان زنان به جهنم رکاب رنجان کرد</p><p>جهان پناها اقبال تا به روز شمار</p><p>چو بندگان تو با حضرت تو پیمان کرد</p><p>از آنزمانکه کمان تو کرد پشتی عدل</p><p>ستم چویا و گیان روی در بیابان کرد</p><p>چو قهر و لطف تو در کاینات کرد اثر</p><p>در آن زمان که جهان را خدای بنیان کرد</p><p>قضا ز شعلهٔ آن آتش جهنم ساخت</p><p>قدر ز قطرهٔ این عین آب حیوان کرد</p><p>به عهد عدل تو در پیچ و تاب ماند کسی</p><p>که همچو زلف بتان خاطری پریشان کرد</p><p>بلند نام تو هرجا که رفت تحسین یافت</p><p>کریم نفس تو با هرکه هست احسان کرد</p><p>جهان به کام تو و دوستان جاه تو باد</p><p>که دشمنان ترا تیر چرخ قربان کرد</p><p>بقای عمر تو چندانکه تا به روز شمار</p><p>حساب صد یک آنرا شمار نتوان کرد</p><h2><a id="poem-23669" href="https://ganjoor.net/obeyd/divan-obeyd/ghaside-obeyd/sh13">قصیدهٔ شمارهٔ ۱۳ - در ستایش سلطان معزالدین اویس جلایری</a></h2>
<p>ترکم چو قصد خون دل عاشقان کند</p><p>ز ابرو و غمزه دست به تیر و کمان کند</p><p>آرام جان به نرگس ساحر ز ما برد</p><p>تاراج دل به طرهٔ عنبر فشان کند</p><p>چون با کمر به راز درآید میان او</p><p>جاسوس‌وار باز سری در میان کند</p><p>گه بر گل از بنفشه خطی دلربا کشد</p><p>گه لاله‌زار سنبل تر سایه‌بان کند</p><p>سرمست اگر به باغ رود عکس عارضش</p><p>خون در کنار تازه گل و ارغوان کند</p><p>از شرم او چه جلوه کند در کنار جوی</p><p>سرو از چمن برآید و گل رخ نهان کند</p><p>سوسن چو بگذرد متمایل به صد زبان</p><p>افسوس بر شمایل سرو روان کند</p><p>حال دلم ز زلف پریشان او بپرس</p><p>تا مو به مو بگوید و یک یک بیان کند</p><p>از چشم او فسانهٔ رنجوریم شنو</p><p>تا او به شرح وصف من ناتوان کند</p><p>هم دردمند عشق که سودای او پزد</p><p>سودش به دست باشد اگر سر زیان کند</p><p>در کوی عشق مدعیش نام کرده‌اند</p><p>آنرا که نام سر برد و فکر جان کند</p><p>دارم امید آنکه به اقبال پادشاه</p><p>روزی به وصل خویشتنم میهمان کند</p><p>سلطان اویس آنکه فلک هر دمش خطاب</p><p>شاه جهان و خسرو گیتی ستان کند</p><p>شاهی که بهر کسب سعادت همای فتح</p><p>در زیر سایهٔ علمش آشیان کند</p><p>گرد سمند سرکش او را سپهر پیر</p><p>از روی فخر تاج سر فرقدان کند</p><p>بیدانشی بود که کسی با وجود او</p><p>بنشیند و حکایت نوشیروان کند</p><p>ای خسروی که روز نبرد از نهیب تو</p><p>کوه از فزع بنالد و دریا فغان کند</p><p>آه از دمیکه گرز و کمان تو با عدو</p><p>این چین در ابرو آورد آن سرگران کند</p><p>کیوان که گوتوال سپهرت هر شبی</p><p>بر درگه تو بندگی پاسبان کند</p><p>شهرت به سعد اکبر از آن یافت مشتری</p><p>کو روز و شب دعای تو ورد زبان کند</p><p>بهرام از برای سپاه تو دائما</p><p>ترتیب تیغ و جوشن و بر گستوان کند</p><p>خورشید نوربخش جهانگیر شد از آنک</p><p>هر بامداد سجدهٔ آن آستان کند</p><p>در بزم تو که مجمع شاهان عالمست</p><p>ناهید دستیاری خنیاگران کند</p><p>منظور خلق دوش از آن شد هلال عید</p><p>کو بر فلک ز نعل سمندت نشان کند</p><p>جود تو نام هر که به خاطر در آورد</p><p>رزق هزار سالهٔ او را ضمان کند</p><p>طبع عبید را که چو گنجیست شایگان</p><p>معذور دار قافیه گر شایگان کند</p><p>بادا قران فتح و ظفر بر جناب تو</p><p>تا مهر نوربخش به اختر قران کند</p><p>چندانت عمر باد که چرخ عطیه بخش</p><p>صد بار پیر گردی و بازت جوان کند</p><h2><a id="poem-23670" href="https://ganjoor.net/obeyd/divan-obeyd/ghaside-obeyd/sh14">قصیدهٔ شمارهٔ ۱۴ - در مدح شاه شیخ ابواسحاق گوید</a></h2>
<p>جهان خوشست و چمن خرمست و بلبل شاد</p><p>ببار بادهٔ گلرنگ هرچه بادا باد</p><p>به شش جهت چو از این هفت چرخ بوقلمون</p><p>از آنچه هست مقدر نه کم شود نه زیاد</p><p>به نای و نی نفسی وقت خویشتن خوش دار</p><p>چو نای و نی چه دهی عمر خویشتن بر باد</p><p>بگیر دست بتی وز زمانه دست بدار</p><p>غلام سرو قدی باش و از جهان آزاد</p><p>زمین که بود زتاثیر زمهریر خراب</p><p>ز یمن مقدم نوروز می‌شود آباد</p><p>به شاهدان چمن صد هزار لخلخه حور</p><p>به دست پیک نسیم بهار بفرستاد</p><p>چو نقشبند ریاحین قبای غنچه ببست</p><p>صبا به لطف سر نافهٔ ختن بگشاد</p><p>میان سبزه و گل رقص میکند لاله</p><p>به پیش آب روان جلوه میکند شمشاد</p><p>درم فشانی بر فرق سبزه‌ها کاریست</p><p>که باز لطف نسیم بهار را افتاد</p><p>ز رنگ و بوی چمن جنتیست پنداری</p><p>که هست درگه اعلای شاه شاه نژاد</p><p>جهانگشای جوانبخت شیخ ابواسحاق</p><p>که چرخ پیر جوانی چو او ندارد یاد</p><p>کمینه بندهٔ او صد چو رستم دستان</p><p>کهینه چاکر او صد چو کیقباد و قباد</p><p>مهابتیست سر تیغ آبدارش را</p><p>که از صلابت او آب میشود فولاد</p><p>خدایگانا تا روز حشر لطف خدای</p><p>زمام دولت و حکمت به دست حکم تو داد</p><p>چو شمع هر که کند سرکشی در این حضرت</p><p>عجب مدار گرش آتش اوفتد به نهاد</p><p>سمند باد مسیر تو، با صبا هم تک</p><p>سنان صاعقه بار تو با قدر همزاد</p><p>همیشه شیر فلک آرزوی آن دارد</p><p>که با سگان درت دوستی کند بنیاد</p><p>به روز معرکه صد خصم را به هم بر دوخت</p><p>هر آن خدنگ که از بازوی تو یافت گشاد</p><p>مراد خلق ز جود تو میشود حاصل</p><p>ز روی لطف مراد دلت خدا بدهاد</p><h2><a id="poem-23671" href="https://ganjoor.net/obeyd/divan-obeyd/ghaside-obeyd/sh15">قصیدهٔ شمارهٔ ۱۵ - ایضا در مدح همو گوید</a></h2>
<p>بنوش باده که فصل بهار می‌آید</p><p>نوید خرمی از روزگار می‌آید</p><p>ز ابر قطرهٔ آب حیات می‌بارد</p><p>ز باد نفخهٔ مشک تتار می‌آید</p><p>برای رونق بزم معاشران لاله</p><p>گرفته جام می خوشگوار می‌آید</p><p>میان باغ به صد لب شکوفه میخندد</p><p>که سبزه میدمد و گل به بار می‌آید</p><p>دماغ شیفتگان را به جوش میرد</p><p>خروش مرغ که از مرغزار می‌آید</p><p>هزار پیرهن از شوق میکند پاره</p><p>به گوش غنچه چو بانک هزار می‌آید</p><p>به باغ گربه بر اطراف شاخ پنداری</p><p>گشاده پنجه باری شکار می‌آید</p><p>به هر کجا که رود مرده زنده گرداند</p><p>نسیم کز طرف جویبار می‌آید</p><p>کنون چو غنچه و گل هرکجا که زنده‌دلیست</p><p>به زیر سایهٔ بید و چنار می‌آید</p><p>کنار آب و کنار بتان غنیمت دان</p><p>کنون که موسم بوس و کنار می‌آید</p><p>غلام دولت آنم که مست سوی چمن</p><p>گرفته دست بتی چون نگار می‌آید</p><p>به باغ جلوه کنان گل نهاده زر بر کف</p><p>به بزم شاه جهان با نثار می‌آید</p><p>جمال دنیی ودین کافتاب هر روزه</p><p>به سوی درگه او بنده‌وار می‌آید</p><p>خدایگان سلاطین که دولت او را</p><p>مدد ز حضرت پروردگار می‌آید</p><p>شهیکه مژدهٔ اقبال و کامرانی او</p><p>ز اوج طارم نیلی حصار می‌آید</p><p>فلک خزاین جنات آستانهٔ تو</p><p>کجا سپهر برین در شمار می‌آید</p><p>به روز معرکه خورشید تیغ زن هر دم</p><p>ز زخم تیغ تو در زینهار می‌آید</p><p>ز باد نیزهٔ آتش نهیب چون آبت</p><p>عدوی سوخته دل خاکسار می‌آید</p><p>به هر طرف که رود رایت تو نصرت و فتح</p><p>پذیره‌اش ز یمین و یسار می‌آید</p><p>خجسته سایهٔ چتر جهانگشای ترا</p><p>ز همنشینی خورشید عار می‌آید</p><p>به بندگی تو هر کو نگه کند ننگش</p><p>ز نام رستم و اسفندیار می‌آید</p><p>ز گفته‌های کسان عرض میکنم بیتی</p><p>که عرض کردنش اینجا به کار می‌آید</p><p>ز عمر برخور و دل را نوید شادی ده</p><p>که بوی دولتت از روزگار می‌آید</p><p>هزار سال بمان کامران که دولت تو</p><p>بدانچه رای کنی کامکار می‌آید</p><h2><a id="poem-23672" href="https://ganjoor.net/obeyd/divan-obeyd/ghaside-obeyd/sh16">قصیدهٔ شمارهٔ ۱۶ - ایضا در مدح همو</a></h2>
<p>خوش آن نسیم که بوئی ز زلف یار آرد</p><p>به عاشقی خبر یار غمگسار آرد</p><p>به سوی بلبل بیدل برد بشارت گل</p><p>به باغ مژدهٔ ایام نوبهار آرد</p><p>خوشا کسی که سلامی بدان دیار برد</p><p>وز آن دیار پیامی بدین دیار آرد</p><p>اگر نه پیک نسیم بهار رنجه شود</p><p>عنایتی به سر عاشقان زار آرد</p><p>که حال من به سر کوی یار عرضه کند</p><p>که یادش از من مهجور دلفکار آرد</p><p>به اختیار نکردم جدائی از بر یار</p><p>بلا که بر سر خاطر به اختیار آرد</p><p>غریب شهر کسانم که در شمار آیم</p><p>غریب بی سر و پا را که در شمار آرد</p><p>عبید را به از آن نیست در چنین سختی</p><p>که روی عجز به درگاه کردگار آرد</p><p>مگر که بخت بلندش ز خواب برخیزد</p><p>تهوری کند و دولتی به کار آرد</p><p>که آن غریب پریشان خسته کشتی عمر</p><p>ز موج لجهٔ ایام برکنار آرد</p><p>چو بخت دولت اقبال و فتح و نصرت روی</p><p>به سوی بارگه شاه کامکار آرد</p><p>جمال دنیی ودین خسرویکه روز نبرد</p><p>به زخم تیر فلک را به زینهار آرد</p><p>ز ترس کوه بلرزد کمر بیندازد</p><p>سموم قهرش اگر رو به کوهسار آرد</p><p>به گاه لطف دم خلق عنبر افشانش</p><p>شکست در نفس آهوی تتار آرد</p><p>جهان پناها آنی که گرد موکب تو</p><p>برای چرخ نهم تاج افتخار آرد</p><p>همای چتر تو چون سایه بر جهان افکند</p><p>قضا ز فتح و ظفر بر سرش نثار آرد</p><p>هر آرزو که ز بخت امتحان کنی در حال</p><p>به پیش رفت تو بی‌دفع و انتظار آرد</p><p>ز جور چرخ جفا پیشه در امان باشد</p><p>عنایت تو کسی را که در حصار آرد</p><p>حسود جاه ترا تخت و تاج باید لیک</p><p>زمانه از پی او ریسمان و دار آرد</p><p>عدو نشاند نهالی و بهر کشتن او</p><p>کمان ونیزه و شمشیر و تیربار آرد</p><p>خجسته کلک تو دایم ز بحر جود و کرم</p><p>برای گوش امل در شاهوار آرد</p><p>همه ثنای تو گویند هر زمان کامروز</p><p>متاع شعر به بازار روزگار آرد</p><p>دعا به پیش تو آرم که هرکسی تحفه</p><p>به قدر طاقت و امکان و اقتدار آرد</p><p>تو پایدار بمان تا ابد که بخت ترا</p><p>زمانه مژدهٔ اقبال پایدار آرد</p><h2><a id="poem-23673" href="https://ganjoor.net/obeyd/divan-obeyd/ghaside-obeyd/sh17">قصیدهٔ شمارهٔ ۱۷ - در مدح جلال‌الدین شاه شجاع</a></h2>
<p>نسیم باد سحر عزم بوستان دارد</p><p>دمید و بازدمش کیمیای جان دارد</p><p>رسید مژده که سلطان گل به طالع سعد</p><p>عزیمت چمن و رای گلستان دارد</p><p>به ناز تکیه زده بر کنار آب روان</p><p>ز بید مروحه وز سرو سایبان دارد</p><p>سمن فسانه ز رخسار حور میگوید</p><p>چمن طراوت نزهتگه جنان دارد</p><p>نمیرود همه شب چشم نرگس اندر خواب</p><p>ز بسکه بلبل شوریده دل فغان دارد</p><p>هنوز لالهٔ نورسته ناشگفته تمام</p><p>چه موجبست که با سبزه سرگران دارد</p><p>فروغ روی بتم در قدح بدان ماند</p><p>که آب آید و در روی ارغوان دارد</p><p>ز عکس چهرهٔ او لاله را به خون جگر</p><p>حکایتی است که با غنچه در میان دارد</p><p>به سرو نسبت آزادی و سرافرازی</p><p>از آن کنند که آیین راستان دارد</p><p>زبان درازی از آن در چمن کند سوسن</p><p>که حرز مدح شهنشاه بر زبان دارد</p><p>سحاب جود مگر از عطای شاه آموخت</p><p>که طبع فایض ودست گهر فشان دارد</p><p>جلال دنیی و دین خسروی که روز نبرد</p><p>ظفر ملازم و اقبال همعنان دارد</p><p>شهی که کسوت جاه و منال دولت او</p><p>طراز سرمد و ترفیع جاودان دارد</p><p>بلند مرتبه دریا دلی که پایهٔ قدر</p><p>بسی رفیع‌تر از فرق فرقدان دارد</p><p>به پیش بخشش او یک زمان وفا نکند</p><p>هر آن متاع که گنجور بحر و کان دارد</p><p>جهان پناه که خورشید پادشاهی چرخ</p><p>ز خاکبوسی این فرخ آستان دارد</p><p>همای دولت آنروز شد همایونفال</p><p>که زیر سایهٔ چتر تو آشیان دارد</p><p>سری که سر کشیئی با تو آشکارا کرد</p><p>دلیکه دشمنئی با تو در میان دارد</p><p>قضا به قصد سرش تیغ میکشد ز نیام</p><p>قدر به کشتن او تیر در کمان دارد</p><p>گرفتم آنکه ز شاهان روزگار کسی</p><p>سپاه بیعدد و ملک بیکران دارد</p><p>چنین هنر که تو داری کراست در عالم</p><p>چنین پدر که تو داری که در جهان دارد</p><p>عبید را که مر بی‌عنایت تو بود</p><p>امیدها که بدین دولت جوان دارد</p><p>ز همت تو به پیرانه سر بیابد زود</p><p>چه غم زنائبهٔ دور آسمان دارد</p><p>اگر چه قافیه شد شایگان چه باک او را</p><p>که از معانی صد گنج شایگان دارد</p><p>امیدوار چنانم به فضل حق که ترا</p><p>همیشه شاه و سرافراز بی‌گمان دارد</p><p>خجسته ذات شریف ترا که باقی باد</p><p>ز شر حادثهٔ چرخ در امان دارد</p><h2><a id="poem-23674" href="https://ganjoor.net/obeyd/divan-obeyd/ghaside-obeyd/sh18">قصیدهٔ شمارهٔ ۱۸ - در مدح خواجه رکن‌الدین عمیدالملک</a></h2>
<p>باز گل جلوه‌کنان روی به صحرا دارد</p><p>نوجوان است سر عیش و تماشا دارد</p><p>خار در پهلو و پا در گل و خوش میخندد</p><p>لطف بین کین گل نورستهٔ رعنا دارد</p><p>آب هر لحظه چو داود زره میسازد</p><p>باد خاصیت انفاس مسیحا دارد</p><p>لاله بر طرف چمن رقص کنان پنداری</p><p>نو عروسیست که پیراهن والا دارد</p><p>قصهٔ سرو دراز است نمیشاید گفت</p><p>کان حدیثیست که آن سر به ثریا دارد</p><p>اینچنین زار که بلبل به چمن می‌نالد</p><p>نسبتی با من دلدادهٔ شیدا دارد</p><p>بوستان را همه اسباب مهیاست ولی</p><p>خرم آن کو همه اسباب مهیا دارد</p><p>نقد امروز غنیمت شمر از دست مده</p><p>کور بختست که اندیشهٔ فردا دارد</p><p>بت من جلوه‌کنان گر به چمن درگذرد</p><p>با رخش سوی گل و لاله که پروا دارد</p><p>آن چه حسن است که آن شکل و شمایل را هست</p><p>وان چه لطفست که آن قامت و بالا دارد</p><p>گفتمش زلف تو دارد دل من از سرطنز</p><p>گفت کین بی سر و پا بین که چه سودا دارد</p><p>قطرهٔ اشگ من خسته جگر در غم او</p><p>هست خونی که تعلق به سویدا دارد</p><p>عالمی بندهٔ اوگشته واو از سر صدق</p><p>هوس بندگی صاحب دانا دارد</p><p>رکن دین خواجهٔ مه چاکر خورشید غلام</p><p>که دل و مرتبهٔ حاتم و دارا دارد</p><p>در جهان همسر و همتاش نه بودست و نه هست</p><p>به خدائی که نه انباز و نه همتا دارد</p><p>دشمن از برق سنانش بگدازد ور خود</p><p>تن ز پولاد و دل از صخرهٔ صما دارد</p><p>صاحبا شاهد شد سرمهٔ چشم افلاک</p><p>خاک پای تو که در دیدهٔ ما جا دارد</p><p>خرد پیر ترا دولت برنا یار است</p><p>خنک این پیر که آن دولت برنا دارد</p><p>دست دریاش گهر بخش تو هنگام عطا</p><p>همچو ابریست که خاصیت دریا دارد</p><p>پیش رای تو کجا لاف ضیا باید زد</p><p>کیست خورشید که این زهره و یارا دارد</p><p>حلقهٔ چاکری تست که دارد مه نو</p><p>کمر بندگی تست که جوزا دارد</p><p>راستی خواجه در این عهد ترا شاید گفت</p><p>که زجودت همه کس عیش مهنا دارد</p><p>گه گهی تربیتی از سر اشفاق و کرم</p><p>بنده از خدمت مخدوم تمنی دارد</p><p>می‌نواز از سر انعام دعاگویان را</p><p>که دعاهای به اخلاص اثرها دارد</p><p>تا ابد در دو جهان نام نکو کسب کند</p><p>هر مربی که چو من بنده مربی دارد</p><p>دایما کامروا باش و به شادی گذران</p><p>که جهانی به جناب تو تولی دارد</p><h2><a id="poem-23675" href="https://ganjoor.net/obeyd/divan-obeyd/ghaside-obeyd/sh19">قصیدهٔ شمارهٔ ۱۹ - در ستایش شاه شیخ ابواسحاق</a></h2>
<p>همیشه تا سپر مهر زرفشان باشد</p><p>غلام سایهٔ چتر خدایگان باشد</p><p>جهانگشای جوانبخت شیخ ابواسحاق</p><p>که پادشاه جهانست تا جهان باشد</p><p>سزد که سر به فلک در نیاورد ز علو</p><p>کسی که بندهٔ این شاه کامران باشد</p><p>خدایگانا گردون پیر میخواهد</p><p>که در حمایت آن دولت جوان باشد</p><p>کمینه بنده‌ای از چاکران این درگاه</p><p>هزار چون جم و دارا و اردوان باشد</p><p>ز بهر سائل و زایر خجسته خامهٔ تو</p><p>گره گشای در گنج شایگان باشد</p><p>براق سیر سمند جهان بورت را</p><p>ظفر ملازم و اقبال همعنان باشد</p><p>گه نبرد ز دشمن کشان به لشگرگاه</p><p>کسی که پشت نماید مگر گمان باشد</p><p>به زخم گرز گران خورد کن سر اعدا</p><p>چنانکه عادت شاهان خرده‌دان باشد</p><p>چو زلف و چشم بتان هرکه فتنه انگیزد</p><p>ز عدل شاه پریشان و ناتوان باشد</p><p>به روز رزم ببین پهلوانی خسرو</p><p>که پادشاه کم افتد که پهلوان باشد</p><p>فدای خاک در کبریات خواهد بود</p><p>عبید را نه یکی گر هزار جان باشد</p><p>بقای عمر تو بادا که خوشتر از همه چیز</p><p>بقای سرمد و اقبال جاودان باشد</p><h2><a id="poem-23676" href="https://ganjoor.net/obeyd/divan-obeyd/ghaside-obeyd/sh20">قصیدهٔ شمارهٔ ۲۰ - ایضا در مدح همو</a></h2>
<p>تا زمان برقرار خواهد بود</p><p>تا زمین پایدار خواهد بود</p><p>پادشاه جهان ابواسحاق</p><p>در جهان کامکار خواهد بود</p><p>سپهت را همیشه نصرت و فتح</p><p>بر یمین و یسار خواهد بود</p><p>هر امیدی که داری از یزدان</p><p>ده صد و صد هزار خواهد بود</p><p>هرکجا کارزار خواهی کرد</p><p>خصم را کار، زار خواهد بود</p><p>کمر بندگیت هر که نبست</p><p>بستهٔ روزگار خواهد بود</p><p>در همه کار اجتهاد از تو</p><p>نصرت از کردگار خواهد بود</p><p>در چنین دولت ار بود غماز</p><p>نافه‌های تتار خواهد بود</p><p>در چنین عهد عدل آشفته</p><p>سر زلفین یار خواهد بود</p><p>گه گهی ناتوانی ار افتد</p><p>هم نسیم بهار خواهد بود</p><p>این دلیری ز حد گذشت اکنون</p><p>به دعا اختصار خواهد بود</p><p>ملکت بر فلک دعاگو باد</p><p>تا فلک را مدار خواهد بود</p><h2><a id="poem-23677" href="https://ganjoor.net/obeyd/divan-obeyd/ghaside-obeyd/sh21">قصیدهٔ شمارهٔ ۲۱ - در مدح سلطان معزالدین اویس جلایری</a></h2>
<p>گیتی ز یمن عاطفت شاه کامکار</p><p>خورشید عدل گستر و جمشید روزگار</p><p>سلطان چار رکن و سلیمان شش جهت</p><p>دارای هفت کشور و معمار نه حصار</p><p>گفت آنچنانکه باز برو رشک میبرند</p><p>جنات عدن هر نفسی صد هزار بار</p><p>اجرام شد موافق و افلاک مهربان</p><p>اقبال شد مساعد و ایام سازگار</p><p>هر ظلم از جهان چو کمان گشت گوشه‌گیر</p><p>هم جور گشت گوشه‌نشین همچو گوشوار</p><p>از جور چرخ نیست کنون بر تنی ستم</p><p>وز ظلم خاک نیست کنون بر دلی غبار</p><p>رفت آنکه قصد خون گوزنان کند پلنگ</p><p>با شیر در نشیمن گوران کند قرار</p><p>پنهان شدند در عدم آباد جور و ظلم</p><p>تا عدل پادشاه جهان گشت آشکار</p><p>سلطان اویس شاه جهاندار تاج‌بخش</p><p>آن نامدار جد و پدر شاه و شهریار</p><p>شاهیکه عکس قبهٔ چتر مبارکش</p><p>از ماه ننگ دارد و از آفتاب عار</p><p>رستم دلیکه بازو و تیغش خبر دهند</p><p>هنگام کین ز حیدر کرار و ذوالفقار</p><p>آفاق را که غرقهٔ طوفان فتنه بود</p><p>از موج خیز حادثه افکند برکنار</p><p>تیغش چه معجزیست که از تاب زخم او</p><p>کوه از فزع بنالد و دریا ز اضطرار</p><p>کلکش چه مسرعیست که هردم هزار بار</p><p>از زنگ سوی چین رود از چین به زنگبار</p><p>تقدیر صائبش چو قدر گشته کامران</p><p>فرمان نافذش چو قضا گشته کامکار</p><p>ای خسرویکه حاصل دریا و نقد کان</p><p>در چشم همت تو ندارند اعتبار</p><p>نقاش صنع اطلس نه توی چرخ را</p><p>از بهر بارگاه تو کر دست زرنگار</p><p>اقبال بنده‌ایست وفادار بر درت</p><p>در حضرت تو مانده ز اجداد یادگار</p><p>دولت مساعدیست که او را به صدق دل</p><p>با بخت کامکار تو عهدیست استوار</p><p>کوه بلند مرتبه کز حلم دم زند</p><p>بحر گشاده دل که دهد در شاهوار</p><p>تر دامنیست پیش وفای تو سر سبرک</p><p>شوریده‌ایست پیش سخای تو شرمسار</p><p>مقصود کاینات وجود شریف تست</p><p>ای کاینات را بوجود تو افتخار</p><p>روزیکه از خروش دلیران رزمگاه</p><p>دریا به جوش آید و گردون به زینهار</p><p>سرهای سرکشان شود آن روز پایمال</p><p>تنهای پردلان، شود آن روز خاکسار</p><p>از رعد کوس در سر گردون فتد طنین</p><p>وز برق تیغ بر دل شیران فتد شرار</p><p>پیکان آب داده کند رخنه در زره</p><p>نوک سنان نیزه ز جوشن کند گذار</p><p>سرها بسان ژاله فرو ریزد از هوا</p><p>خونها بسان سیل درآید ز کوهسار</p><p>روزی چنین که کوه درآید به اضطراب</p><p>از زخم تیر و هیبت شمشیر آبدار</p><p>گرد از یلان برآرد و افغان ز پردلان</p><p>بازوی کامکار تو در قلب کارزار</p><p>تیغت ز خون پیکر گردان در آنزمان</p><p>از کشته پشته سازد و از پشته لاله‌زار</p><p>شاها عبید آنکه ز جان مدح خوان تست</p><p>هر چند قائلست به تقصیر به یشمار</p><p>دارد بسی امید به عالی‌جناب تو</p><p>ای هر که در جهان به جنابت امیدوار</p><p>تا آب درگذر بود و باد در مسیر</p><p>تا کوه راسکون بود و خاک را قرار</p><p>وین جرم نوربخش که خورشید نام اوست</p><p>چندانکه گرد مرکز خاکی کند گذار</p><p>بادا همیشه جاه و جلال تو بر مزید</p><p>بادا مدام دولت و عمر تو پایدار</p><p>پیوسته باد رای ترا یمن بر یمین</p><p>همواره باد عزم ترا یسر بر یسار</p>
</body></html>