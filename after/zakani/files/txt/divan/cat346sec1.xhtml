<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دیوان اشعار - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23729" href="https://ganjoor.net/obeyd/divan-obeyd/tarjee-band-obeyd">ترجیع بند</a></h2>
<p>وقت آن شد که کار دریابیم</p><p>در شتاب است عمر بشتابیم</p><p>دیدهٔ حرص و آز بر دوزیم</p><p>پنجهٔ زهد و زرق برتابیم</p><p>ما گدایان کوی میکده‌ایم</p><p>نه مقیمان کنج محرابیم</p><p>نه ز جور زمانه در خشمیم</p><p>نز جفای سپهر در تابیم</p><p>نه اسیران نام و ناموسیم</p><p>نه گرفتار ملک و اسبابیم</p><p>بندهٔ یکروان یک رنگیم</p><p>دشمن شیخکان قلابیم</p><p>گرد کوی مغان همیگردیم</p><p>مترصد که فرصتی یابیم</p><p>با مغان بادهٔ مغانه خوریم</p><p>تا به کی غصهٔ زمانه خوریم</p><p>هر که او آه عاشقانه زند</p><p>آتش از آه او زبانه زند</p><p>عشق شمعی از آن برافروزد</p><p>شعله چون بر شرابخانه زند</p><p>می درآید به جوش و هر قطره</p><p>عکس دیگر بر آستانه زند</p><p>هر که زان باده جرعه‌ای بچشید</p><p>لاف مستی جاودانه زند</p><p>بندهٔ آن دمم که با ساقی</p><p>شاهد ما دم از چمانه زند</p><p>با حریفی سه چار کز مستی</p><p>این کند رقص و آن چغانه زند</p><p>خیز تا پیش از آنکه مرغ سحر</p><p>بال زرین بر آشیانه زند</p><p>با مغان بادهٔ مغانه خوریم</p><p>تا به کی غصهٔ زمانه خوریم</p><p>عقل با روح خودستائی کرد</p><p>عشق با هر دو پادشائی کرد</p><p>از پس پرده حسن با صد ناز</p><p>چهره بنمود و دلربائی کرد</p><p>ناگهان التفات عشق بدید</p><p>غره شد دعوی خدائی کرد</p><p>کار دریافت رند فرزانه</p><p>رفت و با عشق آشنائی کرد</p><p>صوفی افزوده بود مایهٔ خویش</p><p>در سر زهد و پارسائی کرد</p><p>هجر بر ما در طرب در بست</p><p>وصلش آمد گره گشائی کرد</p><p>خیز تا چون ارادتش ما را</p><p>سوی میخانه ره نمائی کرد</p><p>با مغان بادهٔ مغانه خوریم</p><p>تا به کی غصهٔ زمانه خوریم</p><p>عشق گنجیست دل چو ویرانه</p><p>عشق شمعیست روح پروانه</p><p>در بیابان عشق میگردد</p><p>روح مدهوش و عقل دیوانه</p><p>دست تا در نزد به دامن عشق</p><p>ره به منزل نبرد فرزانه</p><p>خرم آن عارفان که دنیا را</p><p>پشت پائی زدند مردانه</p><p>آدم از دانه اوفتاده به دام</p><p>آه از این دام وای از آن دانه</p><p>عمر در باختیم تا اکنون</p><p>گه به افسون و گه به افسانه</p><p>بعد از امروز گر به دست آریم</p><p>دامن یار و کنج میخانه</p><p>با مغان بادهٔ مغانه خوریم</p><p>تا به کی غصهٔ زمانه خوریم</p><p>عقل را دانشی و رائی نیست</p><p>بهتر از عشق رهنمائی نیست</p><p>طلب عشق و وصل ورزیدن</p><p>کار هر مفلس و گدائی نیست</p><p>نام جنت مبر که عاشق را</p><p>خوشتر از کوی یار جائی نیست</p><p>پای در کوی زهد و زرق منه</p><p>کاندر آن کوی آشنائی نیست</p><p>بر در خانقه مرو که در او</p><p>جز ریائی و بوریائی نیست</p><p>پیش ما مجلس شراب خوشست</p><p>مجلس وعظ را صفائی نیست</p><p>راه میخانه گیر تا شب و روز</p><p>چون در اسلامیان وفائی نیست</p><p>با مغان بادهٔ مغانه خوریم</p><p>تا به کی غصهٔ زمانه خوریم</p><p>آه از این صوفیان ازرق پوش</p><p>که ندارند عقل و دانش و هوش</p><p>رقص را همچو نی کمر بسته</p><p>لوت را همچو سفره حلقه بگوش</p><p>از پی صید در پس زانو</p><p>مترصد چو گربهٔ خاموش</p><p>شکر آنرا که نیستی صوفی</p><p>عیش میران و باده میکن نوش</p><p>خیز تا پیش آنکه ناگاهی</p><p>برکشد صبحدم خروس خروش</p><p>با صبوحی کنان درد آشام</p><p>با خراباتیان عشوه فروش</p><p>رو به میخانهٔ مغان آریم</p><p>باده در جام و چنگ در آغوش</p><p>با مغان بادهٔ مغانه خوریم</p><p>تا به کی غصهٔ زمانه خوریم</p><p>خیز جانا چمانه برداریم</p><p>باده‌های مغانه برداریم</p><p>اسب شادی به زیر ران آریم</p><p>و ز قدح تازیانه برداریم</p><p>بیش از این غصهٔ جهان نخوریم</p><p>دل ز کام زمانه برداریم</p><p>زهد و تسبیح دام و دانهٔ ماست</p><p>از ره این دام و دانه برداریم</p><p>شاهد و نقل و باده برگیریم</p><p>دف و چنگ و چغانه برداریم</p><p>پیشتر زآنکه ناگهان روزی</p><p>رخت از این آشیانه برداریم</p><p>یک زمان چون عبید زاکانی</p><p>راه خمارخانه برداریم</p><p>با مغان بادهٔ مغانه خوریم</p><p>تا به کی غصهٔ زمانه خوریم</p>
</body></html>