<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23623" href="https://ganjoor.net/obeyd/divan-obeyd/ghazal-obeyd/sh73">غزل شمارهٔ ۷۳</a></h2>
<p>در این چنین سره فصلی و نوبهاری خوش</p><p>خوشا کسیکه کند عیش با نگاری خوش</p><p>کنار جوی گزین گوش سوی بلبل دار</p><p>کنون که هست به هر گوشه‌ای کناری خوش</p><p>گرت به دست فتد دامنی که مقصود است</p><p>بگیر دامن کوهی و لاله‌زاری خوش</p><p>بیا به وصل دمی روزگار ما خوش کن</p><p>به شکر آنکه ترا هست روزگاری خوش</p><p>به رغم مدعیان در فراق او هرکس</p><p>بپرسدم که خوشی گویمش که آری خوش</p><p>مرا ز صحبت یاری گریز ممکن نیست</p><p>هزار جان عزیزم فدای یاری خوش</p><p>دل عبید نگردد شکار غم پس از این</p><p>گرش به دام افتد چنان نگاری خوش</p><h2><a id="poem-23624" href="https://ganjoor.net/obeyd/divan-obeyd/ghazal-obeyd/sh74">غزل شمارهٔ ۷۴</a></h2>
<p>وصل جانان باشدم جان گو مباش</p><p>در جهان جز فکر جانان گو مباش</p><p>ساکن خلوت سرای انس را</p><p>گلشن و بستان و ایوان گو مباش</p><p>ما کجا اسباب دنیا از کجا</p><p>مور را ملک سلیمان گو مباش</p><p>چون ز یزدان هرچه خواهی میدهد</p><p>خلعت و انعام سلطان گو مباش</p><p>ما گدایانیم ما را چون عبید</p><p>مال و جاه و حکم و فرمان گو مباش</p><h2><a id="poem-23625" href="https://ganjoor.net/obeyd/divan-obeyd/ghazal-obeyd/sh75">غزل شمارهٔ ۷۵</a></h2>
<p>نه بر هرخان و خاقان می‌برم رشک</p><p>نه بر هر میر و سلطان می‌برم رشک</p><p>نه دارم چشم بر گنجور و دستور</p><p>نه بر گنج فراوان می‌برم رشک</p><p>نه می‌اندیشم از دوزخ به یک جو</p><p>نه بر فردوس و رضوان می‌برم رشک</p><p>نه بر هر باغ و بستان می‌نهم دل</p><p>نه بر هر قصر و ایوان می‌برم رشک</p><p>ز من چرخ کهن بستد جوانی</p><p>بر آن ایام و دوران می‌برم رشک</p><p>چو رنج دیگرم بر پیری افزود</p><p>به حال هرکسی زان می‌برم رشک</p><p>چو دردم می‌شود افزون در آن حال</p><p>بر آن کو می‌دهد جان می‌برم رشک</p><p>عبید از درد می‌نالد شب و روز</p><p>بر آن کو یافت درمان می‌برم رشک</p><h2><a id="poem-23626" href="https://ganjoor.net/obeyd/divan-obeyd/ghazal-obeyd/sh76">غزل شمارهٔ ۷۶</a></h2>
<p>ای ترک چشم مستت بیمار خانهٔ دل</p><p>زلف تو دام جانها خال تو دانهٔ دل</p><p>آنجا که ترک چشمت شست جفا گشاید</p><p>تیر بلا نیاید جز بر نشانهٔ دل</p><p>خونابهٔ سرشکم ریزند مردم چشم</p><p>از آستانهٔ تو تا آسمانهٔ دل</p><p>دل اوفتاده عاجز بر آستانهٔ تو</p><p>تا عاجز اوفتادم بر آستانهٔ دل</p><p>دارد عبید مسکین دائم هوای عشقت</p><p>هم در میانهٔ جان هم در میانهٔ دل</p><h2><a id="poem-23627" href="https://ganjoor.net/obeyd/divan-obeyd/ghazal-obeyd/sh77">غزل شمارهٔ ۷۷</a></h2>
<p>گوئی آن یار که هر دو ز غمش خسته‌تریم</p><p>با خبر نیست که مادر غم او بی‌خبریم</p><p>از خیال سر زلفش سر ما پرسود است</p><p>این خیالست که ما از سر او درگذریم</p><p>با قد و زلف درازش نظری می‌بازیم</p><p>تا نگویند که ما مردم کوته نظریم</p><p>دل فکنده است در این آتش سودا ما را</p><p>وه که از دست دل خویش چه خونین جگریم</p><p>عشق رنجیست که تدبیر نمیدانیمش</p><p>وصل گنجیست که ما ره به سرش می‌نبریم</p><p>جان ما وعدهٔ وصلست نه این روح مجاز</p><p>تو مپندار که ما زنده بدین مختصریم</p><p>آه و فریاد که از دست بشد کار عبید</p><p>یار آن نیست که گوید غم کارش بخوریم</p><h2><a id="poem-23628" href="https://ganjoor.net/obeyd/divan-obeyd/ghazal-obeyd/sh78">غزل شمارهٔ ۷۸</a></h2>
<p>حال خود بس تباه می‌بینم</p><p>نامهٔ دل سیاه می‌بینم</p><p>یوسف روح را ز شومی نفس</p><p>مانده در قعر چاه می‌بینم</p><p>خط طومار عمر می‌خوانم</p><p>همه واحسرتاه می‌بینم</p><p>در دل بی‌قرار می‌نگرم</p><p>ناله و سوز و آه می‌بینم</p><p>ره دراز است و دور من خود را</p><p>همه بی‌زاد راه می‌بینم</p><p>پایمردی که دست او گیرد</p><p>محض لطف اله می‌بینم</p><p>عذر خواه عبید بی‌چاره</p><p>کرم پادشاه می‌بینم</p><h2><a id="poem-23629" href="https://ganjoor.net/obeyd/divan-obeyd/ghazal-obeyd/sh79">غزل شمارهٔ ۷۹</a></h2>
<p>ما سریر سلطنت در بینوائی یافتیم</p><p>لذت رندی ز ترک پارسائی یافتیم</p><p>سالها در یوزه کردیم از در صاحبدلان</p><p>مایهٔ این پادشاهی زان گدائی یافتیم</p><p>همت ما از سر صورت پرستی در گذشت</p><p>لاجرم در ملک معنی پادشائی یافتیم</p><p>پرتو شمع تجلی بر دل ما شعله زد</p><p>این همه نور و ضیا زان روشنائی یافتیم</p><p>صحبت میخوارگان از خاطر ما محو کرد</p><p>آن کدورتها که از زهد ریائی یافتیم</p><p>پیش از این در سر غرور سرفرازی داشتیم</p><p>ترک سر کردیم و زان زحمت رهائی یافتیم</p><p>گرچه آسیب فلک بشکست ما را چون عبید</p><p>از درونهای بزرگان مومیائی یافتیم</p><h2><a id="poem-23630" href="https://ganjoor.net/obeyd/divan-obeyd/ghazal-obeyd/sh80">غزل شمارهٔ ۸۰</a></h2>
<p>یارب از کرده به لطف تو پناه آوردیم</p><p>به امید کرمت روی به راه آوردیم</p><p>بر سر نفس بدآموز که شیطان رهست</p><p>از ندامت حشر از تو به سپاه آوردیم</p><p>بر گنه کاری خود گرچه مقریم ولی</p><p>نالهٔ زار و رخ زرد گواه آوردیم</p><p>گرچه ما نامه سیاهیم ببخشای که ما</p><p>روسیاهیم از آن نامه سیاه آوردیم</p><p>بر در عفو تو ما بی سر و پایان چو عبید</p><p>تا تهی دست نباشیم گناه آوردیم</p><h2><a id="poem-23631" href="https://ganjoor.net/obeyd/divan-obeyd/ghazal-obeyd/sh81">غزل شمارهٔ ۸۱</a></h2>
<p>منم اسیر و پریشان ز یار خود محروم</p><p>غریب شهر کسان و ز دیار خود محروم</p><p>به درد و رنج فرومانده و ز دوا نومید</p><p>نشسته در غم و از غمگسار خود محروم</p><p>گزیده صحبت بیگانگان و نااهلان</p><p>ز قوم و کشور و ایل و تبار خود محروم</p><p>ز روزگار مرا بهره نیست جز حرمان</p><p>مباد هیچکس از روزگار خود محروم</p><p>ز آه سینه بسوزم اگر شوم نفسی</p><p>ز سیل این مژهٔ سیل بار خود محروم</p><p>ز هر بدی که به من می‌رسد بتر زان نیست</p><p>که مانده‌ام ز خداوندگار خود محروم</p><p>امید هست عبید آنکه عاقبت نشوم</p><p>ز لطف و رحمت پروردگار خود محروم</p><h2><a id="poem-23632" href="https://ganjoor.net/obeyd/divan-obeyd/ghazal-obeyd/sh82">غزل شمارهٔ ۸۲</a></h2>
<p>باز در میکده سر حلقهٔ رندان شده‌ام</p><p>باز در کوی مغان بی سر و سامان شده‌ام</p><p>نه به مسجد بودم راه و نه در میکده جای</p><p>من سرگشته در این واقعه حیران شده‌ام</p><p>بر من خستهٔ بیچاره ببخشید که من</p><p>مبتلای دل شوریدهٔ نالان شده‌ام</p><p>رغبتم سوی بتانست ولیکن دو سه روز</p><p>از پی مصلحتی چند مسلمان شده‌ام</p><p>بارها از سر جهلی که مرا بود به سهو</p><p>کرده‌ام توبه و در حال پشیمان شده‌ام</p><p>زاهدان از می و معشوق مرا منع کنند</p><p>بهتر آنست که من منکر ایشان شده‌ام</p><p>گفت رهبان که عبید از پی سالوس مرو</p><p>زین سخن معتقد مذهب رهبان شده‌ام</p><h2><a id="poem-23633" href="https://ganjoor.net/obeyd/divan-obeyd/ghazal-obeyd/sh83">غزل شمارهٔ ۸۳</a></h2>
<p>قصد آن زلفین سرکش کرده‌ام</p><p>خاطر از سودا مشوش کرده‌ام</p><p>در ره عشقش میان جان و دل</p><p>منزل اندر آب و آتش کرده‌ام</p><p>از وصالش تا طمع ببریده‌ام</p><p>با خیالش وقت خود خوش کرده‌ام</p><p>از نسیم گلستان تا شمه‌ای</p><p>بوی او بشنیده‌ام غش کرده‌ام</p><p>کیش او بگرفته قربان گشته‌ام</p><p>تا نپنداری که ترکش کرده‌ام</p><p>از دو لعل و از دو ابرو و دو زلف</p><p>گر امان یابم غلط شش کرده‌ام</p><p>دل طلب کردم ز زلفش بانک زد</p><p>کای عبید آنجا فروکش کرده‌ام</p><h2><a id="poem-23634" href="https://ganjoor.net/obeyd/divan-obeyd/ghazal-obeyd/sh84">غزل شمارهٔ ۸۴</a></h2>
<p>هرگه که شبی خود را در میکده اندازیم</p><p>صد فتنه برانگیزیم صد کیسه بپردازیم</p><p>آن سر که بود در می وان راز که گویدنی</p><p>ما مونس آن سریم ما محرم آن رازیم</p><p>هر نغمه که پیش آرند ما با همه در شوریم</p><p>هر ساز که بنوازند ما با همه در سازیم</p><p>زین پیش کسی بودیم و امروز در این کشور</p><p>ما جمری بغدادیم ما بکروی شیرازیم</p><p>گر حکم کند سلطان کین باده براندازند</p><p>او باده براندازد ما بنک براندازیم</p><p>آنروز که در محشر مردم همه گرد آیند</p><p>ما با تو در آن غوغا دزدیده نظر بازیم</p><p>بر یاد تو هر ساعت مانند عبید اکنون</p><p>بزمی دگر افروزیم عیشی دگر آغازیم</p><h2><a id="poem-23635" href="https://ganjoor.net/obeyd/divan-obeyd/ghazal-obeyd/sh85">غزل شمارهٔ ۸۵</a></h2>
<p>از حد گذشت درد و به درمان نمی‌رسیم</p><p>بر لب رسید جان و به جانان نمی‌رسیم</p><p>گر رهروان به کعبهٔ مقصود می‌رسند</p><p>ما جز به خارهای مغیلان نمی‌رسیم</p><p>آنانکه راه عشق سپردند پیش از این</p><p>شبگیر کرده‌اند به ایشان نمی‌رسیم</p><p>ایشان مقیم در حرم وصل مانده‌اند</p><p>ما سعی می‌کنیم و به دربان نمی‌رسیم</p><p>بویی ز عود می‌شنود جان ما ولی</p><p>در کُنْهِ کار مجمره‌گردان نمی‌رسیم</p><p>چون صبح در صفا نفس صدق می‌زنیم</p><p>لیکن به آفتاب درخشان نمی‌رسیم</p><p>در مسکنت چو پیرو سلمان نمی‌شویم</p><p>در سلطنت به جاه سلیمان نمی‌رسیم</p><p>همچون عبید واله و حیران بمانده‌ایم</p><p>در سر کارخانهٔ یزدان نمی‌رسیم</p><h2><a id="poem-23636" href="https://ganjoor.net/obeyd/divan-obeyd/ghazal-obeyd/sh86">غزل شمارهٔ ۸۶</a></h2>
<p>ما که رندان کیسه پردازیم</p><p>کشتهٔ شاهدان شیرازیم</p><p>یار دردی کشان شنگولیم</p><p>همدم جمریان طنازیم</p><p>شکر ایزد که ما نه صرافیم</p><p>منت حق که ما نه بزازیم</p><p>واله دلبر شکر دهنیم</p><p>عاشق مطرب خوش آوازیم</p><p>همه با عود و چنگ هم دهنیم</p><p>همه با جام و باده دمسازیم</p><p>از جفاهای چرخ نگریزیم</p><p>وز بلاها سپر نیندازیم</p><p>همه در دزدی و سیه کاری</p><p>روز و شب با عبید انبازیم</p><h2><a id="poem-23637" href="https://ganjoor.net/obeyd/divan-obeyd/ghazal-obeyd/sh87">غزل شمارهٔ ۸۷</a></h2>
<p>ما گدایان بعد از این از کار و بار آسوده‌ایم</p><p>چون به روزی قانعیم از روزگار آسوده‌ایم</p><p>هرکسی بر قدر همت اعتباری کرده‌اند</p><p>ما توکل کرده‌ایم از اعتبار آسوده‌ایم</p><p>دیگران در بحر حرص ار دست و پائی میزنند</p><p>ما قناعت کرده‌ایم و بر کنار آسوده‌ایم</p><p>در پی مستی خماری بود و ما را وین زمان</p><p>ترک مستی چون گرفتیم از خمار آسوده‌ایم</p><p>اهل دنیا فخر خود جویند و عار دیگران</p><p>حالیا ما چون عبید از فخر و عار آسوده‌ایم</p><h2><a id="poem-23638" href="https://ganjoor.net/obeyd/divan-obeyd/ghazal-obeyd/sh88">غزل شمارهٔ ۸۸</a></h2>
<p>رفتم از خطهٔ شیراز و به جان در خطرم</p><p>وه کزین رفتن ناچار چه خونین جگرم</p><p>میروم دست زنان بر سر و پای اندر گل</p><p>زین سفر تا چه شود حال و چه آید به سرم</p><p>گاه چون بلبل شوریده درآیم به خروش</p><p>گاه چون غنچهٔ دلتنگ گریبان بدرم</p><p>من از این شهر اگر برشکنم در شکنم</p><p>من از این کوی اگر برگذرم درگذرم</p><p>بی‌خود و بی‌دل و بی‌یار برون از شیراز</p><p>«میروم وز سر حسرت به قفا مینگرم»</p><p>قوت دست ندارم چو عنان میگیرم</p><p>«خبر از پای ندارم که زمین می‌سپرم»</p><p>این چنین زار که امروز منم در غم عشق</p><p>قول ناصح نکند چاره و پند پدرم</p><p>ای عبید این سفری نیست که من میخواهم</p><p>میکشد دهر به زنجیر قضا و قدرم</p><h2><a id="poem-23639" href="https://ganjoor.net/obeyd/divan-obeyd/ghazal-obeyd/sh89">غزل شمارهٔ ۸۹</a></h2>
<p>بیش از این بد عهد و پیمانی مکن</p><p>با سبکروحان گران جانی مکن</p><p>زلف کافر کیش را برهم مزن</p><p>قصد بنیاد مسلمانی مکن</p><p>غمزه را گو خون مشتاقان مریز</p><p>ملک از آن تست ویرانی مکن</p><p>با ضعیفان هرچه در گنجد مگو</p><p>با اسیران هرچه بتوانی مکن</p><p>بیش از این جور و جفا و سرکشی</p><p>حال مسکینان چو میدانی مکن</p><p>گر کنی با دیگران جور و جفا</p><p>با عبیدالله زاکانی مکن</p><p>از وصالت چون ببوسی قانعست</p><p>بوسه پیشش آر و پیشانی مکن</p><h2><a id="poem-23640" href="https://ganjoor.net/obeyd/divan-obeyd/ghazal-obeyd/sh90">غزل شمارهٔ ۹۰</a></h2>
<p>دلا باز آشفته کاری مکن</p><p>چو دیوانگان بیقراری مکن</p><p>گرت نیست دردی، غنیمت شمار</p><p>ورت هست فریاد و زاری مکن</p><p>چو کارت ز عشقست و بارت ز عشق</p><p>شکایت ز بی کار و باری مکن</p><p>نگارا نگارا جدائی ز ما</p><p>خدا را اگر دوست داری مکن</p><p>اگر چشم سرمست اودیده‌ای</p><p>دگر دعوی هوشیاری مکن</p><p>ز جور و جفا هرچه ممکن بود</p><p>بکن ترک پیمان و یاری مکن</p><p>عبید ار سر عشق داری بیا</p><p>در این راه جز جانسپاری مکن</p><h2><a id="poem-23641" href="https://ganjoor.net/obeyd/divan-obeyd/ghazal-obeyd/sh91">غزل شمارهٔ ۹۱</a></h2>
<p>در خود نمی‌بینم که من بی او توانم ساختن</p><p>یادل توانم یک زمان از کار او پرداختن</p><p>من کوی او را بنده‌ام کورا میسر میشود</p><p>بر خاک غلطیدن سری در پای او انداختن</p><p>چون شمع هجران دیده‌ای باید که تا او را رسد</p><p>با خنده گریان زیستن یا سوختن یا ساختن</p><p>هرگز نباید خواب خوش در چشم من تا ناگهان</p><p>خیل خیالش صف زنان نارد برویش تاختن</p><p>در حسرتم تا یکزمان باشدکه روزی گرددم</p><p>کز دور چندان بینمش کورا توان بشناختن</p><p>هر دم عبید از خوی او باید شکایت کم کنم</p><p>عادت ندارد یار ما بیچارگان بنواختن</p><h2><a id="poem-23642" href="https://ganjoor.net/obeyd/divan-obeyd/ghazal-obeyd/sh92">غزل شمارهٔ ۹۲</a></h2>
<p>منگر به حدیث خرقه‌پوشان</p><p>آن سخت‌دلان سست‌کوشان</p><p>آویخته سبحه‌شان به گردن</p><p>همچون جرس از درازگوشان</p><p>از دور چو کشتگان ببینی</p><p>از راه بگرد و رو بپوشان</p><p>از بند ریا و زرق برخیز</p><p>با ساده‌نشین و باده‌نوشان</p><p>مفروش به ملک هردو عالم</p><p>خاک سر کوی میْ‌فروشان</p><p>در باغ چه خوش بود سحرگاه</p><p>ما سرخوش و بلبلان خروشان</p><p>مطرب غزل عبید برخوان</p><p>دل برده ز دست تیزهوشان</p><h2><a id="poem-23643" href="https://ganjoor.net/obeyd/divan-obeyd/ghazal-obeyd/sh93">غزل شمارهٔ ۹۳</a></h2>
<p>خدایا تو ما را صفائی بده</p><p>به ما بینوایان نوائی بده</p><p>در گنج رحمت به ما برگشا</p><p>وزان داد هر بینوائی بده</p><p>همه دردناکان درمانده‌ایم</p><p>حکیمی به هریک دوائی بده</p><p>سگ کوی رندان آزاده‌ایم</p><p>در آن کوچه ما را سرائی بده</p><p>بلائیست این نفس کافر عبید</p><p>گرش میتوانی سزائی بده</p><h2><a id="poem-23644" href="https://ganjoor.net/obeyd/divan-obeyd/ghazal-obeyd/sh94">غزل شمارهٔ ۹۴</a></h2>
<p>ای عاشقان رویت بر مهر دل نهاده</p><p>زنجیریان مویت سرها به باد داده</p><p>جان را به کوی جانان چشم خوشت کشیده</p><p>وز بند غصه دل را ابروی تو گشاده</p><p>با عشق جان ما را سوزیست در گرفته</p><p>با اشگ چشم ما را کاریست اوفتاده</p><p>تا چشم نیم مستت وسمه نهد بر ابرو</p><p>چون دل خلاص یابد زان زلف وانهاده</p><p>از وصف آنزنخدان من ساده‌دل چه گویم</p><p>یارب چه لطف دارد آن نازنین ساده</p><p>ما را ز ننگ هستی جز می نمی‌رهاند</p><p>صوفی مباش منکر کز باده نیست باده</p><p>بخت عبید و وصلت، این دولتم نباشد</p><p>در خواب اگر خیالت بینم زهی سعاده</p><h2><a id="poem-23645" href="https://ganjoor.net/obeyd/divan-obeyd/ghazal-obeyd/sh95">غزل شمارهٔ ۹۵</a></h2>
<p>باز فکند در چمن، بلبل مست غلغله</p><p>گشت ز جنبش صبا دختر شاخ حامله</p><p>عطرفروش باغ را لحظه به لحظه می‌رسد</p><p>از ره صبح کاروان از در غیب قافله</p><p>مست شده است گوییا کز سر ذوق می‌نهد</p><p>خرده و خرقه در میان غنچهٔ تنگ حوصله</p><p>نافه‌گشا شده صبا غالیه‌سا نسیم گل</p><p>وه که چه نازنین بود گل‌رخ عنبرین کله</p><p>مست شبانه در چمن جلوه‌کنان چو شاخ گل</p><p>گوش به بلبل سحر خواسته جام و بلبله</p><p>ای بت نازنین من دور مشو ز پیش من</p><p>خوش نبود میان ما فصل بهار فاصله</p><p>بوسه که وعده کرده‌ای می‌ندهی و بنده را</p><p>در ره انتظار شد پای امید آبله</p><p>ما و شراب و نای و دف صوفی و کنج صومعه</p><p>شغل جهان کجا و ما ما ز کجا و مشغله</p><p>دور خرابیست و گل خیز عبید و عیش کن</p><p>دور فلک چو با کسی می‌نکند مجادله</p><h2><a id="poem-23646" href="https://ganjoor.net/obeyd/divan-obeyd/ghazal-obeyd/sh96">غزل شمارهٔ ۹۶</a></h2>
<p>مرا دلیست ره عافیت رها کرده</p><p>وجود خود هدف ناوک بلا کرده</p><p>ز جور چرخ ستم دیده و رضا داده</p><p>ز خوی یار جفا دیده و وفا کرده</p><p>به کار خویش فرو رفته مبتلی گشته</p><p>به درد عشق مرا نیز مبتلی کرده</p><p>هر آنچه داشته از عقل و دانش و دین</p><p>ز دست داده و سر در سر هوی کرده</p><p>گهی ز بیخردی آبروی خود برده</p><p>گهی ز بیخبری قصد جان ما کرده</p><p>به قول و عهد بتان غره گشته وز سر جهل</p><p>خیال باطل و اندیشهٔ خطا کرده</p><p>عبید را به فریبی فکنده از مسکن</p><p>ز دوستان و عزیزان خود جدا کرده</p><h2><a id="poem-23647" href="https://ganjoor.net/obeyd/divan-obeyd/ghazal-obeyd/sh97">غزل شمارهٔ ۹۷</a></h2>
<p>مبارکست نظر بر تو بامداد پگاه</p><p>چه نیکبخت کسی کش به روی تست نگاه</p><p>زهی طراوت رخ چشم بد ز روی تو دور</p><p>زهی حلاوت لب لااله الالله</p><p>خطاب سرو به قد تو : خادم و عبید</p><p>حدیث گل بر روی تو : عبده و فداه</p><p>به زلف پرشکنت رشتهٔ امید دراز</p><p>ز سرو ناز قدت دست آرزو کوتاه</p><p>کرشمه میکنی و عقل میشود حیران</p><p>به راه میروی و خلق میروند از راه</p><p>خوشا که زلف تو گیرم به خواب خوش هرشب</p><p>خوشا که روی تو بینم به کام دل هر ماه</p><p>به پیش قاضی عشاق در قضیهٔ عشق</p><p>عبید را رخ زرد است و اشگ سرخ گواه</p><h2><a id="poem-23648" href="https://ganjoor.net/obeyd/divan-obeyd/ghazal-obeyd/sh98">غزل شمارهٔ ۹۸</a></h2>
<p>بدین صفت سر و چشمی و قد و بالائی</p><p>کسی ندید و نشان کس نمیدهد جائی</p><p>چنین شکوفه نخندد به هیچ بستانی</p><p>چنین بهار نیاید به هیچ صحرائی</p><p>ز شست زلف تو هر حلقه‌ای و آشوبی</p><p>ز چشم مست تو هر گوشه‌ای و غوغائی</p><p>کجا ز حال پریشان ما خبر دارد</p><p>کسی که با سر زلفش نپخت سودائی</p><p>ز شوق پرتو رویت که شمع انجمن است</p><p>مرا ز غیر چو پروانه نیست پروائی</p><p>خیال وصل تمنی کنم همی در خواب</p><p>چه دلپذیر خیالی چه خوش تمنائی</p><p>خرد به ترک توام رای زد ولیک عبید</p><p>خلاف پیش تو مردن نمیزند رائی</p><h2><a id="poem-23649" href="https://ganjoor.net/obeyd/divan-obeyd/ghazal-obeyd/sh99">غزل شمارهٔ ۹۹</a></h2>
<p>خوش بود گر تو یار ما باشی</p><p>مونس روزگار ما باشی</p><p>روزکی همنشین ما گردی</p><p>شبکی در کنار ما باشی</p><p>ما همه بندگان حلقه بگوش</p><p>تو خداوندگار ما باشی</p><p>همچو سگ میدویم در پی تو</p><p>بو که ناگه شکار ما باشی</p><p>غم نگردد به گرد خاطر ما</p><p>گر دمی غمگسار ما باشی</p><p>تا دل بیقرار ما باشد</p><p>در دل بیقرار ما باشی</p><p>تا منم بندهٔ توام چو عبید</p><p>تا توئی شهریار ما باشی</p><h2><a id="poem-23650" href="https://ganjoor.net/obeyd/divan-obeyd/ghazal-obeyd/sh100">غزل شمارهٔ ۱۰۰</a></h2>
<p>افتاده بازم در سر هوائی</p><p>دل باز دارد میلی به جایی</p><p>او شهریاری من خاکساری</p><p>او پادشاهی من بینوائی</p><p>بالا بلندی گیسو کمندی</p><p>سلطان حسنی فرمانروائی</p><p>ابروکمانی نازک میانی</p><p>نامهربانی شنگی دغائی</p><p>زین دلنوازی زین سرفرازی</p><p>زین جو فروشی گندم نمائی</p><p>بی او نبخشد خورشید نوری</p><p>بی او ندارد عالم صفائی</p><p>هرجا که لعلش در خنده آید</p><p>شکر ندارد آنجا بهائی</p><p>هر لحظه دارد دل با خیالش</p><p>خوش گفتگوئی خوش ماجرائی</p><p>گوئی بیابم جائی طبیبی</p><p>باشد که سازم دل را دوائی</p><p>دارد شکایت هرکس ز دشمن</p><p>ما را شکایت از آشنائی</p><p>چشم عبید ار سیرش ببیند</p><p>دیگر نبیند چشمش بلائی</p><h2><a id="poem-23651" href="https://ganjoor.net/obeyd/divan-obeyd/ghazal-obeyd/sh101">غزل شمارهٔ ۱۰۱</a></h2>
<p>زهی لعل لبت درج لئالی</p><p>مه روی ترا شب در حوالی</p><p>چو چشمت گشتم از بیمار شکلی</p><p>چو زلفت گشتم از آشفته حالی</p><p>حدیث زلف خود از چشم من پرس</p><p>«سل السهران عن طول اللیالی»</p><p>ز شوق قامتت مردم خدا را</p><p>«ترحم ذلتی یا ذالمعالی»</p><p>ز هجرت ناله می‌کردم خرد گفت</p><p>عبید از یار دوری چون ننالی</p><h2><a id="poem-23652" href="https://ganjoor.net/obeyd/divan-obeyd/ghazal-obeyd/sh102">غزل شمارهٔ ۱۰۲</a></h2>
<p>دارد به سوی یاری مسکین دلم هوائی</p><p>زین شوخ دلفریبی زین شنگ جانفزائی</p><p>زین سرو خوشخرامی گل پیش او غلامی</p><p>مه پیش او اسیری شه پیش او گدائی</p><p>هر غمزه‌اش سنانی هر ابرویش کمانی</p><p>گیسوی او کمندی بالای او بلائی</p><p>ما را ز عشق رویش هر لحظه‌ای فتوحی</p><p>ما را ز خاک کویش هر ساعتی صفائی</p><p>بگرفته عشق ما را ملک وجود آنگه</p><p>عقل آمده که ما نیز هستیم کدخدائی</p><p>جان می‌فزاید الحق باد صبا سحرگه</p><p>مانا که هست با او بوئی ز آشنائی</p><p>گفتم عبید گفتا نامش مبر که باشد</p><p>رندی قمار بازی دزدی گریز پائی</p><h2><a id="poem-23653" href="https://ganjoor.net/obeyd/divan-obeyd/ghazal-obeyd/sh103">غزل شمارهٔ ۱۰۳</a></h2>
<p>زلفت به پریشانی دل برد به پیشانی</p><p>دل برد به پیشانی زلف به پریشانی</p><p>گر زلف بیفشانی صد جانش فرو ریزد</p><p>صد جانش فرو ریزد گر زلف بیفشانی</p><p>یک لحظه به پنهانی گر وصل تو دریابم</p><p>گر وصل تو دریابم یک لحظه به پنهانی</p><p>صد بوسه به آسانی از لعل تو بربایم</p><p>از لعل تو بربایم صد بوسه به آسانی</p><p>آخر نه مسلمانی رحم آر بر این مسکین</p><p>رحم آر بر این مسکین آخر نه مسلمانی</p><p>می‌بینی و میدانی احوال عبید آخر</p><p>احوال عبید آخر می‌بینی و می‌دانی</p><h2><a id="poem-23654" href="https://ganjoor.net/obeyd/divan-obeyd/ghazal-obeyd/sh104">غزل شمارهٔ ۱۰۴</a></h2>
<p>عزم کجا کرده‌ای باز که برخاستی</p><p>موی به شانه زدی زلف بیاراستی</p><p>ماه چو روی تو دید گفت زهی نیکوی</p><p>سرو که قد تو دید گفت زهی راستی</p><p>آتش غوغای عشق چون بنشستی نشست</p><p>فتنهٔ آخر زمان خاست چو برخاستی</p><p>دوش در آن سرخوشی هوش ز ما میر بود</p><p>کاسه که میداشتی عذر که میخواستی</p><p>پیش عبید آمدی مرده دلش زنده شد</p><p>باز چو بیرون شدی جان و تنش کاستی</p><h2><a id="poem-23655" href="https://ganjoor.net/obeyd/divan-obeyd/ghazal-obeyd/sh105">غزل شمارهٔ ۱۰۵</a></h2>
<p>گر آن مه را وفا بودی چه بودی</p><p>ورش ترس از خدا بودی چه بودی</p><p>دمی خواهم که با او خوش برآیم</p><p>اگر او را رضا بودی چه بودی</p><p>دلم را از لبش بوسیست حاجت</p><p>گر این حاجت روا بودی چه بودی</p><p>اگر روزی به لطف آن پادشا را</p><p>نظر با این گدا بودی چه بودی</p><p>خرد گر گرد من گشتی چه گشتی</p><p>وگر صبرم بجا بودی چه بودی</p><p>به وصلش گر عبید بینوا را</p><p>سعادت رهنما بودی چه بودی</p><h2><a id="poem-23656" href="https://ganjoor.net/obeyd/divan-obeyd/ghazal-obeyd/sh106">غزل شمارهٔ ۱۰۶</a></h2>
<p>خم ابروی او در جانفزائی</p><p>طراز آستین دلربائی</p><p>خدا را محض لطفش آفریده</p><p>به نام ایزد زهی لطف خدائی</p><p>به غمزه چشم مستش کرده پیدا</p><p>رسوم هستی و سحر آزمائی</p><p>ز کوی او غباری کاورد باد</p><p>کند در چشم جانها توتیائی</p><p>عبید ار پادشاهی خواهی آخر</p><p>برو پیشش گدائی کن گدائی</p>
</body></html>