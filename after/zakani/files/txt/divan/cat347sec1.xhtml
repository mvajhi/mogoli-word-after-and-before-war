<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23551" href="https://ganjoor.net/obeyd/divan-obeyd/ghazal-obeyd/sh1">غزل شمارهٔ ۱</a></h2>
<p>بکشت غمزهٔ آن شوخ بی‌گناه مرا</p><p>فکند سیب زنخدان او به چاه مرا</p><p>غلام هندوی خالش شدم ندانستم</p><p>کاسیر خویش کند زنگی سیاه مرا</p><p>دلم بجا و دماغم سلیم بود ولی</p><p>ز راه رفتن او دل بشد ز راه مرا</p><p>هزار بار فتادم به دام دیده و دل</p><p>هنوز هیچ نمیباشد انتباه مرا</p><p>ز مهر او نتوانم که روی برتابم</p><p>ز خاک گور اگر بردمد گیاه مرا</p><p>به جور او چو بمیرم ز نو شوم زنده</p><p>اگر به چشم عنایت کند نگاه مرا</p><p>عبید از کرم یار بر مدار امید</p><p>که لطف شامل او بس امیدگاه مرا</p><h2><a id="poem-23552" href="https://ganjoor.net/obeyd/divan-obeyd/ghazal-obeyd/sh2">غزل شمارهٔ ۲</a></h2>
<p>ز حد گذشت جدائی ز حد گذشت جفا</p><p>بیا که موسم عیشست و آشتی و صفا</p><p>لبت به خون دل عاشقان خطی دارد</p><p>غبار چیست دگر باره در میانهٔ ما</p><p>مرا دو چشم تو انداخت در بلای سیاه</p><p>و گرنه من که و مستی و عاشقی ز کجا</p><p>کجا کسیکه از آن چشم ترک وا پرسد</p><p>که عقل و هوش جهانی چرا کنی یغما</p><p>ز زلف و خال تو دل را خلاص ممکن نیست</p><p>که زنگیان سیاهش نمی‌کنند رها</p><p>دلم ز جعد تو سودائی و پریشانست</p><p>بلی همیشه پریشانی آورد سودا</p><p>عبید وصف دهان و لب تو میگوید</p><p>ببین که فکر چه باریک و نازکست او را</p><h2><a id="poem-23553" href="https://ganjoor.net/obeyd/divan-obeyd/ghazal-obeyd/sh3">غزل شمارهٔ ۳</a></h2>
<p>شوریده کرد شیوهٔ آن نازنین مرا</p><p>عشقش خلاص داد ز دنیا و دین مرا</p><p>غم همنشین من شد و من همنشین غم</p><p>تا خود چها رسد ز چنین همنشین مرا</p><p>زینسان که آتش دل من شعله میزند</p><p>تا کی بسوزد این نفس آتشین مرا</p><p>ای دوستان نمیدهد آن زلف بیقرار</p><p>تا یکزمان قرار بود بر زمین مرا</p><p>از دور دیدمش خردم گفت دور از او</p><p>دیوانه میکند خرد دوربین مرا</p><p>گر سایه بر سرم فکند زلف او دمی</p><p>خورشید بنده گردد و مه خوشه‌چین مرا</p><p>تا چون عبید بر سر کویش مجاورم</p><p>هیچ التفات نیست به خلد برین مرا</p><h2><a id="poem-23554" href="https://ganjoor.net/obeyd/divan-obeyd/ghazal-obeyd/sh4">غزل شمارهٔ ۴</a></h2>
<p>در ما به ناز می‌نگرد دلربای ما</p><p>بیگانه‌وار میگذرد آشنای ما</p><p>بی‌جرم دوست پای ز ما درکشیده باز</p><p>تا خود چه گفت دشمن ما در قفای ما</p><p>با هیچکس شکایت جورش نمیکنم</p><p>ترسم به گفتگو کشد این ماجرای ما</p><p>ما دل به درد هجر ضروری نهاده‌ایم</p><p>زیرا که فارغست طبیب از دوای ما</p><p>هردم ز شوق حلقهٔ زنجیر زلف او</p><p>دیوانه میشود دل آشفته رای ما</p><p>بر کوه اگر گذر کند این آه آتشین</p><p>بی شک بسوزدش دل سنگین برای ما</p><p>شاید که خون دیده بریزی عبید از آنک</p><p>او میکند همیشه خرابی بجای ما</p><h2><a id="poem-23555" href="https://ganjoor.net/obeyd/divan-obeyd/ghazal-obeyd/sh5">غزل شمارهٔ ۵</a></h2>
<p>ای خط و خال خوشت مایهٔ سودای ما</p><p>ای نفسی وصل تو اصل تمنای ما</p><p>چونکه قدم مینهد شوق تو در ملک جان</p><p>صبر برون میجهد از دل شیدای ما</p><p>چتر همایون عشق سایه چو بر ما فکند</p><p>راه خرابات پرس گر طلبی جای ما</p><p>از رخ زیبای تو قبله‌گه عام را</p><p>کعبهٔ دیگر نباد دلبر ترسای ما</p><p>مردم لولی وشیم ما که وسجده کدام</p><p>رای هزیمت گرفت عقل سبک رای ما</p><p>صوفی افسرده را زحمت ما گو مده</p><p>رو تو و محراب زهد ما و چلیپای ما</p><p>رطل گرانرا ز دست تا ننهی ای عبید</p><p>زانکه روان میبرد عمر سبک پای ما</p><h2><a id="poem-23556" href="https://ganjoor.net/obeyd/divan-obeyd/ghazal-obeyd/sh6">غزل شمارهٔ ۶</a></h2>
<p>میکند سلسلهٔ زلف تو دیوانه مرا</p><p>میکشد نرگس مست تو به میخانه مرا</p><p>متحیر شده‌ام تا غم عشقت ناگاه</p><p>از کجا یافت در این گوشهٔ ویرانه مرا</p><p>هوس در بناگوش تو دارد دل من</p><p>قطرهٔ اشگ از آنست چو دردانه مرا</p><p>دولتی یابم اگر در نظر شمع رخت</p><p>کشته و سوخته یابند چو پروانه مرا</p><p>درد سر میدهد این واعظ و میپندارد</p><p>کالتفاتست بدان بیهده افسانه مرا</p><p>چاره آنست که دیوانگیی پیش آرم</p><p>تا فراموش کند واعظ فرزانه مرا</p><p>از می مهر تو تا مست شدم همچو عبید</p><p>نیست دیگر هوس ساغر و پیمانه مرا</p><h2><a id="poem-23557" href="https://ganjoor.net/obeyd/divan-obeyd/ghazal-obeyd/sh7">غزل شمارهٔ ۷</a></h2>
<p>میزند غمزهٔ مرد افکن او تیر مرا</p><p>دوستان چیست در این واقعه تدبیر مرا</p><p>من دیوانه نه آنم که نصیحت شنوم</p><p>پند پیرانه مده گو پدر پیر مرا</p><p>منم و نالهٔ شبگیر بدین سان که منم</p><p>کی به فریاد رسد نالهٔ شبگیر مرا</p><p>صنما عشق تو با جان بدر آید ناچار</p><p>چون فرو رفت غم عشق تو با شیر مرا</p><p>گر نه زنجیر سر زلف تو باشد یکدم</p><p>نتوان داشت در این شهر به زنجیر مرا</p><p>حلقهٔ زلف تو در خواب نمودند به من</p><p>جز پریشانی از آن خواب چه تعبیر مرا</p><h2><a id="poem-23558" href="https://ganjoor.net/obeyd/divan-obeyd/ghazal-obeyd/sh8">غزل شمارهٔ ۸</a></h2>
<p>کرد فارغ گل رویت ز گلستان ما را</p><p>کفر زلف تو برآورد ز ایمان ما را</p><p>تا خیال قد و بالای تو در دل بگذشت</p><p>خاطر آزاد شد از سرو خرامان ما را</p><p>ما که در عشق تو آشفته و شوریده شدیم</p><p>می‌کند حلقهٔ زلف تو پریشان ما را</p><p>تا به دامان وصالت نرسد دست امید</p><p>دست کوته نکند اشگ ز دامان ما را</p><p>در ره کعبهٔ وصل تو ز پا ننشینیم</p><p>گرچه در پا شکند خار مغیلان ما را</p><p>ای عبید از پی دل چند توان رفت آخر</p><p>کرد سودای تو بس بی سر و سامان ما را</p><h2><a id="poem-23559" href="https://ganjoor.net/obeyd/divan-obeyd/ghazal-obeyd/sh9">غزل شمارهٔ ۹</a></h2>
<p>دلا با مغان آشنائی طلب</p><p>ز پیر مغان آشنائی طلب</p><p>به کنج قناعت گرت راه نیست</p><p>ز دیوانگان رهنمائی طلب</p><p>وگر اوج قدست کند آرزو</p><p>ز دام طبیعت رهائی طلب</p><p>اگر عارفی راه میخانه گیر</p><p>و گر ابلهی پارسائی طلب</p><p>دوای دل خسته از درد جوی</p><p>نوای خود از بینوائی طلب</p><p>اگر صد رهت بشکند روزگار</p><p>مکن از خسان مومیائی طلب</p><p>عبید ار گدائی غنیمت شمار</p><p>وگر پادشاهی گدائی طلب</p><h2><a id="poem-23560" href="https://ganjoor.net/obeyd/divan-obeyd/ghazal-obeyd/sh10">غزل شمارهٔ ۱۰</a></h2>
<p>دارم بتی به چهرهٔ صد ماه و آفتاب</p><p>نازکتر از گل تر و خوشبوتر از گلاب</p><p>رعناتر از شمایل نسرین میان باغ</p><p>نازنده‌تر ز سروسهی بر کنار آب</p><p>در تاب حیرت از رخ او در چمن سمن</p><p>در خوی خجلت از تب او در قدح شراب</p><p>شکلی و صد ملاحت و روئی وصد جمال</p><p>چشمی وصد کرشمه و لعلی وصد عتاب</p><p>خورشید در نقاب خجالت نهان شود</p><p>از روی جانفزاش اگر بر فتد نقاب</p><p>در حلقه‌های زلفش جانهای ما اسیر</p><p>از چشمهای مستش دلهای ما کباب</p><p>فریاد از آن دو سنبل مشکین تابدار</p><p>زنهار از آن دو نرگس جادوی نیمخواب</p><p>هرگه که زانوئی زند و باده‌ای دهد</p><p>من جان به باد بر دهم آن لحظه چون حباب</p><p>روزیکه با منست من آنروز چون عبید</p><p>از عیش بهره‌مندم و از عمر کامیاب</p><h2><a id="poem-23561" href="https://ganjoor.net/obeyd/divan-obeyd/ghazal-obeyd/sh11">غزل شمارهٔ ۱۱</a></h2>
<p>لطف تو از حد برون حسن تو بی منتهاست</p><p>نیش تو نوش روان درد تو درمان ماست</p><p>عشق تو بر تخت دل حاکم کشور گشای</p><p>مهر تو بر ملک جان والی فرمانرواست</p><p>پرتو رخسار تو مایهٔ مهر منیر</p><p>چهرهٔ پرچین تو جادوی معجز نماست</p><p>نرگس فتان تو لعبت مردم فریب</p><p>غمزهٔ غماز تو جادوی معجز نماست</p><p>از تو همه سرکشی وز طرف ما هنوز</p><p>روی امل بر زمین دست طمع بر دعاست</p><p>گر کشدت ای عبید سر بنه و دم مزن</p><p>عادت خوبان ستم چارهٔ عاشق رضاست</p><h2><a id="poem-23562" href="https://ganjoor.net/obeyd/divan-obeyd/ghazal-obeyd/sh12">غزل شمارهٔ ۱۲</a></h2>
<p>خوشا کسی که ز عشقش دمی رهایی نیست</p><p>غمش ز رندی و میلش به پارسایی نیست</p><p>دل رمیدهٔ شوریدگان رسوایی</p><p>شکسته‌ایست که در بند مومیایی نیست</p><p>ز فکر دنیی و عقبی فراغتی دارد</p><p>خداشناس که با خلقش آشنایی نیست</p><p>غلام همت درویش قانعم کاو را</p><p>سر بزرگی و سودای پادشایی نیست</p><p>مراد خود مطلب هر زمان ز حضرت حق</p><p>که بر در کرمش حاجت گدایی نیست</p><p>به کنج عزلت از آن روی گشته‌ام خرسند</p><p>که دیگرم هوس صحبت ریایی نیست</p><p>قلندریست مجرد عبید زاکانی</p><p>حریف خواجگی و مرد کدخدایی نیست</p><h2><a id="poem-23563" href="https://ganjoor.net/obeyd/divan-obeyd/ghazal-obeyd/sh13">غزل شمارهٔ ۱۳</a></h2>
<p>جفا مکن که جفا رسم دلربائی نیست</p><p>جدا مشو که مرا طاقت جدائی نیست</p><p>مدام آتش شوق تو در درون منست</p><p>چنانکه یکدم از آن آتشم رهائی نیست</p><p>وفا نمودن و برگشتن و جفا کردن</p><p>طریق یاری و آئین دل ربائی نیست</p><p>ز عکس چهرهٔ خود چشم ما منور کن</p><p>که دیده را جز از آن وجه روشنائی نیست</p><p>من از تو بوسه تمنی کجا توانم کرد</p><p>چو گرد کوی توام زهرهٔ گدائی نیست</p><p>به سعی دولت وصلت نمیشود حاصل</p><p>محققست که دولت به جز عطائی نیست</p><p>عبید پیش کسانی که عشق میورزند</p><p>شب وصال کم از روز پادشاهی نیست</p><h2><a id="poem-23564" href="https://ganjoor.net/obeyd/divan-obeyd/ghazal-obeyd/sh14">غزل شمارهٔ ۱۴</a></h2>
<p>دلداده را ز تیر ملامت گزند نیست</p><p>دیوانه را طریقهٔ عاقل پسند نیست</p><p>از درد ما چه فکر وز احوال ما چه باک</p><p>آنرا که دل مقید و پا در کمند نیست</p><p>فرهاد را که با دل شیرین تعلقست</p><p>رغبت به نوشدارو و حاجت به قند نیست</p><p>هرجا که آتش غم دلدار شعله زد</p><p>جان برفشان به ذوق که جای سپند نیست</p><p>بس کن عبید با دل شوریده داوری</p><p>بیچاره را نصیحت ما سودمند نیست</p><h2><a id="poem-23565" href="https://ganjoor.net/obeyd/divan-obeyd/ghazal-obeyd/sh15">غزل شمارهٔ ۱۵</a></h2>
<p>ما را ز شوق یار بغیر التفات نیست</p><p>پروای جان خویش و سر کاینات نیست</p><p>از پیش یار اگر نفسی دور می‌شوم</p><p>هر دم که میزنم ز حساب حیات نیست</p><p>در عاشقی خموشی و در هجر صابری</p><p>این خود حکایتیست که در ممکنات نیست</p><p>رندی گزین که شیوهٔ ناموس و رنگ و بو</p><p>غیر از خیال باطل و جز ترهات نیست</p><p>بگذار هرچه داری و بگذر که مرد را</p><p>جز ترک توشه توشهٔ راه نجات نیست</p><p>از خود طلب که هرچه طلب میکنی زیار</p><p>در تنگنای کعبه و در سومنات نیست</p><p>در یوزه کردم از لب دلدار بوسه‌ای</p><p>گفتا برو عبید که وقت زکوة نیست</p><h2><a id="poem-23566" href="https://ganjoor.net/obeyd/divan-obeyd/ghazal-obeyd/sh16">غزل شمارهٔ ۱۶</a></h2>
<p>ترک سرمستم که ساغر می‌گرفت</p><p>عالمی در شور و در شر می‌گرفت</p><p>عکس خورشید جمالش در جهان</p><p>شعله می‌زد هفت کشور می‌گرفت</p><p>چون صبا بر چین زلفش می‌گذشت</p><p>بوستان در مشک و عنبر می‌گرفت</p><p>هر دمی از آه دودآسای من</p><p>آتشی در عود و مجمر می‌گرفت</p><p>بوسه‌ای زو دل طلب می‌کرد لیک</p><p>این سخن با او کجا در می‌گرفت</p><p>قصهٔ دردش عبید از سوز دل</p><p>هر زمان می‌گفت و از سر می‌گرفت</p><h2><a id="poem-23567" href="https://ganjoor.net/obeyd/divan-obeyd/ghazal-obeyd/sh17">غزل شمارهٔ ۱۷</a></h2>
<p>رمید صبر و دل از من چو دلنواز برفت</p><p>چه چاره سازم از این پس چو چاره‌ساز برفت</p><p>سوار گشته و عمدا گرفته باز به دست</p><p>نموده روی به بیچارگان و باز برفت</p><p>به گریه چشمهٔ چشم بریخت چندان خون</p><p>که کهنه خرقهٔ سالوسم از نماز برفت</p><p>جز از خیال قد و زلف یار و قصهٔ شوق</p><p>دگر ز خاطرم اندیشهٔ دراز برفت</p><p>ز منع خلق از این بیش محترز بودم</p><p>کنون حدیث من از حد احتراز برفت</p><p>دریغ و درد که در هجر یار و غصهٔ دهر</p><p>برفت عمر و حقیقت که بر مجاز برفت</p><p>عبید چون جرست ناله سود می‌نکند</p><p>چو کاروان جرس جمله بیجواز برفت</p><h2><a id="poem-23568" href="https://ganjoor.net/obeyd/divan-obeyd/ghazal-obeyd/sh18">غزل شمارهٔ ۱۸</a></h2>
<p>سیاه چرده بتم را نمک ز حد بگذشت</p><p>عتاب او چو جفای فلک ز حد بگذشت</p><p>لطافت لب و دندان و مستی چشمش</p><p>چو می پرستی ما یک به یک ز حد بگذشت</p><p>به لابه گفت که از حد گذشت جور رقیب</p><p>به طنز گفت که بی هیچ شک ز حد بگذشت</p><p>بنوش بادهٔ صافی ز دست دلبر خویش</p><p>که بیوفائی چرخ و فلک ز حد بگذشت</p><p>عبید را دل سنگینش امتحان کردند</p><p>عیار دوستیش بر محک ز حد بگذشت</p><h2><a id="poem-23569" href="https://ganjoor.net/obeyd/divan-obeyd/ghazal-obeyd/sh19">غزل شمارهٔ ۱۹</a></h2>
<p>ز سنبلی که عذارت بر ارغوان انداخت</p><p>مرا به بیخودی آوازه در جهان انداخت</p><p>ز شرح زلف تو موئی هنوز نا گفته</p><p>دلم هزار گره در سر زبان انداخت</p><p>دهان تو صفتی از ضعیفیم میگفت</p><p>مرا ز هستی خود نیک در گمان انداخت</p><p>کمان ابروی پیوسته میکشی تا گوش</p><p>بدان امید که صیدی کجا توان انداخت</p><p>ز دلفریبی مویت سخن دراز کشید</p><p>لب تو نکتهٔ باریک در میان انداخت</p><p>عجب مدار که در دور روی و ابرویت</p><p>سپر فکند مه از عجز تا کمان انداخت</p><p>ز سر عشق هر آنچ از عبید پنهان بود</p><p>سرشگ جمله در افواه مردمان انداخت</p><h2><a id="poem-23570" href="https://ganjoor.net/obeyd/divan-obeyd/ghazal-obeyd/sh20">غزل شمارهٔ ۲۰</a></h2>
<p>مرا ز وصل تو حاصل به جز تمنا نیست</p><p>خیال زلف تو بستن خلاف سودا نیست</p><p>وفا ز عهد تو میجست دوش خاطر من</p><p>جواب داد که خود این متاع با ما نیست</p><p>بسی بگفتمت ایدوست هست رای منت</p><p>دهان ز شرم فرو بسته‌ای همانا نیست</p><p>هزار بوسه ز لب وعده کرده‌ای و یکی</p><p>نمیدهی و مرا زهرهٔ تقاضا نیست</p><p>چو دور دور رخ تست خاطری دریاب</p><p>که کار بوالعجبیهای چرخ پیدا نیست</p><p>ز میهمان خیالت چو شرمسارم از آنک</p><p>جز آب چشم و کباب جگر مهیا نیست</p><p>به طعنه گفتی کز ما دریغ داری جان</p><p>مگر مگوی خدا را عبید از آنها نیست</p><h2><a id="poem-23571" href="https://ganjoor.net/obeyd/divan-obeyd/ghazal-obeyd/sh21">غزل شمارهٔ ۲۱</a></h2>
<p>دگر برون شدنم زین دیار ممکن نیست</p><p>دگر غریبیم از کوی یار ممکن نیست</p><p>مرا از آن لب شیرین و زلف عارض تو</p><p>شکیب و طاقت و صبر و قرار ممکن نیست</p><p>دلا بکوش مگر دامنش به دست آری</p><p>که وصل بی‌طلب و انتظار ممکن نیست</p><p>من اینکه عشق نورزم مرا به سر نرود</p><p>من اینکه می نخورم در بهار ممکن نیست</p><p>در آن دیار که مائیم حالیا آنجا</p><p>مسافران صبا را گذار ممکن نیست</p><p>عبید هم غزلی گاه گاه اگر بتوان</p><p>بگو که خوشتر از این یادگار ممکن نیست</p><h2><a id="poem-23572" href="https://ganjoor.net/obeyd/divan-obeyd/ghazal-obeyd/sh22">غزل شمارهٔ ۲۲</a></h2>
<p>جانا بیا که بی تو دلم را قرار نیست</p><p>بیشم مجال صبر و سر انتظار نیست</p><p>دیوانه این چنین که منم در بلای عشق</p><p>دل عاقبت نخواهد و عقلم به کار نیست</p><p>گر خواندنت مراد و گر راندن آرزوست</p><p>آن کن که رای تست مرا اختیار نیست</p><p>ما را همین بسست که داریم درد عشق</p><p>مقصود ما ز وصل تو بوس و کنار نیست</p><p>ای دل همیشه عاشق و همواره مست باش</p><p>کان کس که مست عشق نشد هوشیار نیست</p><p>با عشق همنشین شو و از عقل برشکن</p><p>کو را به پیش اهل نظر اعتبار نیست</p><p>هر قوم را طریقی و راهی و قبله‌ایست</p><p>پیش عبید قبله به جز کوی یار نیست</p><h2><a id="poem-23573" href="https://ganjoor.net/obeyd/divan-obeyd/ghazal-obeyd/sh23">غزل شمارهٔ ۲۳</a></h2>
<p>حاصل ز زندگانی ما جز وبال نیست</p><p>وز روزگار بهره به جز از ملال نیست</p><p>نقش سه شش طلب مکن از کعبتین دهر</p><p>کین نقش پنج روزه برون از خیال نیست</p><p>چون منصب بزرگی و چون جاه و ملک و مال</p><p>بی وصمت تزلزل و عیب و زوال نیست</p><p>خوش خاطری که منصب و جاه آرزو نکرد</p><p>خرم دلی که در طلب ملک و مال نیست</p><p>از خوان ممسکان مطلب توشهٔ حیات</p><p>کان لقمه پیش اهل طریقت حلال نیست</p><p>در وضع روزگار نظر کن به چشم عقل</p><p>احوال کس مپرس که جای سؤال نیست</p><p>چون زلف تابدادهٔ خوبان در این دیار</p><p>هرجا که سرکشی است به جز پایمال نیست</p><p>در موج فتنه‌ای که خلایق فتاده‌اند</p><p>فریاد رس به جز کرم ذوالجلال نیست</p><p>از غم چنان برست دل ما که بعد از این</p><p>در وی به هیچ وجه طرب را مجال نیست</p><p>جانم فدای خاطر صاحب دلی که گفت:</p><p>«شیراز جای مردم صاحب کمال نیست»</p><p>درویشی و غریبی و زحمت ز حد گذشت</p><p>زین بیش ای عبید مرا احتمال نیست</p><h2><a id="poem-23574" href="https://ganjoor.net/obeyd/divan-obeyd/ghazal-obeyd/sh24">غزل شمارهٔ ۲۴</a></h2>
<p>هرگز دلم ز کوی تو جائی دگر نرفت</p><p>یکدم خیال روی توام از نظر نرفت</p><p>جان رفت و اشتیاق تو از جان بدر نشد</p><p>سر رفت و آرزوی تو از سر بدر نرفت</p><p>هرکو قتیل عشق نشد چون به خاک رفت</p><p>هم بیخبر بیامد و هم بی‌خبر برفت</p><p>در کوی عشق بی سر و پائی نشان نداد</p><p>کو خسته دل نیامد و خونین جگر نرفت</p><p>عمرم برفت در طلب عشق و عاقبت</p><p>کامی نیافت خاطر و کاری بسر نرفت</p><p>شوری فتاد از تو در آفاق و کس نماند</p><p>کو چون عبید در سر این شور و شر نرفت</p><h2><a id="poem-23575" href="https://ganjoor.net/obeyd/divan-obeyd/ghazal-obeyd/sh25">غزل شمارهٔ ۲۵</a></h2>
<p>در خانه تا قرابهٔ ما پر شراب نیست</p><p>ما را قرار و راحت و آرام و خواب نیست</p><p>در خلوتی که باده و ساقی و شاهد است</p><p>حاجت به چنگ و بربط و نای و رباب نیست</p><p>خوش کن به باده وقت حریفان که پیش ما</p><p>عمری که خوش نمیگذرد در حساب نیست</p><p>اینک شراب اگر هوست میکند وضو</p><p>در آفتابه کن که در این خانه آب نیست</p><p>ما را که ملک فقر و قناعت مسلم است</p><p>حاجت به جود خسرو مالک رقاب نیست</p><p>همچون عبید خانهٔ هستی خراب کن</p><p>زیرا که جای گنج به جز در خراب نیست</p><h2><a id="poem-23576" href="https://ganjoor.net/obeyd/divan-obeyd/ghazal-obeyd/sh26">غزل شمارهٔ ۲۶</a></h2>
<p>دلی که بستهٔ زنجیر زلف یاری نیست</p><p>به پیش اهل نظر هیچش اعتباری نیست</p><p>سری که نیست در او کارگاه سودائی</p><p>به کارخانهٔ عیشش سری و کاری نیست</p><p>ز عقل برشکن و ذوق بیخودی دریاب</p><p>که پیش زنده دلان عقل در شماری نیست</p><p>ملامت من مسکین مکن که در ره عشق</p><p>به دست عاشق بیچاره اختیاری نیست</p><p>دگر مگوی که هر بحر را کناری هست</p><p>از آنکه به جز غم عشق را کناری نیست</p><p>ز شوق زلف بتان بیقرار و سرگردان</p><p>منم که مثل من آشفته روزگاری نیست</p><p>اگر ز مستی و رندی عبید را عاریست</p><p>مرا از این دو صفت هیچ عیب و عاری نیست</p><h2><a id="poem-23577" href="https://ganjoor.net/obeyd/divan-obeyd/ghazal-obeyd/sh27">غزل شمارهٔ ۲۷</a></h2>
<p>بیش از این برگ فراق رخ جانانم نیست</p><p>بیش از این قوت سرپنجهٔ هجرانم نیست</p><p>کرده‌ام عزم سفر بو که میسر گردد</p><p>میکنم فکر و جز این چاره و درمانم نیست</p><p>روی در کعبهٔ جان کرده به سر می‌پویم</p><p>غمی از بادیه و خار مغیلانم نیست</p><p>سیل گو راه در او بند به خوناب سرشک</p><p>غرق طوفان شده اندیشهٔ بارانم نیست</p><p>سر اگر میرود از دست بهل تا برود</p><p>سر سودای سر بی سر و سامانم نیست</p><p>حسرت دیدن یاران جگرم سوخت عبید</p><p>بیش از این طاقت نادیدن یارانم نیست</p><h2><a id="poem-23578" href="https://ganjoor.net/obeyd/divan-obeyd/ghazal-obeyd/sh28">غزل شمارهٔ ۲۸</a></h2>
<p>سر نخوانیم که سودا زدهٔ موئی نیست</p><p>آدمی نیست که مجنون پری‌روئی نیست</p><p>هرگز از بند و غم آزاد نگردد آن دل</p><p>که گرفتار کمند سر گیسوئی نیست</p><p>قبله‌ام روی بتانست و وطن کوی مغان</p><p>به از این قبله‌ام و خوشتر از این کوئی نیست</p><p>کس مرا از دل سرگشته نشانی ندهد</p><p>عجب از معتکف گوشهٔ ابروئی نیست</p><p>میتوان دامن وصلت به کف آورد ولی</p><p>ای دریغا که مرا قوت بازوئی نیست</p><p>هر مرض دارو و هر درد علاجی دارد</p><p>زخم تیر مژه را مرهم و داروئی نیست</p><p>سر موئی نتوان یافت بر اعضای عبید</p><p>که در او ناوکی از غمزهٔ جادوئی نیست</p><h2><a id="poem-23579" href="https://ganjoor.net/obeyd/divan-obeyd/ghazal-obeyd/sh29">غزل شمارهٔ ۲۹</a></h2>
<p>نه به ز شیوهٔ مستان طریق ورائی هست</p><p>نه به ز کوی مغان گوشه‌ای و جائی هست</p><p>دلم به میکده زان میکشد که رندان را</p><p>کدورتی نه و با یکدیگر صفائی هست</p><p>ز کنج صومعه از بهر آن گریزانم</p><p>که در حوالی آن بوریا ریائی هست</p><p>گرت به دیر مغان ره دهند از آن مگذر</p><p>قدم بنه که در آن کوچه آشنائی هست</p><p>فراغ از دل درویش جو که مستغنی است</p><p>ز هرکجا که امیری و پادشاهی هست</p><p>به عیش کوش و مپندار همچو نااهلان</p><p>که عمر را عوض و وقت را قضائی هست</p><h2><a id="poem-23580" href="https://ganjoor.net/obeyd/divan-obeyd/ghazal-obeyd/sh30">غزل شمارهٔ ۳۰</a></h2>
<p>دوشم غم تو ملک سویدا گرفته بود</p><p>دودم ز سینه راه ثریا گرفته بود</p><p>جان را ز روی لعل تو در تنگ آمده</p><p>دل را ز شوق زلف تو سودا گرفته بود</p><p>میدید شمع در من و میسوخت تا به روز</p><p>زآن آتشی که در من شیدا گرفته بود</p><p>از دیده‌ام خیال تو محروم گشت باز</p><p>کاطراف خانه‌اش همه دریا گرفته بود</p><p>میخواست خرمی که کند در دلم وطن</p><p>تا او رسید لشگر غم جا گرفته بود</p><p>صبر از برم رمید و مرا بیقرار کرد</p><p>گوئی مگر که خاطرش از ما گرفته بود</p><p>مسکین عبید را غم عشقت بکشت از آنک</p><p>او را غریب دیده و تنها گرفته بود</p><h2><a id="poem-23581" href="https://ganjoor.net/obeyd/divan-obeyd/ghazal-obeyd/sh31">غزل شمارهٔ ۳۱</a></h2>
<p>ز من مپرس که بر من چه حال می‌گذرد</p><p>چو روز وصل توام در خیال می‌گذرد</p><p>جهان برابر چشمم سیاه می‌گردد</p><p>چو در ضمیر من آن زلف و خال می‌گذرد</p><p>اگر هلاک خودم آرزوست منع مکن</p><p>مرا که عمر چنین در ملال می‌گذرد</p><p>خیال مهر تو در چشم هر سهی سرویست</p><p>که در حوالیش آب زلال می‌گذرد</p><p>ز بوی زلف توام روح تازه می‌گردد</p><p>سپیده‌دم که نسیم شمال می‌گذرد</p><p>من و وصال تو آن فکر و آرزو هیهات</p><p>که بر دماغ چه فکر محال می‌گذرد</p><p>غلام و چاکر روی چو ماه توست عبید</p><p>وزین حدیث بسی ماه و سال می‌گذرد</p><h2><a id="poem-23582" href="https://ganjoor.net/obeyd/divan-obeyd/ghazal-obeyd/sh32">غزل شمارهٔ ۳۲</a></h2>
<p>دردا که درد ما به دوایی نمی‌رسد</p><p>وین کار ما به برگ و نوایی نمی‌رسد</p><p>در کاروان غم چو جرس ناله می‌کنم</p><p>در گوش ما چو بانگ‌درایی نمی‌رسد</p><p>راهی که می‌رویم به پایان نمی‌بریم</p><p>جهدی که می‌کنیم به جایی نمی‌رسد</p><p>این پای خسته جز ره حرمان نمی‌رود</p><p>وین دست بسته جز به دعایی نمی‌رسد</p><p>بر ما ز عشق قامت و بالاش یک نفس</p><p>ممکن نمی‌شود که بلایی نمی‌رسد</p><p>هرگز دمی به گوش گدایان کوی عشق</p><p>از خوان پادشاه صلایی نمی‌رسد</p><p>گفتم گدای کوی توام گفت ای عبید</p><p>سلطانی این چنین به گدایی نمی‌رسد</p><h2><a id="poem-23583" href="https://ganjoor.net/obeyd/divan-obeyd/ghazal-obeyd/sh33">غزل شمارهٔ ۳۳</a></h2>
<p>نسیم خاک مصلی و آب رکن آباد</p><p>غریب را وطن خویش میبرد از یاد</p><p>زهی خجسته مقامی و جانفزا ملکی</p><p>که باد خطهٔ عالیش تا ابد آباد</p><p>بهر طرف که روی نغمه میکند بلبل</p><p>بهر چمن که رسی جلوه میکند شمشاد</p><p>بهر که درنگری شاهدیست چون شیرین</p><p>بهر که برگذری عاشقیست چون فرهاد</p><p>در این دیار دلم شهر بند دلداریست</p><p>که جان به طلعت او خرمست و خاطر شاد</p><p>سرم هوای وطن میپزد ولیک دلم</p><p>ز بند زلف سیاهش نمیشود آزاد</p><p>ز جور سنبل کافر مزاج او افغان</p><p>ز دست نرگس جادو فریب او فریاد</p><p>غنیمتست غنیمت شمار فرصت عیش</p><p>که تن ضعیف نهاد است و عمر بی‌بنیاد</p><p>بگیر دامن یاری و هرچه خواهی کن</p><p>بنوش بادهٔ صافی و هرچه بادا باد</p><p>به سوی باده و نی میل کن که میگویند</p><p>« جهان بر آب نهاده است و آدمی بر باد»</p><p>خوشست ناز و نعیم جهان ولی چو عبید</p><p>« غلام همت آنم که دل بر او ننهاد »</p><h2><a id="poem-23584" href="https://ganjoor.net/obeyd/divan-obeyd/ghazal-obeyd/sh34">غزل شمارهٔ ۳۴</a></h2>
<p>دلم ز عشق تبرا نمی‌تواند کرد</p><p>صبوری از رخ زیبا نمی‌تواند کرد</p><p>غم از درون دل من برون نمی‌آید</p><p>که ترک مسکن و ماوی نمی‌تواند کرد</p><p>بروی خوب مرا دیده روشنست ولی</p><p>به هیچ وجه مهیا نمی‌تواند کرد</p><p>برفت دوش خیالش ز چشم من چه کند</p><p>مقام بر لب دریا نمی‌تواند کرد</p><p>به صبر کام توان یافتن ولیک چه سود</p><p>چو صبر در دل ما جا نمی‌تواند کرد</p><p>عبید گه گهی از بهر مصلحت میگفت</p><p>که توبه میکند اما نمی‌تواند کرد</p><h2><a id="poem-23585" href="https://ganjoor.net/obeyd/divan-obeyd/ghazal-obeyd/sh35">غزل شمارهٔ ۳۵</a></h2>
<p>ساقیا باز خرابیم بده جامی چند</p><p>پخته‌ای چند فرو ریز به ما خامی چند</p><p>صوفی و گوشهٔ محراب و نکونامی و زرق</p><p>ما و میخانه و دردی کش و بدنامی چند</p><p>باده پیش آر که بر طرف چمن خوش باشد</p><p>مطربی چند و گلی چند و گل اندامی چند</p><p>چشم و لب پیش من آور چو رسد باده به من</p><p>تا بود نقل مرا شکر و بادامی چند</p><p>باده در خانه اگر نیست برای دل ما</p><p>رنجه شو تا در میخانه بنه گامی چند</p><p>در بهای می گلگون اگرت زر نبود</p><p>خرقهٔ ما به گرو کن بستان جامی چند</p><p>ذکر سجاده و تسبیح رها کن چو عبید</p><p>نشوی صید بدین دانه بنه دامی چند</p><h2><a id="poem-23586" href="https://ganjoor.net/obeyd/divan-obeyd/ghazal-obeyd/sh36">غزل شمارهٔ ۳۶</a></h2>
<p>ترا که گفت که با ما وفا نشاید کرد</p><p>دروغ گفت چه باشد چرا نشاید کرد</p><p>غلام لعل لب تست جان شیرینم</p><p>چنین حکایت شیرین کجا نشاید کرد</p><p>به بوسه قصد لبت کردم از میان چشمت</p><p>به غمزه گفت نشاید هلا نشاید کرد</p><p>میان موی و میان تو نکته باریکست</p><p>در آن میان سخن از لب رها نشاید کرد</p><p>هزار سال تنم گر ز تن جدا ماند</p><p>هنوز مهر تو از جان جدا نشاید کرد</p><p>حدیث درد دل مستمند و سینهٔ ریش</p><p>حکایتی است که در سالها نشاید کرد</p><p>مگر عبید به جان با لبم مضایقه کرد</p><p>که این به مذهب اصحابنا نشاید کرد</p><h2><a id="poem-23587" href="https://ganjoor.net/obeyd/divan-obeyd/ghazal-obeyd/sh37">غزل شمارهٔ ۳۷</a></h2>
<p>نقش روی توام از پیش نظر می‌نرود</p><p>خاطر از کوی توام جای دگر می‌نرود</p><p>تا بدیدم لب شیرین تو دیگر زان روز</p><p>بر زبانم سخن شهد و شکر می‌نرود</p><p>عارض و زلف دو تا شیفته کردند مرا</p><p>هرگزم دل به گل و سنبل تر می‌نرود</p><p>مستی و عاشقی از عیب بود گو میباش</p><p>«در من این عیب قدیم است و بدر می‌نرود»</p><p>دوستان از می و معشوق نداریدیم باز</p><p>«که مرا بی می و معشوق بسر می‌نرود»</p><p>غم عشقش ز دل خستهٔ بیچاره عبید</p><p>گوشه‌ای دارد از آنجا به سفر می‌نرود</p><h2><a id="poem-23588" href="https://ganjoor.net/obeyd/divan-obeyd/ghazal-obeyd/sh38">غزل شمارهٔ ۳۸</a></h2>
<p>گرم عنایت او در بروی بگشاید</p><p>هزار دولتم از غیب روی بنماید</p><p>نظر به گلشن روحانیون نیندازم</p><p>سرم به پایهٔ کروبیان فرو ناید</p><p>وگر به حال پریشان ما کند نظری</p><p>ز روی لطف بر احوال ما ببخشاید</p><p>به پیش خاطرم ار کاینات عرضه کنند</p><p>ز کبر دامن همت بدان نیالاید</p><p>توان در آینهٔ آن جمال جان دیدن</p><p>گرش به صیقل توفیق زنگ بزداید</p><p>ورم ز پیش براند به جور حکم اوراست</p><p>پسند دوست بود هرچه دوست فرماید</p><p>عبید را کرمش تا نوازشی نکند</p><p>دلش ز غم نرهد خاطرش نیاساید</p><h2><a id="poem-23589" href="https://ganjoor.net/obeyd/divan-obeyd/ghazal-obeyd/sh39">غزل شمارهٔ ۳۹</a></h2>
<p>دوش اشکم سر به جیحون می‌کشید</p><p>دل بدان زلفین شبگون می‌کشید</p><p>ناتوان شخص ضعیفم هر زمان</p><p>اشک‌ریزان ناله را چون می‌کشید</p><p>گاه اشکش سوی صحرا می‌دواند</p><p>گاه آهش سوی گردون می‌کشید</p><p>ناگهان خیل خیالش بر سرم</p><p>لشکر از بهر شبیخون می‌کشید</p><p>دید آن چشم بلابین دم‌به‌دم</p><p>تا گریبان جامه در خون می‌کشید</p><p>آستین بر زد خیالش تا به روز</p><p>رخت از آن دریا به هامون می‌کشید</p><p>غمزه‌اش تیری که می‌زد بر عبید</p><p>لعل او پیکانش بیرون می‌کشید</p><h2><a id="poem-23590" href="https://ganjoor.net/obeyd/divan-obeyd/ghazal-obeyd/sh40">غزل شمارهٔ ۴۰</a></h2>
<p>هرگز کسی به خوبی چون یار ما نباشد</p><p>مه را نظیر رویش گفتن روا نباشد</p><p>موئی چنان خمیده چشمی چنان کشیده</p><p>در چین به دست ناید و اندر ختا نباشد</p><p>با او همیشه ما را جز لاله در نگیرد</p><p>با ما همیشه او را جز ماجرا نباشد</p><p>گر حال من نپرسد عیبش مکن که هرگز</p><p>سودای پادشاهی حد گدا نباشد</p><p>ما کشتگان عشقیم همچون عبید ما را</p><p>عقلی سلیم نبود صبری بجا نباشد</p><h2><a id="poem-23591" href="https://ganjoor.net/obeyd/divan-obeyd/ghazal-obeyd/sh41">غزل شمارهٔ ۴۱</a></h2>
<p>دوش لعلت نفسی خاطر ما خوش می‌کرد</p><p>دیده می‌دید جمال تو و دل غش می‌کرد</p><p>روی زیبای تو با ماه یکایک می‌زد</p><p>سر گیسوی تو با باد کشاکش می‌کرد</p><p>سنبل زلف تو هرلحظه پریشان می‌شد</p><p>خاطر خستهٔ عشاق مشوش می‌کرد</p><p>زو هر آن حلقه بر گوشهٔ مه می‌افتاد</p><p>دل مسکین مرا نعل در آتش می‌کرد</p><p>تیر بر سینه‌ام آن غمزهٔ فتان می‌زد</p><p>قصد خون دلم آن عارض مهوش می‌کرد</p><p>از خط و خال و بناگوش و لب و چشم و رخت</p><p>هرکه یک بوسه طمع داشت غلط شش می‌کرد</p><p>پیش نقش رخ تو دیدهٔ خونریز عبید</p><p>صفحهٔ چهره به خونابه منقش می‌کرد</p><h2><a id="poem-23592" href="https://ganjoor.net/obeyd/divan-obeyd/ghazal-obeyd/sh42">غزل شمارهٔ ۴۲</a></h2>
<p>مردیم و یار هیچ عنایت نمی‌کند</p><p>واحسرتا که بخت عنایت نمی‌کند</p><p>در پیش چشم او لب او می‌کشد مرا</p><p>وان شوخ‌چشم بین که حمایت نمی‌کند</p><p>چندان که عجز حال بر او عرضه می‌کنم</p><p>در وی به هیچ نوع سرایت نمی‌کند</p><p>پیش کسی ز شکر و شکایت چه دم زنم</p><p>کاندیشه‌ای ز شکر و شکایت نمی‌کند</p><p>در حق بندگان نظر لطف گاه‌گاه</p><p>هم می‌کند ولیک به غایت نمی‌کند</p><p>تا گفته‌ام دهان تو هیچست از آن زمان</p><p>با ما ز خشم هیچ حکایت نمی‌کند</p><p>بلبل‌صفت عبید به هرجا که می‌رسد</p><p>غیر از حدیث عشق روایت نمی‌کند</p><h2><a id="poem-23593" href="https://ganjoor.net/obeyd/divan-obeyd/ghazal-obeyd/sh43">غزل شمارهٔ ۴۳</a></h2>
<p>ز کوی یار زمانی کرانه نتوان کرد</p><p>جز آستانهٔ او آشیانه نتوان کرد</p><p>کسی که کعبهٔ جان دید بی‌گمان داند</p><p>که سجده‌گاه جز آن آستانه نتوان کرد</p><p>مرا به عشوهٔ فردا در انتظار مکش</p><p>که اعتماد بسی بر زمانه نتوان کرد</p><p>ترا که گفت که با کشتگان راه غمت</p><p>اشارتی به سر تازیانه نتوان کرد</p><p>به پیش زلف تو بر خال بوسه خواهم زد</p><p>ز ترس دام سیه ترک دانه نتوان کرد</p><p>فسرده صوفی ما را که میبرد پیغام</p><p>که ترک شاهد و چنگ و چغانه نتوان کرد</p><p>مرا به مجلس واعظ مخوان و پند مده</p><p>فریب من به فسون و فسانه نتوان کرد</p><p>بخواه باده و با یار عزم صحرا کن</p><p>چو گل به باغ رود رو به خانه نتوان کرد</p><p>مکن عبید ز مستی کرانه فصل بهار</p><p>که عیش خوش به چمن بی‌چمانه نتوان کرد</p><h2><a id="poem-23594" href="https://ganjoor.net/obeyd/divan-obeyd/ghazal-obeyd/sh44">غزل شمارهٔ ۴۴</a></h2>
<p>بی روی یار صبر میسر نمی‌شود</p><p>بی‌صورتش حباب مصور نمی‌شود</p><p>با او دمی وصال به صد لابه سال‌ها</p><p>تقریر می‌کنیم و مقرر نمی‌شود</p><p>گفتم که بوسه‌ای بربایم ز لعل او</p><p>مشکل سعادتیست که باور نمی‌شود</p><p>جز آنکه سر ببازم و در پایش اوفتم</p><p>دستم به هیچ چارهٔ دیگر نمی‌شود</p><p>افسرده دل کسی که ز زنجیر زلف او</p><p>دیوانه می‌نگردد و کافر نمی‌شود</p><p>عشقش حکایتیست که از دل نمی‌رود</p><p>وصفش فسانه‌ایست که باور نمی‌شود</p><p>تا بوی زلف یار نمی‌آورد صبا</p><p>از بوی او دماغ معطر نمی‌شود</p><p>ساقی بیار باده که هر لحظه عیش خوش</p><p>بی‌مطرب و پیاله و ساغر نمی‌شود</p><p>گفتی به صبر کار میسر شود عبید</p><p>تدبیر چیست جان برادر، نمی‌شود</p><h2><a id="poem-23595" href="https://ganjoor.net/obeyd/divan-obeyd/ghazal-obeyd/sh45">غزل شمارهٔ ۴۵</a></h2>
<p>سعادت روی با دین تو دارد</p><p>غنیمت خانهٔ زین تو دارد</p><p>زهی دولت زهی طالع زهی بخت</p><p>که شب پوش و عرقچین تو دارد</p><p>چه مقبل هندویی کان خال زیباست</p><p>که مسکن لعل شیرین تو دارد</p><p>قبا گوئی چه نیکی کرده باشد</p><p>که در بر سرو سیمین تو دارد</p><p>صبا دنیا معطر کرده گوئی</p><p>گذر بر زلف پر چین تو دارد</p><p>بسی دیدم پریرویان در آفاق</p><p>ندیدم کس که آئین تو دارد</p><p>به عالم هرکسی را کیش و دینی است</p><p>عبید بینوا دین تو دارد</p><h2><a id="poem-23596" href="https://ganjoor.net/obeyd/divan-obeyd/ghazal-obeyd/sh46">غزل شمارهٔ ۴۶</a></h2>
<p>لعل نوشینش چو خندان می‌شود</p><p>در جهان شکر فراوان می‌شود</p><p>قد او هرگه که جولان می‌کند</p><p>گوییا سرو خرامان می‌شود</p><p>پرتو رویش چو می‌تابد ز دور</p><p>آفتاب از شرم پنهان می‌شود</p><p>قصهٔ زلفش نمی‌گویم به کس</p><p>زآنکه خاطرها پریشان می‌شود</p><p>من نه تنها می‌شوم حیران او</p><p>هرکه او را دید حیران می‌شود</p><p>گرچه می‌گوید که بنوازم ترا</p><p>تا نگه کردی پشیمان می‌شود</p><p>با عبید ار نرم می‌گردد دلت</p><p>کارهای سختش آسان می‌شود</p><p>هرکه را شاهی عالم آرزوست</p><p>بندهٔ درگاه سلطان می‌شود</p><p>شاه اویس آن خسرو دریا دلی</p><p>کآفتابش بندهٔ فرمان می‌شود</p><p>خسروی کز کلک گوهربار او</p><p>کار بی‌سامان به سامان می‌شود</p><h2><a id="poem-23597" href="https://ganjoor.net/obeyd/divan-obeyd/ghazal-obeyd/sh47">غزل شمارهٔ ۴۷</a></h2>
<p>باد صبا جیب سمن برگشاد</p><p>غلغل بلبل به چمن در فتاد</p><p>زنده کند مردهٔ صد ساله را</p><p>باد چو بر گل گذرد بامداد</p><p>زمزم مرغان سخندان شنو</p><p>تا نکنی نغمهٔ داود یاد</p><p>موسم عیشست غنیمت شمار</p><p>هرزه مده عمر و جوانی به باد</p><p>وقت به افسوس نشاید گذاشت</p><p>جام می از دست نباید نهاد</p><p>تا بتوان خاطر خود شاددار</p><p>نیست بدین یک دو نفس اعتماد</p><p>خاک همانست که بر باد داد</p><p>تخت سلیمان و سریر قباد</p><p>چرخ همانست که بر خاک ریخت</p><p>خون سیاووش و سر کیقباد</p><p>انده دنیا بگذار ای عبید</p><p>تا بتوان زیست یکی لحظه شاد</p><h2><a id="poem-23598" href="https://ganjoor.net/obeyd/divan-obeyd/ghazal-obeyd/sh48">غزل شمارهٔ ۴۸</a></h2>
<p>کجا کسیکه مرا مژدهٔ چمانه دهد</p><p>علی‌الصباح به من بادهٔ شبانه دهد</p><p>ز دوستان و عزیزان که باشد آنکه مرا</p><p>نشان به کوی مغان و می مغانه دهد</p><p>خوشا کسیکه چو رندان ز خانه وقت سحر</p><p>بدر گریزد و تن در شرابخانه دهد</p><p>غلام دولت آنم که هرچه بستاند</p><p>به شمع و شاهد و چنگ و دف و چغانه دهد</p><p>ز غم پناه به می بر که می به خاصیت</p><p>نتیجه عیش خوش و عمر جاودانه دهد</p><p>مرو به عشوهٔ زاهد ز ره که او دایم</p><p>فریب مردم نادان بدین فسانه دهد</p><p>به اعتقاد شنو پند سودمند عبید</p><p>که او همیشه ترا پند عاقلانه دهد</p><h2><a id="poem-23599" href="https://ganjoor.net/obeyd/divan-obeyd/ghazal-obeyd/sh49">غزل شمارهٔ ۴۹</a></h2>
<p>سپیده‌دم به صبوحی شراب خوش باشد</p><p>نوا و نغمهٔ چنگ و رباب خوش باشد</p><p>بتی که مست و خرابی ز چشم فتانش</p><p>نشسته پیش تو مست و خراب خوش باشد</p><p>سحرگهان چو ز خواب خمار برخیزی</p><p>خیال بنگ و نشاط شراب خوش باشد</p><p>میان باغ چو وصل نگار دست دهد</p><p>کنار آب و شب ماهتاب خوش باشد</p><p>شمایل خوش جانان به خواب دیدم دوش</p><p>امید هست که تعبیر خواب خوش باشد</p><p>عبید این دو سه بیتک به یک زمان گفته است</p><p>گرش تو گفت توانی جواب خوش باشد</p><h2><a id="poem-23600" href="https://ganjoor.net/obeyd/divan-obeyd/ghazal-obeyd/sh50">غزل شمارهٔ ۵۰</a></h2>
<p>جوقی قلندرانیم بر ما قلم نباشد</p><p>بود و وجود ما را باک از عدم نباشد</p><p>سلطان وقت خویشیم گرچه زروی ظاهر</p><p>لشگر کشان ما را طبل و علم نباشد</p><p>مشتی مجردانیم بر فقر دل نهاده</p><p>گر هیچمان نباشد از هیچ غم نباشد</p><p>در دست و کیسهٔ ما دینار کس نبیند</p><p>بر سکهٔ دل ما نقش درم نباشد</p><p>جان در مراد یابی در حلقه‌ای که مائیم</p><p>رندان بی‌نوا را نیل و بقم نباشد</p><p>چون ما به هیچ حالی آزار کس نخواهیم</p><p>آزار خاطر ما شرط کرم نباشد</p><p>در راه پاکبازان گو لاف فقر کم زن</p><p>همچون عبید هر کو ثابت قدم نباشد</p><h2><a id="poem-23601" href="https://ganjoor.net/obeyd/divan-obeyd/ghazal-obeyd/sh51">غزل شمارهٔ ۵۱</a></h2>
<p>شرم دار ایدل از این دهر رهائی تا چند</p><p>بیخودی تا به کی و بیهده رائی تا چند</p><p>نیست کار تو به سامان و کیائی به نوا</p><p>غره گشتن به چنین کار و کیائی تا چند</p><p>با چنین مال و بقائی و متاعی که تراست</p><p>لاف قارونی و دعوی خدائی تا چند</p><p>تن مقیم حرم و دل به خرابات مغان</p><p>کرده زنهار نهان زیر عبائی تا چند</p><p>دنیی و آخرتت هر دو هوس میدارد</p><p>یک جهت باش چو مردان دو هوائی تا چند</p><p>ضامن نفس گر اینست بدین راضی شو</p><p>غم درویشی و بی‌برگ و نوائی تا چند</p><p>از در رحمت حق جوی گشایش چو عبید</p><p>بر در بستهٔ مخلوق گدائی تا چند</p><h2><a id="poem-23602" href="https://ganjoor.net/obeyd/divan-obeyd/ghazal-obeyd/sh52">غزل شمارهٔ ۵۲</a></h2>
<p>دلم زین بیش غوغا بر نتابد</p><p>سرم زین بیش سودا بر نتابد</p><p>ز شوقت بر دل دیوانهٔ ماست</p><p>غمی کان سنگ خارا بر نتابد</p><p>غمت را گو بدار از جان ما دست</p><p>که این ویرانه یغما بر نتابد</p><p>بیا امشب مگو فردا که اینکار</p><p>دگر امروز و فردا بر نتابد</p><p>سرت در پای اندازیم چون زلف</p><p>اگر زلفت سر از پا بر نتابد</p><p>عبید از درد کی یابد رهائی</p><p>چو درد دل مداوا بر نتابد</p><h2><a id="poem-23603" href="https://ganjoor.net/obeyd/divan-obeyd/ghazal-obeyd/sh53">غزل شمارهٔ ۵۳</a></h2>
<p>ز سوز عشق من جانت بسوزد</p><p>همه پیدا و پنهانت بسوزد</p><p>ز آه سرد و سوز دل حذر کن</p><p>که اینت بفسرد آنت بسوزد</p><p>مبر نیرنگ و دستان پیش او کو</p><p>به صد نیرنگ و دستانت بسوزد</p><p>به دست خویشتن شمعی نیفروز</p><p>که در ساعت شبستانت بسوزد</p><p>چه داری آتشی در زیر دامان</p><p>کز آن آتش گریبانت بسوزد</p><p>دل اندر وصل من بستی و ترسم</p><p>که ناگه تاب هجرانت بسوزد</p><p>ندارد سودت آنگاهی که یابی</p><p>عبید آن نامسلمانت بسوزد</p><h2><a id="poem-23604" href="https://ganjoor.net/obeyd/divan-obeyd/ghazal-obeyd/sh54">غزل شمارهٔ ۵۴</a></h2>
<p>وداع کعبهٔ جان چون توان کرد</p><p>فراقش بر دل آسان چون توان کرد</p><p>طبیبم میرود من درد خود را</p><p>نمیدانم که درمان چون توان کرد</p><p>مرا عهدیست کاندر پاش میرم</p><p>خلاف عهد و پیمان چون توان کرد</p><p>به کفر زلفش ایمان هرکه آورد</p><p>دگر بارش مسلمان چون توان کرد</p><p>مرا گویند پنهان دار رازش</p><p>غم عشقست پنهان چون توان کرد</p><p>گرفتم راز دل بتوان نهفتن</p><p>دوای چشم گریان چون توان کرد</p><p>عبید از عشق اگر دیوانه گردد</p><p>بدین جرمش به زندان چون توان کرد</p><h2><a id="poem-23605" href="https://ganjoor.net/obeyd/divan-obeyd/ghazal-obeyd/sh55">غزل شمارهٔ ۵۵</a></h2>
<p>عاشق شوریده ترک یار نتوانست کرد</p><p>صبر بی‌دل کرد و بی‌دلدار نتوانست کرد</p><p>جان چو با عشق آشنا شد از خرد بیگانه گشت</p><p>همدمی زین بیش با اغیار نتوانست کرد</p><p>راستی را حق به دستش بود انکارش مکن</p><p>مدعی را محرم اسرار نتوانست کرد</p><p>نام سرمستان عاشق پیش مستوران نگفت</p><p>هیچکس منصور را بردار نتوانست کرد</p><p>نفس کافر سالها کوشید و چندان کازمود</p><p>ترک معشوق و می و زنار نتوانست کرد</p><p>زاهد از محراب بیرون رفت و در میخانه جست</p><p>تا قیامت روی در دیوار نتوانست کرد</p><p>التماس بوسه‌ای کردم از او تن در نداد</p><p>خاطر ما خوش بدین مقدار نتوانست کرد</p><p>دوش بر رخسار زردم دید و چندان کاب زد</p><p>بخت خواب آلود را بیدار نتوانست کرد</p><p>ای عبید ار غافلی از عشق انکارش مکن</p><p>هیچ عاقل عشق را انکار نتوانست کرد</p><h2><a id="poem-23606" href="https://ganjoor.net/obeyd/divan-obeyd/ghazal-obeyd/sh56">غزل شمارهٔ ۵۶</a></h2>
<p>علی‌الصباح که نرگس پیاله بردارد</p><p>سمن به عزم صبوحی کلاله بردارد</p><p>چکاوک از سرمستی خروش در بندد</p><p>ز شوق بلبل دلخسته ناله بردارد</p><p>به صد جمال درآمد عروس گل به چمن</p><p>صباش دامن گلگون غلاله بردارد</p><p>وجوه قرض میم هست لیک میترسم</p><p>که می‌فروشم نام از قباله بردارد</p><p>خنک نسیم بهاری که در جهد سحری</p><p>ز روی چون گل ساقی کلاله بردارد</p><p>خوشا کسی که در آن دم به بانک بلبل مست</p><p>ز خواب ناز نشیند پیاله بردارد</p><p>عبیدوار بزن پنج کاسه می کان می</p><p>ز پیش دل غم پنجاه ساله بردارد</p><h2><a id="poem-23607" href="https://ganjoor.net/obeyd/divan-obeyd/ghazal-obeyd/sh57">غزل شمارهٔ ۵۷</a></h2>
<p>خرم آن کس که غم عشق تو در دل دارد</p><p>وز همه ملک جهان مهر تو حاصل دارد</p><p>جور و بیداد و جفا کردن و عاشق کشتن</p><p>زیبد آنرا که چنین شکل و شمایل دارد</p><p>عاشق دلشده را پند خردمند چه سود</p><p>رند دیوانه کجا گوش به عاقل دارد</p><p>مبتلائیست که امید خلاصش نبود</p><p>هرکه بر پای دل از عشق سلاسل دارد</p><p>تا دم بازپسین غرقهٔ دریای غمش</p><p>مدعی باشد اگر چشم به ساحل دارد</p><p>هرکه خواهد که کند از تو مرادی حاصل</p><p>حاصل آنست که اندیشهٔ باطل دارد</p><p>میکشد ساعد سیمین تو ما را و عبید</p><p>میل بوسیدن سرپنجهٔ قاتل دارد</p><h2><a id="poem-23608" href="https://ganjoor.net/obeyd/divan-obeyd/ghazal-obeyd/sh58">غزل شمارهٔ ۵۸</a></h2>
<p>ناگاه هوش و صبر من آن دلربا ببرد</p><p>چشمش به یک کرشمه دل از دست ما ببرد</p><p>بنمود روی خوب و خجل کرد ماه را</p><p>بگشاد زلف و رونق مشگ ختا ببرد</p><p>تاراج کرد دین و دل از دست عاشقان</p><p>سلطان نگر که مایهٔ مشتی گدا ببرد</p><p>جان و دلی که بود مرا چون به پیش او</p><p>قدری نداشت هیچ ندانم چرا ببرد</p><p>میداد عقل دردسری پیش از این کنون</p><p>عشقش درآمد از درم آن ماجرا ببرد</p><p>سودای زلف او همه کس می‌پزد ولی</p><p>این دولت از میانه نسیم صبا ببرد</p><p>گفتیم حال عجز عبید از برای او</p><p>نگرفت هیچ در وی و باد هوا ببرد</p><h2><a id="poem-23609" href="https://ganjoor.net/obeyd/divan-obeyd/ghazal-obeyd/sh59">غزل شمارهٔ ۵۹</a></h2>
<p>پیوسته چشم شوخت ما را فکار دارد</p><p>آن ترک مست آخر با ما چکار دارد</p><p>با زلف بیقرارش دل مدتی قرین شد</p><p>این رسم بیقراری زو یادگار دارد</p><p>خرم کسی که با تو روزی به شب رساند</p><p>یا چون تو نازنینی شب در کنار دارد</p><p>رشگ آیدم همیشه بر حال آن سگی کو</p><p>بر خاک آستانت وقتی گذار دارد</p><p>با ما دمی نسازد وصلت به هیچ حالی</p><p>بیچاره آن که یاری ناسازگار دارد</p><p>شوریدگی و مستی فخر عبید باشد</p><p>نادان کسی بود کو زین فخر عار دارد</p><h2><a id="poem-23610" href="https://ganjoor.net/obeyd/divan-obeyd/ghazal-obeyd/sh60">غزل شمارهٔ ۶۰</a></h2>
<p>یار پیمان شکنم با سر پیمان آمد</p><p>دل پر درد مرا نوبت درمان آمد</p><p>این چه ماهیست که کاشانهٔ ما روشن کرد</p><p>وین چه شمعیست که بازم به شبستان آمد</p><p>بخت باز آمد و طالع در دولت بگشاد</p><p>مدعی رفت و مرا کار به سامان آمد</p><p>می بیارید که ایام طرب روی نمود</p><p>گل بریزید که آن سرو خرامان آمد</p><p>از سر لطف ببخشود بر احوال عبید</p><p>مگرش رحم بدین دیدهٔ گریان آمد</p><h2><a id="poem-23611" href="https://ganjoor.net/obeyd/divan-obeyd/ghazal-obeyd/sh61">غزل شمارهٔ ۶۱</a></h2>
<p>باز ترک عهد و پیمان کرده بود</p><p>کشتن ما بر دل آسان کرده بود</p><p>دشمنانم بد همی گفتند و او</p><p>گوش با گفتار ایشان کرده بود</p><p>زلف مشکینش پریشان گشته بود</p><p>بس که خاطرها پریشان کرده بود</p><p>تا شنیدم آتشی در من فتاد</p><p>آنکه بی ما عزم بستان کرده بود</p><p>نالهٔ دلسوز ما چون گوش کرد</p><p>رحمتی در کار یاران کرده بود</p><p>گفت با بیچارگان صلحی کنیم</p><p>بخت ما بازش پشیمان کرده بود</p><p>خاطرش ناگه برنجید از عبید</p><p>بی‌گناهی کان مسلمان کرده بود</p><h2><a id="poem-23612" href="https://ganjoor.net/obeyd/divan-obeyd/ghazal-obeyd/sh62">غزل شمارهٔ ۶۲</a></h2>
<p>از دم جان‌بخش نی دل را صفایی می‌رسد</p><p>روح را از نالهٔ او مرحبایی می‌رسد</p><p>گوییا دارد ز انعامش مسیحا بهره‌ای</p><p>کز دم او دردمندان را دوایی می‌رسد</p><p>یا مگر داود مهمان می‌کند ارواح را</p><p>کز زبان او به هر گوشی صلایی می‌رسد</p><p>آتشی در سینه دارد نی چو بادش می‌دمد</p><p>شعلهٔ او بر در هر آشنایی می‌رسد</p><p>بیدلان بر نغمهٔ او های و هویی می‌زنند</p><p>بی‌نوایان را ز ساز او نوایی می‌رسد</p><p>نعره‌ای گر می‌زند شوریده‌ای در بی‌خودی</p><p>از پیش حالی به گوش ما صدایی می‌رسد</p><p>نالهٔ مسکین عبید است آن که ضایع می‌شود</p><p>ور نه آن نالیدن نی هم به جایی می‌رسد</p><h2><a id="poem-23613" href="https://ganjoor.net/obeyd/divan-obeyd/ghazal-obeyd/sh63">غزل شمارهٔ ۶۳</a></h2>
<p>دل همان به که گرفتار هوائی باشد</p><p>سر همان به که نثار کف پائی باشد</p><p>هجر خوش باشد اگر چشم توان داشت وصال</p><p>درد سهلست اگر امید دوائی باشد</p><p>دامن یار به دست آر و ره میکده گیر</p><p>نشناس اینکه به از میکده جائی باشد</p><p>هوس خانقهم نیست که بیزارم از آن</p><p>بوریائی که در او بوی ریائی باشد</p><p>صوفی صافی در مذهب ما دانی کیست</p><p>آن که با بادهٔ صافیش صفائی باشد</p><p>پیر میخانه‌ام از خانه برون کرد مگر</p><p>ننگ دارد که در آن کوچه گدائی باشد</p><p>چه کند گر نکشد محنت و خواری چو عبید</p><p>هر که را دل متعلق به هوائی باشد</p><h2><a id="poem-23614" href="https://ganjoor.net/obeyd/divan-obeyd/ghazal-obeyd/sh64">غزل شمارهٔ ۶۴</a></h2>
<p>دوش عقلم هوس وصل تو شیدا می‌کرد</p><p>دلم آتشکده و دیده چو دریا می‌کرد</p><p>نقش رخسار تو پیرامن چشمم می‌گشت</p><p>صبر و هوش من دل‌سوخته یغما می‌کرد</p><p>شعلهٔ شوق تو هر لحظه درونم می‌سوخت</p><p>دود سودای توام قصد سویدا می‌کرد</p><p>نه کسی حال من سوخته دل می‌پرسید</p><p>نه کسی درد من خسته مداوا می‌کرد</p><p>پیش سلطان خیال تو مرا غم می‌کشت</p><p>خدمتش تن زده از دور تماشا می‌کرد</p><p>دست برداشته تا وقت سحر خاطر من</p><p>از خدا دولت وصل تو تمنا می‌کرد</p><p>هردم از غصهٔ هجران تو می‌مرد عبید</p><p>باز امید وصال تواش احیا می‌کرد</p><h2><a id="poem-23615" href="https://ganjoor.net/obeyd/divan-obeyd/ghazal-obeyd/sh65">غزل شمارهٔ ۶۵</a></h2>
<p>دوش سلطان خیالش باز غوغا کرده بود</p><p>ملک جان تاراج و رخت صبر یغما کرده بود</p><p>برق شوقش از دهانم شعله میزد هر زمان</p><p>و آتش سودای او قصد سویدا کرده بود</p><p>دیده‌ام دریای خونست و من اندر حیرتم</p><p>تا خیالش چون گذر بر راه دریا کرده بود</p><p>گر چه میزد یار ما لاف وفاداری دل</p><p>عاقبت بشکست پیمانی که با ما کرده بود</p><p>جان ز من میخواست لعلش در بهای بوسه‌ای</p><p>بی‌تکلف مختصر چیزی تمنا کرده بود</p><p>دردها چون دیر شد نومید روی از ما بتافت</p><p>هر که روزی دردمندی را مداوا کرده بود</p><p>گر عبید از عشق دم زد پیش از این معذور دار</p><p>کین گناهی نیست کان بیچاره تنها کرده بود</p><h2><a id="poem-23616" href="https://ganjoor.net/obeyd/divan-obeyd/ghazal-obeyd/sh66">غزل شمارهٔ ۶۶</a></h2>
<p>جوق قلندرانیم در ما ریا نباشد</p><p>تزویر و زرق و سالوس آیین ما نباشد</p><p>در هیچ ملک با ما کس دوستی نورزد</p><p>در هیچ شهر ما را کس آشنا نباشد</p><p>گر نام ما ندانند بگذار تا ندانند</p><p>ور هیچمان نباشد بگذار تا نباشد</p><p>شوریدگان ما را در بند زر نبینی</p><p>دیوانگان ما را باغ و سرا نباشد</p><p>در لنگری که مائیم اندوه کس نبیند</p><p>در تکیه‌ای که مائیم غیر از صفا نباشد</p><p>از محتسب نترسیم وز شحنه غم نداریم</p><p>تسلیم گشتگان را بیم از بلا نباشد</p><p>با خار خوش برآئیم گر گل به دست ناید</p><p>بر خاک ره نشینیم گر بوریا نباشد</p><p>هرکس بهر گروهی دارد امید چیزی</p><p>ما را امیدگاهی، غیر از خدا نباشد</p><p>همچون عبید ما را در یوزه عار ناید</p><p>در مذهب قلندر عارف گدا نباشد</p><h2><a id="poem-23617" href="https://ganjoor.net/obeyd/divan-obeyd/ghazal-obeyd/sh67">غزل شمارهٔ ۶۷</a></h2>
<p>میپزد باز سرم بیهده سودای دگر</p><p>میکند خاطر شوریده تمنای دگر</p><p>هوس سروقدی گرد دلم میگردد</p><p>که ندارد به جهان همسر و همتای دگر</p><p>دوش در کوی خودم نعره زنان دیده ز دور</p><p>گشته رسوای جهان با دو سه شیدای دگر</p><p>گفت کاین شیفته را باز چه حال افتاد است</p><p>نیست جز مسکنت و عجز مداوای دگر</p><p>چاره صبر است ز سعدی بشنو پند عبید</p><p>«سعدی امروز تحمل کن و فردای دگر»</p><h2><a id="poem-23618" href="https://ganjoor.net/obeyd/divan-obeyd/ghazal-obeyd/sh68">غزل شمارهٔ ۶۸</a></h2>
<p>مرا دلیست گرفتار خطهٔ شیراز</p><p>ز من بریده و خو کرده با تنعم و ناز</p><p>خوش ایستاده و با لعل دلبران در عشق</p><p>طرب گزیده و با جور نیکوان دمساز</p><p>گهی به کوی خرابات با مغان همدم</p><p>گهی معاشر و گه رند و گاه شاهدباز</p><p>همیشه بر در میخانه میکند مسکن</p><p>مدام بر سر میخانه میکند پرواز</p><p>به روی لاله رخانش گمانهای نکو</p><p>به زلف سرو قدانش امیدهای دراز</p><p>شده برابر چشمش همیشه گوشه‌نشین</p><p>مدام در خم محراب ابروئی به نماز</p><p>امیدوار چنانم که آن خجسته دیار</p><p>به فر دولت سلطان اویس بینم باز</p><p>معز دولت و دین تاجبخش ملک ستان</p><p>خدایگان جهان پادشاه بنده نواز</p><p>عبید وار هر آنکس که هست در عالم</p><p>دعای دولت او میکند به صدق و نیاز</p><h2><a id="poem-23619" href="https://ganjoor.net/obeyd/divan-obeyd/ghazal-obeyd/sh69">غزل شمارهٔ ۶۹</a></h2>
<p>چمن دل بردن آیین میکند باز</p><p>جهان را لاله رنگین میکند باز</p><p>نسیم خوش نفس با غنچه هر دم</p><p>حدیث نافهٔ چین میکند باز</p><p>شکوفه هر زری کاورد بر دست</p><p>نثار پای نسرین میکند باز</p><p>گشاده چشم خواب آلود نرگس</p><p>تماشای ریاحین میکند باز</p><p>زمین از ابر احسان می‌پذیرد</p><p>هوا را سبزه تحسین میکند باز</p><p>عبید از دولت خسرو در این فصل</p><p>بنای عیش شیرین میکند باز</p><h2><a id="poem-23620" href="https://ganjoor.net/obeyd/divan-obeyd/ghazal-obeyd/sh70">غزل شمارهٔ ۷۰</a></h2>
<p>با ما نکرد آن بت سرکش وفا هنوز</p><p>آخر نشد میانهٔ ما ماجری هنوز</p><p>ما خستگان در آتش شوقش بسوختیم</p><p>وان شوخ دیده سیر نگشت از جفا هنوز</p><p>بعد از هزار درد که بر جان ما نهاد</p><p>رحمت نکرد بر دل مسکین ما هنوز</p><p>از کوی دوست بیخود و سرگشته میرویم</p><p>دل خسته بازمانده و چشم از قفا هنوز</p><p>بوسیست خونبهای من و لعل او مرا</p><p>صد بار کشت و می‌ندهد خونبها هنوز</p><p>دل در شکنج طرهٔ پر پیچ و تاب او</p><p>مانده است در کشاکش دام بلا هنوز</p><p>مسکین عبید در غم عشقش ز جان و دل</p><p>بیگانه گشت و یار نشد آشنا هنوز</p><h2><a id="poem-23621" href="https://ganjoor.net/obeyd/divan-obeyd/ghazal-obeyd/sh71">غزل شمارهٔ ۷۱</a></h2>
<p>قصهٔ درد دل و غصهٔ شب‌های دراز</p><p>صورتی نیست که جایی بتوان گفتن باز</p><p>محرمی نیست که با او به کنار آرم روز</p><p>مونسی نیست که با وی به میان آرم راز</p><p>در غم و خواری از آنم که ندارم غمخوار</p><p>دم فرو بسته از آنم که ندارم دمساز</p><p>خود چه شامیست شقاوت که ندارد انجام</p><p>یا چه صبحست سعادت که ندارد آغاز</p><p>بی‌نیازی ندهد دهر خدایا تو بده</p><p>سازگاری نکند خلق خدایا تو بساز</p><p>از سر لطف دل خستهٔ بیچاره عبید</p><p>بنواز ای کرم عام تو بیچاره‌نواز</p><h2><a id="poem-23622" href="https://ganjoor.net/obeyd/divan-obeyd/ghazal-obeyd/sh72">غزل شمارهٔ ۷۲</a></h2>
<p>بی‌یار دل شکسته و دور از دیار خویش</p><p>درمانده‌ایم عاجز و حیران به کار خویش</p><p>از روزگار هیچ مرادی نیافتیم</p><p>آزرده‌ایم لاجرم از روزگار خویش</p><p>نه کار دل به کام و نه دلدار سازگار</p><p>خونین دلم ز طالع ناسازگار خویش</p><p>یکدم قرار نیست دلم را ز تاب عشق</p><p>در آتشم ز دست دل بی‌قرار خویش</p><p>از بهر آنکه میزند آبی بر آتشم</p><p>منت پذیرم از مژهٔ سیل‌بار خویش</p><p>دیوانه دل به عشق سپارد عبیدوار</p><p>عاقل به دست دل ندهد اختیار خویش</p>
</body></html>