<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>رباعیات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23731" href="https://ganjoor.net/obeyd/divan-obeyd/robaee-obeyd/sh1">رباعی شمارهٔ ۱</a></h2>
<p>هرکس که سر زلف تو آورد بدست</p><p>از غالیه فارغ شد و از مشگ برست</p><p>عاقل نکند نسبت زلفت با مشگ</p><p>داند که میان این و آن فرقی هست</p><h2><a id="poem-23732" href="https://ganjoor.net/obeyd/divan-obeyd/robaee-obeyd/sh2">رباعی شمارهٔ ۲</a></h2>
<p>تا مهر توام در دل شوریده نشست</p><p>وافتاد مرا چشم بدان نرگس مست</p><p>این غم ز دلم نمی‌نهد پای برون</p><p>وین اشگ ز دامنم نمیدارد دست</p><h2><a id="poem-23733" href="https://ganjoor.net/obeyd/divan-obeyd/robaee-obeyd/sh3">رباعی شمارهٔ ۳</a></h2>
<p>ای مقصد خورشید پرستان رویت</p><p>محراب جهانیان خم ابرویت</p><p>سرمایهٔ عیش تنگدستان دهنت</p><p>سر رشتهٔ دلهای پریشان مویت</p><h2><a id="poem-23734" href="https://ganjoor.net/obeyd/divan-obeyd/robaee-obeyd/sh4">رباعی شمارهٔ ۴</a></h2>
<p>گفتم عقلم گفت که حیران منست</p><p>گفتم جانم گفت که قربان منست</p><p>گفتم که دلم گفت که آن دیوانه</p><p>در سلسلهٔ زلف پریشان منست</p><h2><a id="poem-23735" href="https://ganjoor.net/obeyd/divan-obeyd/robaee-obeyd/sh5">رباعی شمارهٔ ۵</a></h2>
<p>دوران بقا بی‌می و ساقی حشواست</p><p>بی زمزمهٔ نای عراقی حشو است</p><p>چندانکه فذالک جهان می‌نگرم</p><p>بارز همه عشرتست و باقی حشواست</p><h2><a id="poem-23736" href="https://ganjoor.net/obeyd/divan-obeyd/robaee-obeyd/sh6">رباعی شمارهٔ ۶</a></h2>
<p>دنیا نه مقام ماست نه جای نشست</p><p>فرزانه در او خراب اولیتر و مست</p><p>بر آتش غم ز باده آبی میزن</p><p>زان پیش که در خاک روی باد بدست</p><h2><a id="poem-23737" href="https://ganjoor.net/obeyd/divan-obeyd/robaee-obeyd/sh7">رباعی شمارهٔ ۷</a></h2>
<p>امشب من و چنگیی و معشوقهٔ چست</p><p>بودیم به عیش و عهد کردیم درست</p><p>ساقی ز بلور ناب بر روی زمین</p><p>میکشت عقیق و لؤلؤتر میرست</p><h2><a id="poem-23738" href="https://ganjoor.net/obeyd/divan-obeyd/robaee-obeyd/sh8">رباعی شمارهٔ ۸</a></h2>
<p>میکوش که تا ز اهل نظر خوانندت</p><p>وز عالم راز بی‌خبر خوانندت</p><p>گر خیر کنی فرشته خوانند ترا</p><p>ور میل بشر کنی بشر خوانندت</p><h2><a id="poem-23739" href="https://ganjoor.net/obeyd/divan-obeyd/robaee-obeyd/sh9">رباعی شمارهٔ ۹</a></h2>
<p>هرچند که درد دل هر خسته بسیست</p><p>وز دست فلک رشتهٔ بگسسته بسیست</p><p>زنهار ز کار بسته دل تنگ مدار</p><p>در نامهٔ غیب راز سربسته بسیست</p><h2><a id="poem-23740" href="https://ganjoor.net/obeyd/divan-obeyd/robaee-obeyd/sh10">رباعی شمارهٔ ۱۰</a></h2>
<p>گل کز رخ او خجل فرو میماند</p><p>چیزیش بدان غالیه‌بو میماند</p><p>ماه شب چهارده چو بر می‌آید</p><p>او نیست ولی نیک بدو میماند</p><h2><a id="poem-23741" href="https://ganjoor.net/obeyd/divan-obeyd/robaee-obeyd/sh11">رباعی شمارهٔ ۱۱</a></h2>
<p>این شمع که شب در انجمن می‌خندد</p><p>ماند بگلی که در چمن می‌خندد</p><p>هر شب که به بالین من آید تا روز</p><p>میسوزد و بر گریهٔ من می‌خندد</p><h2><a id="poem-23742" href="https://ganjoor.net/obeyd/divan-obeyd/robaee-obeyd/sh12">رباعی شمارهٔ ۱۲</a></h2>
<p>هر چند بهشت صد کرامت دارد</p><p>مرغ و می و حور سرو قامت دارد</p><p>ساقی بده این بادهٔ گلرنگ به نقد</p><p>کان نسیهٔ او سر به قیامت دارد</p><h2><a id="poem-23743" href="https://ganjoor.net/obeyd/divan-obeyd/robaee-obeyd/sh13">رباعی شمارهٔ ۱۳</a></h2>
<p>تا یار برفت صبر از من برمید</p><p>وز هر مژه‌ام هزار خونابه چکید</p><p>گوئی نتوانم که ببینم بازش</p><p>«تا کور شود هر آنکه نتواند دید»</p><h2><a id="poem-23744" href="https://ganjoor.net/obeyd/divan-obeyd/robaee-obeyd/sh14">رباعی شمارهٔ ۱۴</a></h2>
<p>ای شعله‌ای از پرتو رویت خورشید</p><p>رویم ز غمت زرد شد و موی سفید</p><p>از وصل تو هر که بود در جمله جهان</p><p>بر داشت نصیبی و من خسته امید</p><h2><a id="poem-23745" href="https://ganjoor.net/obeyd/divan-obeyd/robaee-obeyd/sh15">رباعی شمارهٔ ۱۵</a></h2>
<p>فکری که بر آن طبع روان می‌گذرد</p><p>شرحش ز معانی و بیان می‌گذرد</p><p>شعر تو چرا نازک و شیرین نبود</p><p>آخر نه بدان لب و دهان می‌گذرد</p><h2><a id="poem-23746" href="https://ganjoor.net/obeyd/divan-obeyd/robaee-obeyd/sh16">رباعی شمارهٔ ۱۶</a></h2>
<p>آن زلف که بر گوشهٔ غلطاق نهاد</p><p>صد داغ جفا بر دل عشاق نهاد</p><p>بر چهرهٔ او چو طاق ابرویش دید</p><p>مه خوبی روی خویش بر طاق نهاد</p><h2><a id="poem-23747" href="https://ganjoor.net/obeyd/divan-obeyd/robaee-obeyd/sh17">رباعی شمارهٔ ۱۷</a></h2>
<p>درویش که می خورد به میری برسد</p><p>ور روبهکی خورد به شیری برسد</p><p>گر پیر خورد جوانی از سر گیرد</p><p>ور زانکه جوان خورد به پیری برسد</p><h2><a id="poem-23748" href="https://ganjoor.net/obeyd/divan-obeyd/robaee-obeyd/sh18">رباعی شمارهٔ ۱۸</a></h2>
<p>من ترک شراب ناب نتوانم کرد</p><p>خمخانهٔ خود خراب نتوانم کرد</p><p>یک روز اگر بادهٔ صافی نخورم</p><p>ده شب ز خمار خواب نتوانم کرد</p><h2><a id="poem-23749" href="https://ganjoor.net/obeyd/divan-obeyd/robaee-obeyd/sh19">رباعی شمارهٔ ۱۹</a></h2>
<p>آن خور که ازو قوت روح افزاید</p><p>یعنی می گل‌گون که فتوح افزاید</p><p>من بندهٔ آنکه در شبانگاه خورد</p><p>من چاکر آن که در صبوح افزاید</p><h2><a id="poem-23750" href="https://ganjoor.net/obeyd/divan-obeyd/robaee-obeyd/sh20">رباعی شمارهٔ ۲۰</a></h2>
<p>جان قصهٔ آن ماه سخنگو گوید</p><p>دل کام روان زان لب دلجو جوید</p><p>گر عکس رخش بر چمن افتد روزی</p><p>از خاک همه لالهٔ خود رو روید</p><h2><a id="poem-23751" href="https://ganjoor.net/obeyd/divan-obeyd/robaee-obeyd/sh21">رباعی شمارهٔ ۲۱</a></h2>
<p>عشق تو مرا چو خاک ره خواهد کرد</p><p>خال تو مرا حال تبه خواهد کرد</p><p>زلف تو مرا به باد بر خواهد داد</p><p>چشم تو مرا خانه سیه خواهد کرد</p><h2><a id="poem-23752" href="https://ganjoor.net/obeyd/divan-obeyd/robaee-obeyd/sh22">رباعی شمارهٔ ۲۲</a></h2>
<p>تا ساخته شخص من و پرداخته‌اند</p><p>در زیر لگد کوب غم انداخته‌اند</p><p>گوئی من زرد روی دلسوخته را</p><p>چون شمع برای سوختن ساخته‌اند</p><h2><a id="poem-23753" href="https://ganjoor.net/obeyd/divan-obeyd/robaee-obeyd/sh23">رباعی شمارهٔ ۲۳</a></h2>
<p>گر وصل تو دست من شیدا گیرد</p><p>وین درد و فراق راه صحراگیرد</p><p>هم حال من از روی تو نیکو گردد</p><p>هم کار من از قد تو بالا گیرد</p><h2><a id="poem-23754" href="https://ganjoor.net/obeyd/divan-obeyd/robaee-obeyd/sh24">رباعی شمارهٔ ۲۴</a></h2>
<p>لب هر که بر آن لعل طربناک نهد</p><p>پا بر سر نه کرسی افلاک نهد</p><p>خورشید چو ماه پیش رویش به ادب</p><p>هر روز دو بار روی بر خاک نهد</p><h2><a id="poem-23755" href="https://ganjoor.net/obeyd/divan-obeyd/robaee-obeyd/sh25">رباعی شمارهٔ ۲۵</a></h2>
<p>از شدت دست تنگی و محنت برد</p><p>در خیمه ما نه خواب یابی و نه خورد</p><p>در تابه و صحن و کاسه و کوزهٔ ما</p><p>نه چرب و نه شیرین و نه گرم است و نه سرد</p><h2><a id="poem-23756" href="https://ganjoor.net/obeyd/divan-obeyd/robaee-obeyd/sh26">رباعی شمارهٔ ۲۶</a></h2>
<p>زین گونه که این شمع روان می‌سوزد</p><p>گوئی ز فراق دوستان می‌سوزد</p><p>گر گریه کنیم هر دو با هم شاید</p><p>کو را و مرا رشتهٔ جان می‌سوزد</p><h2><a id="poem-23757" href="https://ganjoor.net/obeyd/divan-obeyd/robaee-obeyd/sh27">رباعی شمارهٔ ۲۷</a></h2>
<p>قومی ز پی مذهب و دین می‌سوزند</p><p>قومی ز برای حور عین میسوزند</p><p>من شاهد و می دارم و باغی چو بهشت</p><p>ویشان همه در حسرت این میسوزند</p><h2><a id="poem-23758" href="https://ganjoor.net/obeyd/divan-obeyd/robaee-obeyd/sh28">رباعی شمارهٔ ۲۸</a></h2>
<p>دل با رخ دلبری صفائی دارد</p><p>کو هر نفسی میل به جائی دارد</p><p>شرح شب هجران و پریشانی ما</p><p>چون زلف بتان دراز نائی دارد</p><h2><a id="poem-23759" href="https://ganjoor.net/obeyd/divan-obeyd/robaee-obeyd/sh29">رباعی شمارهٔ ۲۹</a></h2>
<p>وصف لب او سخن چو آغاز کند</p><p>وان رنگ رخش که بر سمن ناز کند</p><p>از غنچه شنو چو غنچه لب بگشاید</p><p>وز گل بطلب چو گل دهن باز کند</p><h2><a id="poem-23760" href="https://ganjoor.net/obeyd/divan-obeyd/robaee-obeyd/sh30">رباعی شمارهٔ ۳۰</a></h2>
<p>دانا ز می و مغانه می نگریزد</p><p>وز چنگ و دف و چغانه می نگریزد</p><p>یک شاهد و دو ندیم و سه جام شراب</p><p>البته از این سه گانه می نگریزد</p><h2><a id="poem-23761" href="https://ganjoor.net/obeyd/divan-obeyd/robaee-obeyd/sh31">رباعی شمارهٔ ۳۱</a></h2>
<p>هر لحظه رسد به من بلائی دیگر</p><p>آید به دلم زخم ز جائی دیگر</p><p>بر درد سری کز فلکم راست بود</p><p>امروز فزود درد پائی دیگر</p><h2><a id="poem-23762" href="https://ganjoor.net/obeyd/divan-obeyd/robaee-obeyd/sh32">رباعی شمارهٔ ۳۲</a></h2>
<p>ای در سر هر کس از تو سودای دگر</p><p>در راه تو هر طایفه را رای دگر</p><p>چیزی ز تو هر کسی تمنا دارد</p><p>ما جز تو نداریم تمنای دگر</p><h2><a id="poem-23763" href="https://ganjoor.net/obeyd/divan-obeyd/robaee-obeyd/sh33">رباعی شمارهٔ ۳۳</a></h2>
<p>از شوق توام هست بر آتش خاطر</p><p>بی‌وصل توام نمیشود خوش خاطر</p><p>در حسرت ابرو و سر زلف خوشت</p><p>پیوسته نشسته‌ام مشوش خاطر</p><h2><a id="poem-23764" href="https://ganjoor.net/obeyd/divan-obeyd/robaee-obeyd/sh34">رباعی شمارهٔ ۳۴</a></h2>
<p>ای لعل لبت به دلنوازی مشهور</p><p>وی روی خوشت به ترکتازی مشهور</p><p>با زلف تو قصه‌ایست ما را مشکل</p><p>همچون شب یلدا به درازی مشهور</p><h2><a id="poem-23765" href="https://ganjoor.net/obeyd/divan-obeyd/robaee-obeyd/sh35">رباعی شمارهٔ ۳۵</a></h2>
<p>ای دل پس از این انده بیهوده مخور</p><p>زین پیش غم بوده و نابوده مخور</p><p>جان میده وداد طمع و حرص مده</p><p>غم میخور و نان منت آلوده مخور</p><h2><a id="poem-23766" href="https://ganjoor.net/obeyd/divan-obeyd/robaee-obeyd/sh36">رباعی شمارهٔ ۳۶</a></h2>
<p>ای بر دل هرکس ز تو آزار دگر</p><p>بر خاطر هر کسی ز تو بار دگر</p><p>رفتی به سفر عظیم نیکو کردی</p><p>آن روز مبادا که تو یک بار دگر</p><h2><a id="poem-23767" href="https://ganjoor.net/obeyd/divan-obeyd/robaee-obeyd/sh37">رباعی شمارهٔ ۳۷</a></h2>
<p>ای دل پس از این غصهٔ ایام مخور</p><p>جز نی مطلب همدم و جز جام مخور</p><p>مرسوم طمع مدار و تشریف مپوش</p><p>ادرار قلم بر نه و انعام مخور</p><h2><a id="poem-23768" href="https://ganjoor.net/obeyd/divan-obeyd/robaee-obeyd/sh38">رباعی شمارهٔ ۳۸</a></h2>
<p>دل در پی عشق دلبرانست هنوز</p><p>وز عمر گذشته در گمانست هنوز</p><p>گفتیم که ما و او بهم پیر شویم</p><p>ما پیر شدیم و او جوانست هنوز</p><h2><a id="poem-23769" href="https://ganjoor.net/obeyd/divan-obeyd/robaee-obeyd/sh39">رباعی شمارهٔ ۳۹</a></h2>
<p>نه یار نوازد بکرم یک روزم</p><p>نه بخت که بر وصل کند پیروزم</p><p>چون شمع برابر رخش گه گاهی</p><p>از دور نگه می‌کنم و میسوزم</p><h2><a id="poem-23770" href="https://ganjoor.net/obeyd/divan-obeyd/robaee-obeyd/sh40">رباعی شمارهٔ ۴۰</a></h2>
<p>بیم است که در بیخودی افسانه شوم</p><p>وانگشت نمای خویش و بیگانه شوم</p><p>ای عقل فضول میدهد زحمت من</p><p>ناگاه ز دست عقل دیوانه شوم</p><h2><a id="poem-23771" href="https://ganjoor.net/obeyd/divan-obeyd/robaee-obeyd/sh41">رباعی شمارهٔ ۴۱</a></h2>
<p>دل سیر شد از غصهٔ گردون خوردن</p><p>وز دست ستم سیلی هر دون خوردن</p><p>تا چند چو نای هر نفس ناله زدن</p><p>تا کی چو پیاله دمبدم خون خوردن</p><h2><a id="poem-23772" href="https://ganjoor.net/obeyd/divan-obeyd/robaee-obeyd/sh42">رباعی شمارهٔ ۴۲</a></h2>
<p>در کوچهٔ فقر گوشه‌ای حاصل کن</p><p>وز کشت حیات خوشه‌ای حاصل کن</p><p>در کهنه رباط دهر غافل منشین</p><p>راهی پیش است توشه‌ای حاصل کن</p><h2><a id="poem-23773" href="https://ganjoor.net/obeyd/divan-obeyd/robaee-obeyd/sh43">رباعی شمارهٔ ۴۳</a></h2>
<p>از کار جهان کرانه خواهم کردن</p><p>رو در می و در مغانه خواهم کردن</p><p>تا خلق جهان دست بدارند ز من</p><p>دیوانگیی بهانه خواهم کردن</p><h2><a id="poem-23774" href="https://ganjoor.net/obeyd/divan-obeyd/robaee-obeyd/sh44">رباعی شمارهٔ ۴۴</a></h2>
<p>گفتم صنما شدم به کام دشمن</p><p>زان غمزهٔ شوخ و طرهٔ مرد افکن</p><p>گفت آنچه ز چشم و زلف من بر تو گذشت</p><p>ای خانه سیه چرا نگفتی با من</p><h2><a id="poem-23775" href="https://ganjoor.net/obeyd/divan-obeyd/robaee-obeyd/sh45">رباعی شمارهٔ ۴۵</a></h2>
<p>بر هیچ کسم نه مهر مانده است نه کین</p><p>یک باره بشسته دست از دنیی و دین</p><p>در گوشه نشسته‌ام به فسقی مشغول</p><p>هرگز که شنیده فاسق گوشه‌نشین</p><h2><a id="poem-23776" href="https://ganjoor.net/obeyd/divan-obeyd/robaee-obeyd/sh46">رباعی شمارهٔ ۴۶</a></h2>
<p>ای دل بگزین گوشه‌ای از ملک جهان</p><p>زین شهر بدان شهر مرو سرگردان</p><p>همچون مردان موزه بکن خیمه بسوز</p><p>با چادر و موزه چند گردی چو زنان</p><h2><a id="poem-23777" href="https://ganjoor.net/obeyd/divan-obeyd/robaee-obeyd/sh47">رباعی شمارهٔ ۴۷</a></h2>
<p>از دل نرود شوق جمالت بیرون</p><p>وز سینه هوای زلف و خالت بیرون</p><p>این طرفه که با این همه سیلاب سرشگ</p><p>از دیده نمیرود خیالت بیرون</p><h2><a id="poem-23778" href="https://ganjoor.net/obeyd/divan-obeyd/robaee-obeyd/sh48">رباعی شمارهٔ ۴۸</a></h2>
<p>ای رای تو ترجمان تقدیر شده</p><p>تیغ تو چو خورشید جهانگیر شده</p><p>همچون ترکش دشمن جاهت بینم</p><p>آویخته و شکم پر از تیر شده</p><h2><a id="poem-23779" href="https://ganjoor.net/obeyd/divan-obeyd/robaee-obeyd/sh49">رباعی شمارهٔ ۴۹</a></h2>
<p>در درد سرم زین دل سودا پیشه</p><p>کو را نبود به جز تمنی پیشه</p><p>پیرانه سرش آرزوی برنائی است</p><p>فریاد از این پیرک برنا پیشه</p><h2><a id="poem-23780" href="https://ganjoor.net/obeyd/divan-obeyd/robaee-obeyd/sh50">رباعی شمارهٔ ۵۰</a></h2>
<p>ای آنکه به جز تو نیست فریادرسی</p><p>غیر از کرمت نداد کس داد کسی</p><p>کار من مستمند بیچاره بساز</p><p>کان بر تو به هیچ آید و برماست بسی</p><h2><a id="poem-23781" href="https://ganjoor.net/obeyd/divan-obeyd/robaee-obeyd/sh51">رباعی شمارهٔ ۵۱</a></h2>
<p>پیش لب و زلفش ای دل از حیرانی</p><p>چون ابروی شوخ او مکن پیشانی</p><p>سودازدگی زلف او می‌بینی</p><p>باریک مزاجی لبش میدانی</p>
</body></html>