<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>ترکیبات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23726" href="https://ganjoor.net/obeyd/divan-obeyd/tarkibat-obeyd/sh1">شمارهٔ ۱ - در مدح خواجه رکن‌الدین عمیدالملک وزیر</a></h2>
<p>ساقیا موسم عیش است بده جام شراب</p><p>لطف کن بسته لبان را به زلالی دریاب</p><p>قدح باده اگر هست به من ده تا من</p><p>در سر باده کنم خانهٔ هستی چو حباب</p><p>در حساب زر و سیم است و غم داد و ستد</p><p>کوربختی که ندارد خبر از روز حساب</p><p>بر کسم هیچ حسد نیست خدا میداند</p><p>جز بر آن رند که افتاده بود مست و خراب</p><p>هرکه را آتش این روزهٔ سی روزه بسوخت</p><p>مرهمش شمع و شرابست و دوا چنگ و رباب</p><p>وانکه امروز عذاب رمضان دیده بود</p><p>من بر آنم که به دوزخ نکشد بار عذاب</p><p>باده در جام طرب ریز که شوال آمد</p><p>موسم وعظ بشد نوبت قوال آمد</p><p>وقت آنست دگر باره که می نوش کنیم</p><p>روزه و وتر و تراویح فراموش کنیم</p><p>پایکوبان ز در صومعه بیرون آئیم</p><p>دست با شاهد سرمست در آغوش کنیم</p><p>سر چو گل در قدم لاله رخان اندازیم</p><p>جان فدای قد حوران قبا پوش کنیم</p><p>شیخکان گر به نصیحت هذیانی گویند</p><p>ما به یک جرعه زبان همه خاموش کنیم</p><p>چند روی ترش واعظ ناکس بینیم</p><p>چند بر قول پراکندهٔ او گوش کنیم</p><p>جام زر بر کف و از زال زر افسانه مخوان</p><p>تا به کی قصهٔ کاووس و سیاووش کنیم</p><p>لله الحمد که ما روزه به پایان بردیم</p><p>عید کردیم و ز دست رمضان جان بردیم</p><p>دل به جان آمد از آن باد به شبها خوردن</p><p>در فرو کردن و ترسیدن و تنها خوردن</p><p>چه عذابیست همه روزه دهان بر بستن</p><p>چه بلائیست به شب شربت و حلوا خوردن</p><p>زشت رسمی است نشستن همه شب با عامه</p><p>هم قدح گشتن و پالوده و خرما خوردن</p><p>مدعی روزم اگر بوی دهن نشنیدی</p><p>شب نیاسود می از بادهٔ حمرا خوردن</p><p>فرصت بادهٔ یکماهه ز من فوت شدی</p><p>گر نشایستی با مردم ترسا خوردن</p><p>رمضان رفت کنون ما و از این پس همه روز</p><p>باده در بارگه خواجهٔ والا خوردن</p><p>صاحب سیف و قلم پشت و پناه اسلام</p><p>رکن دین خواجهٔ ما چاکر خورشید غلام</p><p>خسروا پیش که این طاق معلی کردند</p><p>سقف این طارم نه پایهٔ مینا کردند</p><p>هرچه بخت تو طلب کرد بدو بخشیدند</p><p>هرچه اقبال تو میخواست مهیا کردند</p><p>جود آواره و مرضی ز جهان گم شده بود</p><p>بازو و کلک تو این قاعده احیا کردند</p><p>پادشاهان به حریم تو حمایت جستند</p><p>شهریاران به جناب تو تولی کردند</p><p>از دم خلق روانبخش تو می‌باید روح</p><p>آن روایت که ز انفاس مسیحا کردند</p><p>چرخ را تربیت اهل هنر رسم نبود</p><p>این حکایت کرم جود تو تنها کردند</p><p>ای سراپردهٔ همت زده بر چرخ بلند</p><p>امرت انداخته در گردن خورشید کمند</p><p>تا زمین است زمان تابع فرمان تو باد</p><p>گوی گردان فلک در خم چوگان تو باد</p><p>والی کشور هفتم که زحل دارد نام</p><p>کمترین هندوی چوبک زن ایوان تو باد</p><p>شیر گردون که بدو بازوی خورشید قویست</p><p>بندهٔ حلقه به گوش سگ دربان تو باد</p><p>تیر کو ناظر دیوان قضا و قدر است</p><p>از مقیمان در منشی دیوان تو باد</p><p>جام جمشید چو در بزم طرب نوش کنی</p><p>زهره خنیاگر و برجیس ثناخوان تو باد</p><p>روز عید است طرب ساز که تا کور شود</p><p>خصم بد گوهر بدکیش که قربان تو باد</p><p>مدت عمر تو از حد و عدد بیرون باد</p><p>تا ابد دولت اقبال تو روز افزون باد</p><h2><a id="poem-23727" href="https://ganjoor.net/obeyd/divan-obeyd/tarkibat-obeyd/sh2">شمارهٔ ۲ - در مدح سلطان اویس جلایری</a></h2>
<p>ساقی بیار باده و پر کن به یاد عید</p><p>در ده که هم به باده توان داد، داد عید</p><p>بنمود عید چهره و اندر رسید باز</p><p>خرم وصال دلبر و خوش بامداد عید</p><p>تشریف داد و باز اساس طرب نهاد</p><p>ای صد هزار رحمت حق بر نهاد عید</p><p>در بزم پادشاه جهان باده نوش کن</p><p>وانگه به گوش جان بشنو نوش باد عید</p><p>عید آمد و مراد جهانی به باده داد</p><p>بادا جهان همیشه به کام و مراد عید</p><p>عید خجسته روی به نظارگان نمود</p><p>جام هلال باز به می خوارگان نمود</p><p>آن به که روز عید به می التجا کنیم</p><p>عیش گذشته را به صبوحی ادا کنیم</p><p>با پیر می فروش برآریم خلوتی</p><p>یک چند خانقاه به شیخان رها کنیم</p><p>از صوت نای و نی بستانیم داد عید</p><p>وز چنگ و عود کام دل خود روا کنیم</p><p>هر خستگی که از رمضان در وجود ماست</p><p>آنرا به جام بادهٔ صافی دوا کنیم</p><p>چون وقت ما خوشست به اقبال پادشاه</p><p>بر پادشاه مغرب و مشرق دعا کنیم</p><p>سلطان اویس شاه جهاندار کامکار</p><p>خورشید عدل گستر و جمشید روزگار</p><p>فرماندهی که خسرو گردون غلام اوست</p><p>در بر و بحر خطهٔ شاهی به نام اوست</p><p>احوال خلق عالم و ارزاق مرد و زن</p><p>قائم به عدل شامل و انعام عام اوست</p><p>روی زمین ز شعلهٔ خورشید حادثات</p><p>در سایهٔ حمایت کلک و حسام اوست</p><p>جرم هلال عید که منظور عالمست</p><p>نعل سمند سرکش خرم خرام اوست</p><p>گیتی نهاده گردن طاعت به امر او</p><p>دور فلک مسخر اجرام رام اوست</p><p>ای چرخ پیر تابع بخت جوان تو</p><p>آسوده‌اند خلق جهان در زمان تو</p><p>زان پیشتر که کون و مکان آفریده‌اند</p><p>وین طاق زرنگار فلک برکشیده‌اند</p><p>بنیاد این بسیط مقرنس نهاده‌اند</p><p>واندر میان بساط زمین گستریده‌اند</p><p>خاص از برای نصرت دین و نظام ملک</p><p>ذات ترا ز جمله جهان برگزیده‌اند</p><p>شاهی به عدل و داد به آئین و رای تو</p><p>هرگز کسی ندیده نه هرگز شنیده‌اند</p><p>بادا مدام دولت و جاه تو بر مزید</p><p>کز دولت تو خلق جهان آرمیده‌اند</p><p>آرامگاه فتح و ظفر آستان تست</p><p>فهرست روزنامهٔ دولت زمان تست</p><p>ای آسمان جنیبه کش کبریای تو</p><p>خورشید بندهٔ در دولت سرای تو</p><p>پیش از وجود انجم و ارکان نهاده بود</p><p>گنجور بخت گنج سعادت برای تو</p><p>معمار مملک و ملت و مفتاح دولتست</p><p>فکر دقیق و خاطر مشکل گشای تو</p><p>افتد بر آستان تو هر روز آفتاب</p><p>تا بو که بامداد ببیند لقای تو</p><p>ختم سخن به شعر کسان میکنم از آنک</p><p>فرضست بر عموم خلایق دعای تو</p><p>« تا دولتست دولت تو بر مدام باد »</p><p>« چندانکه کام تست جهانت به کام باد »</p><h2><a id="poem-23728" href="https://ganjoor.net/obeyd/divan-obeyd/tarkibat-obeyd/sh3">شمارهٔ ۳ - در مدح شاه شیخ ابواسحق</a></h2>
<p>از شکوفه شاهدان باغ معجر بسته‌اند</p><p>نوعروسان چمن را زر و زیور بسته‌اند</p><p>نقشبندان طبیعت گوییا بر شاخ گل</p><p>نقش‌های تازه از یاقوت و از زر بسته‌اند</p><p>بس که در بستان ریاحین سایبان گسترده‌اند</p><p>در چمن‌ها راه بر خورشید خاور بسته‌اند</p><p>لاف ضحاکی زند گل لاجرم از عدل شاه</p><p>بر سر بازارهایش دست‌ها بر بسته‌اند</p><p>طایران گلشن قدس از برای افتخار</p><p>حرز مدح شاه بر اطراف شهپر بسته‌اند</p><p>گل نگر بر تخت بستان بر سر افسر بافته</p><p>آب حیوان خورده و ملک سکندر یافته</p><p>باز در بستان صنوبر سرفرازی می‌کند</p><p>بلبل شوریده را گل دل‌نوازی می‌کند</p><p>لالهٔ سیراب دارد جام لیکن هر زمان</p><p>همچو مستان چشم نرگس ترکتازی می‌کند</p><p>ابر سقا رنگ بستان و چمن را بین که باز</p><p>رخت‌ها چون صوفیان هردم نمازی می‌کند</p><p>می‌جهد باد صبا هر صبحدم بر بوستان</p><p>با عروسان ریاحین دست‌یازی می‌کند</p><p>سرو اگر با قد یارم لاف یاری می‌زند</p><p>نیست عیبی این حمایت از درازی می‌کند</p><p>نقشبند باغ انواع ریاحین هر زمان</p><p>از برای بزم سلطان کارسازی می‌کند</p><p>شیخ ابواسحق شاه تاج‌بخش کامکار</p><p>آفتاب هفت کشور سایهٔ پروردگار</p><p>ای جهان را وارث ملک سلیمان آمده</p><p>آسمانت چون زمین در تحت فرمان آمده</p><p>هرچه مقدور قدر بد قدرتت قادر شده</p><p>هرچه دشوار قضا پیش تو آسان آمده</p><p>در ز دریا بر در جود تو زنهاری شده</p><p>گوهر از کان پیش دستت داد خواهان آمده</p><p>هرکه خاری از خلافت در دلش ره یافته</p><p>خاطرش چون طرهٔ خوبان پریشان آمده</p><p>هر خدنگی کز کمینگاه قضا بگشاد چرخ</p><p>دشمن جاه ترا بر جوشن جان آمده</p><p>حاسدت را در بت اندوه و سرسام بلا</p><p>جان سپاری حاصل اوقات هجران آمده</p><p>مثل تو در هیچ قرنی پادشاهی برنخاست</p><p>ملک و ملت را چو تو پشت و پناهی برنخاست</p><p>ای سریر سلطنت را تیغ و کلکت قهرمان</p><p>وی همان همتت را اوج کیوان آشیان</p><p>هم جناب عالیت اقبال را دارالسلام</p><p>هم حریم بارگاهت ملک را دارالامان</p><p>روز و شب بهر نثار افشان بزمت پرورد</p><p>کان جوهر در صمیم دل صدف در در دهان</p><p>وز نهیب قهرت اندر قعر دریای محیط</p><p>دایما ماهی زره پوشد کشف برگستوان</p><p>برق تیغت عکس اگر بر چرخ چارم افکند</p><p>زهرهٔ خورشید تابان آب گردد در زمان</p><p>خوانده‌ام بیتی که اینجا عرض کردن لازمست</p><p>از زبان انوری آن در سخت صاحب زمان</p><p>« ای ز یزدان تا ابد ملک سلیمان یافته »</p><p>« هرچه جسته جز نظیر از فضل یزدان یافته »</p><p>تا بود دور فلک پیوسته دوران تو باد</p><p>گوی گردون در خم چوگان فرمان تو باد</p><p>در شبستان جلالت چونکه افروزند شمع</p><p>جرم خور پروانهٔ شمع شبستان تو باد</p><p>کهنه پیر چرخ آنکش مایه جز یک خوشه نیست</p><p>خوشه‌چین خرمن انعام و احسان تو باد</p><p>در ازل با حضرتت اقبال پیمان بسته است</p><p>تا قیامت همچنان در عهد و پیمان تو باد</p><p>هر بلای ناگهان کز آسمان نازل شود</p><p>بر زمین یکسر نصیب خصم نادان تو باد</p><p>روح قدسی آنکه خوانندش خلایق جبرئیل</p><p>همچو من دائم دعاگوی و ثناخوان تو باد</p><p>امر و نهیت را فلک محکوم فرمان باد و هست</p><p>خان و مان دشمنت پیوسته ویران باد و هست</p><h2><a id="poem-73930" href="https://ganjoor.net/obeyd/divan-obeyd/tarkibat-obeyd/sh4">شماره ۴ - در توحید و منقبت</a></h2>
<p>ای زآفتاب صنع تو یک ذره کاینات</p><p>فیض تو عقل را مدد و روح را حیات</p><p>هر ذره گشته شاهی و هر قطره شاهدی</p><p>لطف تو چون به خاک سیه کرده التفات</p><p>در کاینات هر چه بدان فخر می کنند</p><p>جز بندگیّ تو همه حشو است و ترّهات</p><p>با ذکر تو که مونس جان است روح دل</p><p>فارغ ز کعبه ایم و منزّه ز سومنات</p><p>هر چند خاکسارم و عاصیّ و پر گناه</p><p>اومید دارم از کرمت خلعت نجات</p><p>خرّم کسی که با تو کند آشنائیی</p><p>وز نور مصطفی رسدش روشنائیی</p><p>ای خواجه ای که خسرو گردون غلام توست</p><p>بر منظر دُنی فَتَدَلیّ مقام توست</p><p>تا دور روزگار بود دور دور تو</p><p>تا نام کاینات بود نام نام تو</p><p>چندان که عقل راه برد احترام تو</p><p>چندان که وهم سیر کند احتشام تو</p><p>دایم صفای چهرهء صبح و سواد شام</p><p>از نور روی و سایهء زلف چو شام توست</p><p>زنهار از جهان نظر لطف بر مدار</p><p>کاین هم خرابه ای است که در اهتمام توست</p><p>کوس سعادت تو بر افلاک می زنند</p><p>وز بهر تو منادی لولاک می زنند</p><p>خوش وقت آن که عاشق صدیق اکبرست</p><p>در راه دین موافق صدیق اکبرست</p><p>چون آفتاب روشن و چون صبح صادق است</p><p>هر کو محب صادق صدیق اکبرست</p><p>در معرضی که دم ز صفا و وفا زنند</p><p>آن کیست کو مطابق صدیق اکبرست</p><p>بگذار جمله در ره صدق و قبول دین</p><p>بنما کسی که سابق صدیق اکبرست</p><p>انصاف آن که خاطر شوریده قاصر است</p><p>از مدحتی که لایق صدیق اکبرست</p><p>آن کس که بود تقوی و تجرید کار او</p><p>هم مونس پیمبر و هم یار غار او</p><p>چون بست بهر دین محمد میان عمر</p><p>در هم شکست گردن گردن کشان عمر</p><p>برباد رفت خرمن کفار خاکسار</p><p>چون برکشید خنجر آتش فشان عمر</p><p>خورشید دین به اوج کمال آن زمان رسید</p><p>کانداخت سایه بر سر اسلامیان عمر</p><p>دستش به مکه گردن قیصر بزد به روم</p><p>چون گشت بر ممالک دین قهرمان عمر</p><p>هم آسمان دانش و هم آفتاب عدل</p><p>هم خوابه ی محمد آخر زمان عمر</p><p>آن کو به تیغ شرع نبی آشکار کرد</p><p>بنیاد دین به بازوی خود استوار کرد</p><p>خلد برین نشیمن عثمان با حیاست</p><p>جنات عدن مسکن عثمان با حیاست</p><p>مه پیش خویش خرمنی از نور گرد کرد</p><p>تا خوشه چین خرمن عثمان با حیاست</p><p>شمعی که روشن است شبستان جان او</p><p>نور درون روشن عثمان با حیاست</p><p>خصم خدا و خصم رسول است و خصم خود</p><p>آن بی حیا که دشمن عثمان با حیاست</p><p>تا دامن قیامت و تا روز رستخیز</p><p>دست عبید و دامن عثمان با حیاست</p><p>کو نخست بهر نبی سیم و زر بباخت</p><p>وانگه برای قوت دین جان و سر بباخت</p><p>سلطان اولیا و شه اصفیا علی است</p><p>بگزیده محرم حرم کبریا علی است</p><p>مشعل فروز شه ره دین ذوالفقار اوست</p><p>چابک سوار معرکه ی لافتی علی است</p><p>آن کس که علم و حلم و سخا ختم شد بر او</p><p>عم زاده ی محمد و شیر خدا علی است</p><p>وآن کو به آب تیغ فرو شست گرد کفر</p><p>ز روی دین مبارز خیبر گشا علی است</p><p>مسکین عبید خاک سگ کوی آن کس است</p><p>کو از سگان خاک در مرتضی علی است</p><p>حاشا که التجا به دگر کس بود مرا</p><p>مهر حسین و حب حسن بود مرا</p><p>ای دل گشایش از در اهل صفا طلب</p><p>دولت ز یُمن پی روی مصطفی طلب</p><p>ور بایدت که دیده جان را جلا دهی</p><p>از گرد خاک پای نبی توتیا طلب</p><p>در نیستی گریز و ز هستی کرانه کن</p><p>اوج سریر ملک بقا در فنا طلب</p><p>گنجی است عافیت که به شاهان نمی رسد</p><p>آن گنج نامه گر طلبی از گدا طلب</p><p>پس عاجزند خلق، به کس التجا مکن</p><p>هر آرزو که می طلبی از خدا طلب</p><p>با خلق هر کرم که کند چون خدا کند</p><p>باشد که ناگهان نظری سوی ما کند</p>
</body></html>