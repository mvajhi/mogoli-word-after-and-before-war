<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>عبید زاکانی - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23550" href="https://ganjoor.net/obeyd/moosh-gorbe">موش و گربه</a></h2>
<p>اگر داری تو عقل و دانش و هوش</p><p>بیا بشنو حدیث گربه و موش</p><p>بخوانم از برایت داستانی</p><p>که در معنای آن حیران بمانی</p><p>ای خردمند عاقل و دانا</p><p>قصهٔ موش و گربه برخوانا</p><p>قصهٔ موش و گربهٔ مظلوم</p><p>گوش کن همچو در غلطانا</p><p>از قضای فلک یکی گربه</p><p>بود چون اژدها به کرمانا</p><p>شکمش طبل و سینه‌اش چو سپر</p><p>شیر دم و پلنگ چنگانا</p><p>از غریوش به وقت غریدن</p><p>شیر درنده شد هراسانا</p><p>سر هر سفره چون نهادی پای</p><p>شیر از وی شدی گریزانا</p><p>روزی اندر شرابخانه شدی</p><p>از برای شکار موشانا</p><p>در پس خم نموده بود کمین</p><p>همچو دزدی که در بیابانا</p><p>ناگهان موشکی ز دیواری</p><p>جست بر خم می خروشانا</p><p>سر به خم برنهاد و می نوشید</p><p>مست شد همچو شیر غرانا</p><p>گفت کو گربه تا سرش بکنم</p><p>پوستش پر کنم ز کاهانا</p><p>گربه در پیش من چو سگ باشد</p><p>که شود روبرو بمیدانا</p><p>گربه این را شنید و دم نزدی</p><p>چنگ و دندان زدی بسوهانا</p><p>ناگهان جست و موش را بگرفت</p><p>چون پلنگی شکار کوهانا</p><p>موش گفتا که من غلام توام</p><p>عفو کن بر من این گناهانا</p><p>مست بودم اگر گهی خوردم</p><p>گه فراوان خورند مستانا</p><p>گربه گفتا دروغ کمتر گوی</p><p>نخورم من فریب و مکرانا</p><p>میشنیدم هرآنچه میگفتی</p><p>آروادین قحبهٔ مسلمانا</p><p>گربه آنموش را بکشت و بخورد</p><p>سوی مسجد شدی خرامانا</p><p>دست و رو را بشست و مسح کشید</p><p>ورد میخواند همچو ملانا</p><p>بار الها که توبه کردم من</p><p>ندرم موش را بدندانا</p><p>بهر این خون ناحق ای خلاق</p><p>من تصدق دهم دو من نانا</p><p>آنقدر لابه کرد و زاری کردی</p><p>تا بحدی که گشت گریانا</p><p>موشکی بود در پس منبر</p><p>زود برد این خبر بموشانا</p><p>مژدگانی که گربه تائب شد</p><p>زاهد و عابد و مسلمانا</p><p>بود در مسجد آن ستوده خصال</p><p>در نماز و نیاز و افغانا</p><p>این خبر چون رسید بر موشان</p><p>همه گشتند شاد و خندانا</p><p>هفت موش گزیده برجستند</p><p>هر یکی کدخدا و دهقانا</p><p>برگرفتند بهر گربه ز مهر</p><p>هر یکی تحفه‌های الوانا</p><p>آن یکی شیشهٔ شراب به کف</p><p>وان دگر بره‌های بریانا</p><p>آن یکی طشتکی پر از کشمش</p><p>وان دگر یک طبق ز خرمانا</p><p>آن یکی ظرفی از پنیر به دست</p><p>وان دگر ماست با کره نانا</p><p>آن یکی خوانچه پلو بر سر</p><p>افشره آب لیمو عمانا</p><p>نزد گربه شدند آن موشان</p><p>با سلام و درود و احسانا</p><p>عرض کردند با هزار ادب</p><p>کای فدای رهت همه جانا</p><p>لایق خدمت تو پیشکشی</p><p>کرده‌ایم ما قبول فرمانا</p><p>گربه چون موشکان بدید بخواند</p><p>رزقکم فی السماء حقانا</p><p>من گرسنه بسی بسر بردم</p><p>رزقم امروز شد فراوانا</p><p>روزه بودم به روزهای دگر</p><p>از برای رضای رحمانا</p><p>هرکه کار خدا کند بیقین</p><p>روزیش میشود فراوانا</p><p>بعد از آن گفت پیش فرمائید</p><p>قدمی چند ای رفیقانا</p><p>موشکان جمله پیش میرفتند</p><p>تنشان همچو بید لرزانا</p><p>ناگهان گربه جست بر موشان</p><p>چون مبارز به روز میدانا</p><p>پنج موش گزیده را بگرفت</p><p>هر یکی کدخدا و ایلخانا</p><p>دو بدین چنگ و دو بدانچنگال</p><p>یک به دندان چو شیر غرانا</p><p>آندو موش دگر که جان بردند</p><p>زود بردند خبر به موشانا</p><p>که چه بنشسته‌اید ای موشان</p><p>خاکتان بر سر ای جوانانا</p><p>پنج موش رئیس را بدرید</p><p>گربه با چنگ‌ها و دندانا</p><p>موشکانرا از این مصیبت و غم</p><p>شد لباس همه سیاهانا</p><p>خاک بر سر کنان همی گفتند</p><p>ای دریغا رئیس موشانا</p><p>بعد از آن متفق شدند که ما</p><p>می‌رویم پای تخت سلطانا</p><p>تا بشه عرض حال خویش کنیم</p><p>از ستم‌های خیل گربانا</p><p>شاه موشان نشسته بود به تخت</p><p>دید از دور خیل موشانا</p><p>همه یکباره کردنش تعظیم</p><p>کای تو شاهنشهی بدورانا</p><p>گربه کرده است ظلم بر ماها</p><p>ای شهنشه اولوم به قربانا</p><p>سالی یکدانه میگرفت از ما</p><p>حال حرصش شده فراوانا</p><p>این زمان پنج پنج میگیرد</p><p>چون شده تائب و مسلمانا</p><p>درد دل چون به شاه خود گفتند</p><p>شاه فرمود کای عزیزانا</p><p>من تلافی به گربه خواهم کرد</p><p>که شود داستان به دورانا</p><p>بعد یکهفته لشگری آراست</p><p>سیصد و سی هزار موشانا</p><p>همه با نیزه‌ها و تیر و کمان</p><p>همه با سیف‌های برانا</p><p>فوج‌های پیاده از یکسو</p><p>تیغ‌ها در میانه جولانا</p><p>چونکه جمع آوری لشگر شد</p><p>از خراسان و رشت و گیلانا</p><p>یکه موشی وزیر لشگر بود</p><p>هوشمند و دلیر و فطانا</p><p>گفت باید یکی ز ما برود</p><p>نزد گربه به شهر کرمانا</p><p>یا بیا پای تخت در خدمت</p><p>یا که آماده باش جنگانا</p><p>موشکی بود ایلچی ز قدیم</p><p>شد روانه به شهر کرمانا</p><p>نرم نرمک به گربه حالی کرد</p><p>که منم ایلچی ز شاهانا</p><p>خبر آورده‌ام برای شما</p><p>عزم جنگ کرده شاه موشانا</p><p>یا برو پای تخت در خدمت</p><p>یا که آماده باش جنگانا</p><p>گربه گفتا که موش گه خورده</p><p>من نیایم برون ز کرمانا</p><p>لیکن اندر خفا تدارک کرد</p><p>لشگر معظمی ز گربانا</p><p>گربه‌های براق شیر شکار</p><p>از صفاهان و یزد و کرمانا</p><p>لشگر گربه چون مهیا شد</p><p>داد فرمان به سوی میدانا</p><p>لشگر موشها ز راه کویر</p><p>لشگر گربه از کهستانا</p><p>در بیابان فارس هر دو سپاه</p><p>رزم دادند چون دلیرانا</p><p>جنگ مغلوبه شد در آن وادی</p><p>هر طرف رستمانه جنگانا</p><p>آنقدر موش و گربه کشته شدند</p><p>که نیاید حساب آسانا</p><p>حملهٔ سخت کرد گربه چو شیر</p><p>بعد از آن زد به قلب موشانا</p><p>موشکی اسب گربه را پی کرد</p><p>گربه شد سرنگون ز زینانا</p><p>الله الله فتاد در موشان</p><p>که بگیرید پهلوانانا</p><p>موشکان طبل شادیانه زدند</p><p>بهر فتح و ظفر فراوانا</p><p>شاه موشان بشد به فیل سوار</p><p>لشگر از پیش و پس خروشانا</p><p>گربه را هر دو دست بسته بهم</p><p>با کلاف و طناب و ریسمانا</p><p>شاه گفتا بدار آویزند</p><p>این سگ روسیاه نادانا</p><p>گربه چون دید شاه موشانرا</p><p>غیرتش شد چو دیگ جوشانا</p><p>همچو شیری نشست بر زانو</p><p>کند آن ریسمان به دندانا</p><p>موشکان را گرفت و زد بزمین</p><p>که شدندی به خاک یکسانا</p><p>لشگر از یکطرف فراری شد</p><p>شاه از یک جهت گریزانا</p><p>از میان رفت فیل و فیل سوار</p><p>مخزن و تاج و تخت و ایوانا</p><p>هست این قصهٔ عجیب و غریب</p><p>یادگار عبید زاکانا</p><p>جان من پند گیر از این قصه</p><p>که شوی در زمانه شادانا</p><p>غرض از موش و گربه برخواندن</p><p>مدعا فهم کن پسر جانا</p>
</body></html>