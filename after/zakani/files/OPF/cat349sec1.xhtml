<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>مقطعات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23699" href="https://ganjoor.net/obeyd/divan-obeyd/gheteo/sh1">شمارهٔ ۱ - در حل فال گوید</a></h2>
<p>چون ز بهر فال بگشائی کتاب</p><p>از عبید آن فال را بشنو جواب</p><p>حرف اول را ز سطر هفتمین</p><p>بنگر از رای بزرگان سر متاب</p><p>از حروف آن حرف کاندر فاتحه است</p><p>باشد آن بی شک دلیل فتح باب</p><p>وآنچه شرحش میدهم کان نامده است</p><p>نیک باشد گر کنی زان اجتناب</p><p>ثا و جیم و خا و زا آنگاه شین</p><p>ظاء و فا والله اعلم بالصواب</p><h2><a id="poem-23700" href="https://ganjoor.net/obeyd/divan-obeyd/gheteo/sh2">شمارهٔ ۲ - در عبرت از عاقبت کار شاه شیخ ابواسحاق</a></h2>
<p>سلطان تاج بخش جهاندار امیر شیخ</p><p>کاوازهٔ سعادت جودش جهان گرفت</p><p>شاهی چو کیقباد و چو افراسیاب گرد</p><p>کشور چو شاه سنجر و شاه اردوان گرفت</p><p>پشتی دین به قوت تدبیر پیر کرد</p><p>روی زمین به بازوی بخت جوان گرفت</p><p>در عیش ساز و عادت خسرو بنا نهاد</p><p>در رسم و عدل شیوهٔ نوشیروان گرفت</p><p>ایوان و قصر و جنت و فردوس برفراشت</p><p>در وی نشست شاد و قدح شادمان گرفت</p><p>هر بنده‌ای که بر در او جایگاه یافت</p><p>خود را امیر خسرو صاحبقران گرفت</p><p>بنگر که روزگار چه بازی پدید کرد</p><p>نکبت چگونه دولت او را عنان گرفت</p><p>جوشی بزد محیط بلائی به ناگهان</p><p>ملک و خزانه و پسرش در میان گرفت</p><p>یا سوز و گریه‌ای که بهم برزد آن بنا</p><p>یا دود ناله‌ای که در آن دودمان گرفت</p><p>کان بوستان سرای که آئین و رنگ و بوی</p><p>خلد برین ز رونق آن بوستان گرفت</p><p>اکنون بدان رسید که بر جای عندلیب</p><p>زاغ سیه دل آمد و در او مکان گرفت</p><p>قصری که برد فرخی از فر او همای</p><p>سگ بچه کرد در وی و جغد آشیان گرفت</p><p>در کار روزگار و ثبات جهان عبید</p><p>عبرت هزار بار از این می‌توان گرفت</p><p>بیچاره آدمی چو ندارد به هیچ حال</p><p>نه بر ستاره داد و نه بر آسمان گرفت</p><p>خوشوقت مقبلی که دل اندر جهان نبست</p><p>واسوده خاطریکه ز دنیا کران گرفت</p><h2><a id="poem-23701" href="https://ganjoor.net/obeyd/divan-obeyd/gheteo/sh3">شمارهٔ ۳ - در شکایت از قرض</a></h2>
<p>مرا قرض هست و دگر هیچ نیست</p><p>فراوان مرا خرج و زر هیچ نیست</p><p>جهان گو همه عیش و عشرت بگیر</p><p>مرا زین حکایت خبر هیچ نیست</p><p>هنر خود ندانم و گر نیز هست</p><p>چو طالع نباشد هنر هیچ نیست</p><p>عنان ارادت چو از دست رفت</p><p>غم و فکر برگ و دگر هیچ نیست</p><p>به درگاه او التجا کن عبید</p><p>که این رفتن در به در هیچ نیست</p><h2><a id="poem-23702" href="https://ganjoor.net/obeyd/divan-obeyd/gheteo/sh4">شمارهٔ ۴ - در مدح رکن‌الدین عمیدالملک وزیر</a></h2>
<p>خدایگان جهان رکن دین عمیدالملک</p><p>توئی که چرخ به جاه تو التجا دارد</p><p>قضا به هرچه اشارت کنی مطیع شود</p><p>قدر به هرچه رضا باشدت رضا دارد</p><p>کسیکه پرتو رای تو در ضمیر آرد</p><p>چه التفات به جام جهان نما دارد</p><p>به دست هرکه فتد خاک آستانهٔ تو</p><p>نظر حرام بود گر به کیمیا دارد</p><p>توئی که پشت فلک با همه بلندی قدر</p><p>ز بار بر تو پیوسته انحنا دارد</p><p>حمایت تو کسی را که در پناه آرد</p><p>چه غم ز گردش ایام بی‌حیا دارد</p><p>جهان پناها ده سال بیش میگذرد</p><p>که بنده نام دعاگوئی شما دارد</p><p>نه جز شماش مربی نه جز شما مخدوم</p><p>نه جز شما به جهان یار و آشنا دارد</p><p>نه جز به لطف تو کان در بیان نمیگنجد</p><p>به کس توقع اهلا و مرحبا دارد</p><p>نه همچو مردم دیگر به هر کجا که رسد</p><p>دری گشاده ببیند سری فرا دارد</p><p>ز آستان تو هرگز به هیچ جا نرود</p><p>اگرچه پیش وضیع و شریف جا دارد</p><p>به عهد چون تو وزیری و این چنین شاهی</p><p>روا بود که ورا چرخ در عنا دارد</p><p>گهم به سلسله قرض پای بند کند</p><p>گهم به منت و افلاس مبتلا دارد</p><p>نه خواجه تربیتی میکند مرا هرگز</p><p>نه پادشه نظری سوی این گدا دارد</p><p>عبید لاجرم اکنون چو دشمن خواجه</p><p>نه زر نه جامه نه چادر نه چارپا دارد</p><p>نه برگ آنکه تواند ملازمت کردن</p><p>نه ساز و آلت و اسباب انزوا دارد</p><p>ز بخت خویش برنجم که از نحوست او</p><p>همیشه کارک من رو به قهقرا دارد</p><p>کمان چرخ به من تیر نکبت اندازد</p><p>کمند دهر مرا بستهٔ بلا دارد</p><p>ز روزگار فراغت چگونه دارم چشم</p><p>چنین که خواجه فراغت ز حال ما دارد</p><p>روا بود که چنین خوار و بی‌نوا باشد</p><p>کسیکه همچو تو مخدوم و مقتدی دارد</p><p>به لطف خاطر یاران و بندگان دریاب</p><p>که کار همت یاران باصفا دارد</p><p>به وقت فرصت اگر مصلحت بود با شاه</p><p>بگو فلان به جنابت امیدها دارد</p><p>هزار سال بمان کامران که روح‌الامین</p><p>مزید جاه ترا دست در دعا دارد</p><h2><a id="poem-23703" href="https://ganjoor.net/obeyd/divan-obeyd/gheteo/sh5">شمارهٔ ۵ - ایضا در مدح همو</a></h2>
<p>صاحبقران و صاحب دیوان عمید ملک</p><p>ای آنکه هرچه کرد ضمیرت صواب کرد</p><p>ای خواجه ای که نافذ تقدیر در ازل</p><p>ذات ترا ز جمله جهان احتساب کرد</p><p>وی سروری که هر نفس از خاک درگهت</p><p>گردون هزار فتح و ظفر فتح باب کرد</p><p>هرکو نهاد گردن طاعت به امر تو</p><p>نامش زمانه خسرو مالک رقاب کرد</p><p>وانکو چو آستانه مقیم درت نشد</p><p>سیلاب فتنه خانهٔ عمرش خراب کرد</p><p>یکباره جور و فتنهٔ عنان از جهان بتافت</p><p>تا صیت عدل و جود تو پا در رکاب کرد</p><p>هر منصبی کز آصف و جم یادگار ماند</p><p>بازوی تو به تیغ و قلم اکتساب کرد</p><p>تیغ عدو شکافت تو گوئی چه جوهریست</p><p>کزوی به روز معرکه بحر اضطراب کرد</p><p>زخمش چه معجزیست که سرها به باد داد</p><p>برقش چه آتشیست که جانها کباب کرد</p><p>هرک از در سؤال درآمد به پیش تو</p><p>کلک تو از کرم به عطایش جواب کرد</p><p>شاها طلوع اختر سعدیکه ناگهان</p><p>چون فتح و نصر روی به عالی جناب کرد</p><p>چون ماه تو به منظر زیبا نهاد روی</p><p>چون جرم خور به برج حمل انقلاب کرد</p><p>آن لحظه کو عزیمت ملک ظهور ساخت</p><p>دولت دو اسبه پیشتر از وی شتاب کرد</p><p>تا بر سرش نثار کند دست روزگار</p><p>پر حقهٔ سپهر ز در خوشاب کرد</p><p>شد قدر آفتاب ز همنامیش بلند</p><p>زان روح چرخ تهنیت آفتاب کرد</p><p>در سایهٔ تو تا به ابد کامکار باد</p><p>خود بخت نیک در ازلش کامیاب کرد</p><p>جاوید باد دولت و عمر تو وین دعا</p><p>ایزد به فضل و رحمت خود مستجاب کرد</p><h2><a id="poem-23704" href="https://ganjoor.net/obeyd/divan-obeyd/gheteo/sh6">شمارهٔ ۶ - ایضا در مدح همو</a></h2>
<p>ای جوانبخت وزیری که کند افسر سر</p><p>خاک پایت چو بدین گنبد خضرا برسد</p><p>جان هر خسته ز لطف تو دوا کسب کند</p><p>دل هرکس ز عطایت به تمنی برسد</p><p>ملک را چون تو عمیدی چو خدا روزی کرد</p><p>رکن اسلام ز نام تو به اعلی برسد</p><p>خسروا بنده عبید از کرمت دارد چشم</p><p>کش ز یمن نظرت کار به بالا برسد</p><p>گر بود مصلحت احوال دعاگو با شاه</p><p>عرضه فرمای چو رایات به بیضا برسد</p><p>بیتکی چند ز اشعار کسان داردم یاد</p><p>یک دو زان شاید اگر زانکه به آنها برسد</p><p>«آنکه او هست در این دور به نانی خرسند</p><p>حرص گیرد چو بدین حضرت والا برسد»</p><p>آری از چاه به جز آب تمنی نکند</p><p>بار گوهر طلبد هرکه به دریا برسد</p><p>تا ابد کامروا باشد که خصمت گر خود</p><p>نظری باز کند مرگ مفاجا برسد</p><p>مدت عمر تو چندانکه پیاپی صد بار</p><p>جرم خورشید جهانگرد به جوزا برسد</p><h2><a id="poem-23705" href="https://ganjoor.net/obeyd/divan-obeyd/gheteo/sh7">شمارهٔ ۷ - در یاس از خلق و توکل به خدا</a></h2>
<p>نماند هیچ کریمی که پای خاطر من</p><p>ز بند حادثهٔ روزگار بگشاید</p><p>خیال بود مرا کان غرض که مقصود است</p><p>حصول آن غرض از شهریار بگشاید</p><p>بدان هوس بر سلطان کامران رفتم</p><p>که از عطای ویم کار و بار بگشاید</p><p>ز پیش شاه و وزیرم دری گشاده نشد</p><p>مگر ز غیب دری کدر کار بگشاید</p><p>عبید حاجت از آن درطلب که رحمت او</p><p>اگر ببندد یک در هزار بگشاید</p><h2><a id="poem-23706" href="https://ganjoor.net/obeyd/divan-obeyd/gheteo/sh8">شمارهٔ ۸ - در کنایه به کسی</a></h2>
<p>در علم حساب ار زانک رای تو تبه باشد</p><p>بر کس چه نهی تهمت کس را چه گنه باشد</p><p>سهو است ترا ای جان اندیشه از این به کن</p><p>نون را صد و شش خوانی لیکن صدوده باشد</p><h2><a id="poem-23707" href="https://ganjoor.net/obeyd/divan-obeyd/gheteo/sh9">شمارهٔ ۹ - در حسرت بر عمر گذشته</a></h2>
<p>به نای و نی همه عمرم گذشت و می‌گفتم</p><p>دریغ عمر و جوانی که می‌رود بر باد</p><p>به آه و ناله کنون دل نهاده‌ام چه کنم</p><p>قضا قضای خدای است هرچه بادا باد</p><h2><a id="poem-23708" href="https://ganjoor.net/obeyd/divan-obeyd/gheteo/sh10">شمارهٔ ۱۰ - در عبرت</a></h2>
<p>ای عبید این گل صد برگ بر اطراف چمن</p><p>هیچ دانی که سحرگاه چرا می‌خندد</p><p>با وجود گره غنچهٔ و تنگی دل او</p><p>حکمتی هست نه از باد هوا می‌خندد</p><p>چون ثبات فلک و کار جهان می‌بیند</p><p>به بقای خود و بر غفلت ما می‌خندد</p><h2><a id="poem-23709" href="https://ganjoor.net/obeyd/divan-obeyd/gheteo/sh11">شمارهٔ ۱۱ - در تعریض</a></h2>
<p>آنکه گردون فراشت و انجم کرد</p><p>عقل و روح آفرید و مردم کرد</p><p>رشتهٔ کاینات در هم بست</p><p>پس سر رشته در میان گم کرد</p><h2><a id="poem-23710" href="https://ganjoor.net/obeyd/divan-obeyd/gheteo/sh12">شمارهٔ ۱۲ - در تزکیهٔ نفس خود</a></h2>
<p>عبید این حرص مال و جاه تاکی</p><p>جهان فانیست رو ترک جهان گیر</p><p>چو مردان دامن از دنیا بیفشان</p><p>وزین گرداب خود را بر کران گیر</p><p>ز مسجد رخت بر کوی مغان کش</p><p>سرا در کوی صاحب دولتان گیر</p><h2><a id="poem-23711" href="https://ganjoor.net/obeyd/divan-obeyd/gheteo/sh13">شمارهٔ ۱۳ - در صفت قصر شیخ ابواسحاق</a></h2>
<p>بفیروزی در این قصر همایون</p><p>که بادا تا به نفخ صور معمور</p><p>به شادی بزم سلطان قصب پوش</p><p>که دل را ذوق بخشد دیده را نور</p><p>جمال ملک و دین شاه جوانبخت</p><p>که باد از تخت و تاجش چشم بد دور</p><p>صریر کلک او را دهر محکوم</p><p>نفاذ امر او را چرخ مامور</p><p>مدامش بخت بر اعدا مظفر</p><p>همیشه رایت عالیش منصور</p><h2><a id="poem-23712" href="https://ganjoor.net/obeyd/divan-obeyd/gheteo/sh14">شمارهٔ ۱۴ - در تضمین مطلع یکی از قصاید سعدی گوید</a></h2>
<p>چه تفاوت کند ار زانکه بیائی بر ما</p><p>« بامدادان که تفاوت نکند لیل و نهار»</p><p>دست در دامن می زن که از این پس همه روز</p><p>« خوش بود دامن صحرا و تماشای بهار »</p><h2><a id="poem-23713" href="https://ganjoor.net/obeyd/divan-obeyd/gheteo/sh15">شمارهٔ ۱۵ - در مناجات گوید</a></h2>
<p>چون در این دنیا عزیزم داشتی یارب به لطف</p><p>وز بسی نعمت نهادی بر من مسکین سپاس</p><p>اندر آن دنیا عزیزم دار زیرا گفته‌اند</p><p>« خوش نباشد جامه نیمی اطلس و نیمی پلاس</p><h2><a id="poem-23714" href="https://ganjoor.net/obeyd/divan-obeyd/gheteo/sh16">شمارهٔ ۱۶ - در شکایت از قرض گوید</a></h2>
<p>مردم به عیش و شادی و من در بلای قرض</p><p>هریک به کار و باری و من مبتلای قرض</p><p>قرض خدا و قرض خلایق به گردنم</p><p>آیا ادای فرض کنم یا ادای قرض</p><p>خرجم فزون ز غایت و قرضم برون ز حد</p><p>فکر از برای خرج کنم یا برای قرض</p><p>از هیچ خط نتابم غیر از سجل دین</p><p>وز هیچکس ننالم غیر از گوای قرض</p><p>در شهر قرض دارم واندر محله قرض</p><p>در کوچه قرض دارم واندر سرای قرض</p><p>از صبح تا به شام در اندیشه مانده‌ام</p><p>تا خود کجا بیابم ناگه رجای قرض</p><p>مردم ز دست قرض گریزان و من به صدق</p><p>خواهم پس از نماز و دعا از خدای قرض</p><p>عرضم چو آبروی گدایان به باد رفت</p><p>از بس که خواستم ز در هر گدای قرض</p><p>گر خواجه تربیت نکند نزد پادشا</p><p>مسکین عبید چون کند آخر دوای قرض</p><p>خواجه علاء دولت و دین آن که جز کفش</p><p>هرگز کسی ندید به گیتی سزای قرض</p><h2><a id="poem-23715" href="https://ganjoor.net/obeyd/divan-obeyd/gheteo/sh17">شمارهٔ ۱۷ - ایضا در شکایت از قرض گوید</a></h2>
<p>وای بر من که روز شب شده‌ام</p><p>دایما همنشین و همدم قرض</p><p>مدتی گرد هرکسی گشتم</p><p>بو که آرم به دست مرهم قرض</p><p>آخرالامر هیچکس نگشاد</p><p>پای جانم ز بند محکم قرض</p><p>... ن درستی نیافتم جائی</p><p>که مرا وارهاند از غم قرض</p><h2><a id="poem-23716" href="https://ganjoor.net/obeyd/divan-obeyd/gheteo/sh18">شمارهٔ ۱۸ - در وصف معشوقه گوید</a></h2>
<p>زهی لعل لب نازک میانت</p><p>مراد دیدهٔ باریک بینان</p><p>غم عشقت به هشیاری و مستی</p><p>مراد دیدهٔ خلوت نشینان</p><h2><a id="poem-23717" href="https://ganjoor.net/obeyd/divan-obeyd/gheteo/sh19">شمارهٔ ۱۹ - در وصف ایوان سلطانی گوید</a></h2>
<p>چه خوش باشد در این فرخنده ایوان</p><p>نشان افزودن و مجلس نهادن</p><p>به یاد بزم سلطان جوانبخت</p><p>نشستن شاد و داد عیش دادن</p><p>چو من دل درمی و معشوق بستن</p><p>به روی دوستان در بر گشادن</p><h2><a id="poem-23718" href="https://ganjoor.net/obeyd/divan-obeyd/gheteo/sh20">شمارهٔ ۲۰ - در نصیحت</a></h2>
<p>ای دل ز اهل و اولاد دیگر مکش ملامه</p><p>در شهر خویش بنشین بالخیر والسلامه</p><p>آن قوم بی‌کرم را یک بار آزمودی</p><p>« من جرب المجرب حلت به الندامه »</p><h2><a id="poem-23719" href="https://ganjoor.net/obeyd/divan-obeyd/gheteo/sh21">شمارهٔ ۲۱ - در حقیقت احوال خود گوید</a></h2>
<p>بیش از این از ملک هر سالی مرا</p><p>خرده‌ای از هر کناری آمدی</p><p>در وثاقم نان خشک و تره‌ای</p><p>در میان بودی چو یاری آمدی</p><p>گه گهی هم باده حاضر میشدی</p><p>گر ندیمی یا نگاری آمدی</p><p>نیست در دستم کنون از خشک و تر</p><p>زآنچه وقتی در کناری آمدی</p><p>غیر من در خانه‌ام چیزی نماند</p><p>هم نماندی گر به کاری آمدی</p><h2><a id="poem-23720" href="https://ganjoor.net/obeyd/divan-obeyd/gheteo/sh22">شمارهٔ ۲۲ - در حسرت بی پولی گوید</a></h2>
<p>ای اقچه گرد روی کانی</p><p>ای بی تو حرام زندگانی</p><p>ای راحت جان و قوت دل</p><p>ای مایهٔ عیش و کامرانی</p><p>تا کی باشد عبید بی تو</p><p>تن داده به عجز و ناتوانی</p><h2><a id="poem-23721" href="https://ganjoor.net/obeyd/divan-obeyd/gheteo/sh23">شمارهٔ ۲۳ - در وصف کاخ سلطانی گوید</a></h2>
<p>نشستن با نشاط و کامرانی</p><p>طرب کردن در این کاخ کیانی</p><p>مبارک باد بر شاه جهانبخش</p><p>سلیمان دوم جمشید ثانی</p><p>ابواسحان سلطان جوانبخت</p><p>که بر خوردار بادا از جوانی</p><h2><a id="poem-23722" href="https://ganjoor.net/obeyd/divan-obeyd/gheteo/sh24">شمارهٔ ۲۴ - در وصف قلعهٔ دارالامان کرمان گوید</a></h2>
<p>حریم قلعهٔ دارالامان که در عالم</p><p>چو آسمان به بلندیش نیست همتائی</p><p>به نسبت من و با استری که من دارم</p><p>به راستی که بلائی است این نه بلائی</p><h2><a id="poem-23723" href="https://ganjoor.net/obeyd/divan-obeyd/gheteo/sh25">شمارهٔ ۲۵ - در مناجات گوید به وضع مطایبه</a></h2>
<p>خدایا دارم از لطف تو امید</p><p>که ملک عیش من معمور داری</p><p>بگردانی بلای زهد از من</p><p>قضای توبه از من دور داری</p>
</body></html>