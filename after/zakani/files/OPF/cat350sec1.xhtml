<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>مثنویات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-23724" href="https://ganjoor.net/obeyd/divan-obeyd/masnaviato/sh1">شمارهٔ ۱ - در مدح شاه شیخ ابواسحاق و شرح احوال خود و تضمین قطعه‌ای از ظهیر فاریابی</a></h2>
<p>تا فلک را میسر است مدار</p><p>تا زمین را مقرر است قرار</p><p>تا کند آفتاب زرپاشی</p><p>تا کند نوبهار نقاشی</p><p>تا بود در میانهٔ پرگار</p><p>گردش هفت کوکب سیار</p><p>تا بود کاینات را بنیاد</p><p>تا بود خاک و آب و آتش و باد</p><p>جم ثانی جمال دنیی و دین</p><p>خسرو تاج‌بخش تخت‌نشین</p><p>پادشاه جهان علی‌الاطلاق</p><p>سایهٔ لطف حق ابواسحاق</p><p>در جهان شاد و کامران بادا</p><p>حکم او چون قضا روان بادا</p><p>زحلش کمترینه دربانی</p><p>مشتری داعی ثناخوانی</p><p>از سپاهش پیاده‌ای بهرام</p><p>آن که ترک سپهر دارد نام</p><p>پرتو روی ساقیش خورشید</p><p>کفش گردان مطربش ناهید</p><p>تیر شاگرد منشیان درش</p><p>سر نهاده بر آستان درش</p><p>چنبر ماه نعل یکرانش</p><p>کرهٔ چرخ گوی میدانش</p><p>خطبه و سکه عالی از نامش</p><p>بر جهانی ز فیض انعامش</p><p>رای اعلاش عدل ورزیده</p><p>کرمش هرچه دیده بخشیده</p><p>تا ابد پادشاه هفت اقلیم</p><p>درگه او پناه هفت اقلیم</p><p>دولتش در زمان تیغ و قلم</p><p>بازویش قهرمان ظلم و ستم</p><p>بنده کز بندگان آن درگاه</p><p>کمترین چاکریست دولت‌خواه</p><p>داشت اندر دماغ سودایی</p><p>که گرش فرصتی بود جایی</p><p>شمه‌ای شرح حال عرضه کند</p><p>صورت اختلال عرضه کند</p><p>دید ناگه ظهیر را در خواب</p><p>گفت حالی بکن به شعر شتاب</p><p>من از این پیش بیتکی سه چهار</p><p>گفته‌ام زآنچه هست لایق کار</p><p>نسخهٔ آن برون کن از دیوان</p><p>وقت فرصت به عزم عرض رسان</p><p>بنده بر وفق رای مولانا</p><p>می‌کند بیت‌های او انها</p><p>«عالمی بر فراز منبر گفت</p><p>که چو پیدا شود سرای نهفت</p><p>ریش‌های سفید را ز گناه</p><p>بخشد ایزد به ریش‌های سیاه</p><p>باز ریش سیاه روز امید</p><p>باشد اندر پناه ریش‌سفید</p><p>مردکی سرخ‌ریش حاضر بود</p><p>چنگ در ریش زد چو این بشنود</p><p>گفت ما خود در این شمار نه‌ایم</p><p>در دو گیتی به هیچ کار نه‌ایم</p><p>بنده آن سرخ‌ریش مظلوم است</p><p>که ز انعام شاه محروم است</p><p>ملک او تا به حشر باقی باد</p><p>مهر و ماهش ندیم و ساقی باد»</p><h2><a id="poem-23725" href="https://ganjoor.net/obeyd/divan-obeyd/masnaviato/sh2">شمارهٔ ۲ - مثنوی در وصف ایوان شاه شیخ ابواسحاق</a></h2>
<p>خدایا تا خم طاق دو رنگی</p><p>گهی رومی نماید گاه زنگی</p><p>خم ایوان شاه کامران را</p><p>ابواسحاق سلطان جهان را</p><p>به رفعت با فلک دمساز گردان</p><p>بدچرخ از جنابش باز گردان</p><p>در او قبلهٔ اقبال بادا</p><p>حریمش کعبهٔ آمال بادا</p>
</body></html>