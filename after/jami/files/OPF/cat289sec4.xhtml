<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>تحفة‌الاحرار - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65955" href="https://ganjoor.net/jami/7ourang/7-3/sh57">بخش ۵۷ - حکایت عاشقی که در حضور معشوق به قصد دیگری دیده گشاد و بدان کج نظری از نظر معشوق افتاد</a></h2>
<p>بوالهوسی بر سر راهی رسید</p><p>جلوه کنان چارده ماهی بدید</p><p>هاله شده گرد قمر معجرش</p><p>خیمه زده بر مه و خور چادرش</p><p>نغمه سرا جنبش خلخال او</p><p>نافه گشا زلف ز دنبال او</p><p>نعره برآورد که ای خودپرست</p><p>پای مکن تیز که رفتم ز دست</p><p>از تو به فریاد شدم همنفس</p><p>راه کرم گیر و به فریاد رس</p><p>تازه صنم چون شعف او بدید</p><p>وان همه شور و شغب او شنید</p><p>چون گل خندان ز دم او شکفت</p><p>غنچه نوشین شکفانید و گفت</p><p>خواهر من می رسد اینک ز پی</p><p>به ز چو من صد سر یک موی وی</p><p>نیست ز خوبان سخن آنجا که اوست</p><p>من کیم و صد چو من آنجا که اوست</p><p>با شرف حسن خداداد من</p><p>رفته به شاگردیش استاد من</p><p>ساده دل آن وسوسه چون گوش کرد</p><p>قاعده کار فراموش کرد</p><p>در غلط افتاد ز گفتار او</p><p>چشم وفا تافت ز دیدار او</p><p>کرد بسی در ره بیره نگاه</p><p>دید رهی دور و کسی نی به راه</p><p>بار دگر لب به سخن باز کرد</p><p>لابه گری پیش وی آغاز کرد</p><p>بانگ زد آن ماه که ای هرزه گوی</p><p>به که بگردانی ازین هرزه روی</p><p>قبله مقصود یکی بیش نیست</p><p>قاصد آن قبله دو اندیش نیست</p><p>شرط طلب ترک دویی کردن است</p><p>روی ارادت به یک آوردن است</p><p>چون ز یکی رو به دو آورده ای</p><p>رسم نو است اینکه تو آورده ای</p><p>چند کشیدن ز دو بینان گزند</p><p>دیده دل جامی از اینان ببند</p><p>چشم تو را گر نه غبار شکیست</p><p>چون ز دو عالم نه رخت در یکیست</p><h2><a id="poem-65956" href="https://ganjoor.net/jami/7ourang/7-3/sh58">بخش ۵۸ - مقاله نوزدهم در حسب حال خام طمعانی که از شعر شعر دامی بر ساخته اند و در دست و پای هر پخته و خامی انداخته</a></h2>
<p>بحر ازل موج کرم برگرفت</p><p>دامن ساحل همه گوهر گرفت</p><p>جوهری طبع سخن پروران</p><p>کرد نگاهی به فراست در آن</p><p>هر چه سزا بود به سفتن بسفت</p><p>وانچه نه در پرده نسیان نهفت</p><p>زان گهر سفته هزاران هزار</p><p>گوش جهان را شده بین گوشوار</p><p>حیف که این قوم گهر ناشناس</p><p>مهره کش سلک امید و هراس</p><p>هر چه بر آن نام گهر بسته اند</p><p>مهره صفت بر دم خر بسته اند</p><p>گوهر کرده ز شرف زهرگی</p><p>زان شرف افتاده به خر مهرگی</p><p>ای که رسد از دل دانشورت</p><p>مرسله بر مرسله زان گوهرت</p><p>پرده گشای هنر خویش باش</p><p>نرخ فزای گهر خویش باش</p><p>باش به دکانچه دوران به هوش</p><p>جنس گران را مشو ارزان فروش</p><p>داشت فلک چون به تو ارزانیش</p><p>تو مده ارزان ز گران جانیش</p><p>چند ز تار طمع و پود لاف</p><p>بر قد هر سفله شوی حله باف</p><p>چند نهی نام لئیمان کریم</p><p>چند کنی وصف سفیهان حلیم</p><p>آن که به صد نیش یکی قطره خون</p><p>ناید از امساک ز دستش برون</p><p>نام کفش قلزم احسان کنی</p><p>وصف به بحر گهر افشان کنی</p><p>وان که به تعلیمگه ماه و سال</p><p>شکل الف را نشناسد ز دال</p><p>عارف آغاز ازل خوانیش</p><p>واقف انجام ابد دانیش</p><p>وان که چو از گربه برآید خروش</p><p>رو نهد از بیم به سوراخ موش</p><p>شیر ژیان ببر بیان گوییش</p><p>بلکه دلاورتر ازان گوییش</p><p>این همه اندیشه ناراست چیست</p><p>این همه آیین کم و کاست چیست</p><p>این همه از حرص و طمع زاده است</p><p>خود که ز خرص و طمع آزاده است</p><p>دور بود جوع طمع از شبع</p><p>گرسنه چشمند حروف طمع</p><p>شب که طمع بر تو کمین آورد</p><p>پشت قناعت به زمین آورد</p><p>رخت به بیغوله ماتم کشی</p><p>بیهده ای چند فراهم کشی</p><p>پوست کنی معنی استاد را</p><p>عور کنی طرفه بغداد را</p><p>برکشی از شاهد اطلس لباس</p><p>اطلس و سازیش لباس از پلاس</p><p>قافیه معیوب و روی ناروا</p><p>علت وزنش الم بی دوا</p><p>صدر و عجز بی مزه و خام ازو</p><p>حشو خبر داده خود این نام ازو</p><p>از تعب طبع کج اندیش خویش</p><p>چون شوی آسوده نهی پیش خویش</p><p>کهنه دواتی چو دلت تار و تنگ</p><p>کاغذی از تیره رخت برده رنگ</p><p>خامه چو نظم سخنت سخت سست</p><p>املی ناراست خط نادرست</p><p>گشته دو تا میل سوادش کنی</p><p>واسطه نیل مرادش کنی</p><p>در سر دستار زنی صبحگاه</p><p>قطره زنان تا در اصحاب جاه</p><p>خواجه به رویی که مبیناد کس</p><p>منتظر او منشیناد کس</p><p>چون بدر آید پس صد انتظار</p><p>بر زبر بهتری از خود سوار</p><p>پیش دوی بوسه به پایش دهی</p><p>لابه کنان داد ثنایش دهی</p><p>رقعه شعر آوری از سر برون</p><p>صد رقم از حرص و طمع در درون</p><p>آردش آن رقعه که صدپاره باد</p><p>نامه عصیان و قیامت به یاد</p><p>تا نخورد زخم سفاهت ز تو</p><p>رقعه ستاند به کراهت ز تو</p><p>او ز زبان طلبت در گریز</p><p>حرص تو دندان طمع کرده تیز</p><p>بیهده گفتار تو در مدح کس</p><p>نقش بر آب است و گره بر نفس</p><p>مزد بر آن بیهده بیهوده است</p><p>خاصه ازان کس که نفرموده است</p><p>طرفه که کاری به تبرع کنی</p><p>باز بر آن مزد توقع کنی</p><p>سوخت جهان از طمع خام تو</p><p>خلق به جان آمد از ابرام تو</p><p>ترک لجاج و کم ابرام گیر</p><p>یکدم ازین دغدغه آرام گیر</p><p>خواجه ز فضل تو به صد دل ملول</p><p>تو ز ندیمیش زبان پر فضول</p><p>تو به حضورش به سرور آمده</p><p>او ز حضور تو نفور آمده</p><p>منتظر وقت نشسته که چون</p><p>با تو دهد نفرت خاطر برون</p><h2><a id="poem-65957" href="https://ganjoor.net/jami/7ourang/7-3/sh59">بخش ۵۹ - حکایت مدح گفتن لاغری شاعر خواجه را که بر وی لباس آسودگی از فربهی تنگ آمده بود</a></h2>
<p>فربهی از خوان سخن پروری</p><p>شاعریش کرده لقب لاغری</p><p>گفت به نظم خوش و شعر فصیح</p><p>بهر یکی خواجه فربه مدیح</p><p>خواجه مسکین چو مدیحش شنید</p><p>بوی توقع به مشامش رسید</p><p>کرد ازان نامه پر رنگ و ریو</p><p>خاطر او رم چو ز لاحول دیو</p><p>خاست ازان انجمن پر گزند</p><p>کرد توجه سوی قصر بند</p><p>چون نفس از فربهیش گشت تنگ</p><p>در رهش افتاد زمانی درنگ</p><p>گفت بدو لاغری مدح سنج</p><p>فربهیت می دهد ای خواجه رنج</p><p>خواجه ازان نکته چو گل بر شکفت</p><p>با دل صد پاره بخندید و گفت</p><p>رنج همه گر چه ز تن پروریست</p><p>رنج من اکنون همه از لاغریست</p><p>لاغری از فربهیم دست برد</p><p>در کف صد محنت و رنجم سپرد</p><p>جان تو جامی به درون لاغر است</p><p>حرص تو از جان تو فربه تر است</p><p>عمر گرانمایه به سر می بری</p><p>غافل ازین فربهی و لاغری</p><h2><a id="poem-65958" href="https://ganjoor.net/jami/7ourang/7-3/sh60">بخش ۶۰ - مقاله بیستم در پند دادن فرزند ارجمند که در بستان طفولیت به نبات حسن پرورده باد و در بستان بلاغت به نهایت کمال پی آورده</a></h2>
<p>ای شب امید مرا ماه نو</p><p>دیده بختم به خیالت گرو</p><p>از پس سی روز برآید هلال</p><p>روی نمودی تو پس از شصت سال</p><p>سال تو چار است به وقت شمار</p><p>چار تو چل باد و چلت باز چار</p><p>هر چل تو یک چله کز علم و حال</p><p>سیر کنی در درجات کمال</p><p>نام تو شد یوسف مصر وفا</p><p>باد لقب دولت و دین را ضیا</p><p>می کنم از خامه حکمت نگار</p><p>بهر تو این نامه حکمت نگار</p><p>گر چه کنون نیست تو را فهم پند</p><p>چون به حد فهم رسی کار بند</p><p>تا نشود برقع تو موی روی</p><p>پا منه از خانه به بازار و کوی</p><p>سلسله بند قدم خویش باش</p><p>حبس نشین حرم خویش باش</p><p>هیچگه از صحبت همخانگان</p><p>رخت مکش بر در بیگانگان</p><p>طلعت بیگانه نه میمون بود</p><p>خاصه که سالش ز تو افزون بود</p><p>ور به دبستان سر و کارت دهند</p><p>لوح «الف بی » به کنارت نهند</p><p>پهلوی هر سفله مشو جانشین</p><p>از همه یکتا شو و تنها نشین</p><p>گر چه به خود نیست کج اندام «الف »</p><p>بین که چه سان کج شده در «لام الف »</p><p>لوح خود آن دم که نهی بر کنار</p><p>چون «الف » انگشت ازان بر مدار</p><p>«دل » وش از شرم فکن سر به پیش</p><p>«صاد» صفت دوز بر آن چشم خویش</p><p>خنده زنان گاه به آن گه به این</p><p>رسته دندان منما همچو «سین »</p><p>دل مکن از فکر پریشان دو نیم</p><p>تنگ دهان باش ز گفتن چو «میم »</p><p>گوش مده بیهده هر قیل و قال</p><p>تا نکشی درد سر گوشمال</p><p>دار ادب درس معلم نگاه</p><p>تا نشوی طبلک تعلیمگاه</p><p>سیلی او گر چه فضیلت ده است</p><p>گر تو به سیلی نرسانی به است</p><p>پی چو به سر منزل قرآن بری</p><p>روزی هر روزه ازان خوان خوری</p><p>چند گره زن به میان رحل وار</p><p>شاهد مصحف بنشان بر کنار</p><p>باش ز رخسار نکو فال او</p><p>محو تماشای خط و خال او</p><p>هر چه کنی زو گهر سلک خویش</p><p>ساز به تکرار زبان ملک خویش</p><p>حرف نوشته به دل طفل خرد</p><p>گزلک نیسان نتواند سترد</p><p>چون تو حق حفظ وی آری بجای</p><p>حفظ حق از جانت شود غم زدای</p><p>دست طلب ده به قلم گاه گاه</p><p>شو به سوی خطه خط رو به راه</p><p>باز نشان از ره کسب کمال</p><p>از نم آن نایژه گرد ملال</p><p>کوش به تحسین خط از هر نمط</p><p>لیک نه چندان که شوی جمله خط</p><p>صفر مکن بهر سه انگشت خویش</p><p>از گهر هر هنری مشت خویش</p><p>شعر اگر چه هنری دیگر است</p><p>شمه ای از عیب به شعر اندر است</p><p>شعر که عیبش ز میان سر زند</p><p>همت پاکانش قلم در زند</p><p>ور فتدت گه گهی اندیشه اش</p><p>کوش که چون من نکنی پیشه اش</p><p>هر نفس آمد گهری ارجمند</p><p>قیمت آن بیشتر از چون و چند</p><p>آن گهر از دست مده رایگان</p><p>خاصه که در مدح فرومایگان</p><p>محنت این کار به خود ره مده</p><p>رنج کشی در طلب علم به</p><p>تاج سر جمله هنرهاست علم</p><p>قفل گشای همه درهاست علم</p><p>در طلب علم کمر چست کن</p><p>دست ز اشغال دگر سست کن</p><p>با تو پس از علم چه گویم سخن</p><p>علم چو آید به تو گوید چه کن</p><p>علم کثیر آمد و عمرت قصیر</p><p>آنچه ضروریست به آن شغل گیر</p><p>هر چه ضروریست چو حاصل کنی</p><p>به که عمارتگری دل کنی</p><p>آنست عمارتگری دل که دل</p><p>واکشی از کشمکش آب و گل</p><p>پای به دامن کشی و سر به جیب</p><p>تن به شهادت دهی و جان به غیب</p><p>یاد خدا پردگی هش کنی</p><p>هر چه بجز اوست فرامش کنی</p><h2><a id="poem-65959" href="https://ganjoor.net/jami/7ourang/7-3/sh61">بخش ۶۱ - حکایت پیر هشیار با مرید فراموشکار</a></h2>
<p>ساده مریدی ز جهان شسته دست</p><p>آمد و در صحبت پیری نشست</p><p>گرم نکرده به زمین جا هنوز</p><p>خاست ازان انجمن جان فروز</p><p>پیر برآشفت که تعجیل چیست</p><p>نفرت دیو از دم جبریل چیست</p><p>گفت قضا پرده کش هوش گشت</p><p>نادره چیزیم فراموش گشت</p><p>می روم این لحضه به هر راه و کوی</p><p>تا کنم آن گمشده را جست و جوی</p><p>پیر خروشید که ای بوالهوس</p><p>در دو جهان هست یکی چیز و بس</p><p>کان نه سزاوار فراموشی است</p><p>قبله گویایی و خاموشی است</p><p>گر همه آفاق در آغوش تو</p><p>باشد و آن چیز فراموش تو</p><p>غایت آگاهی تو غافل است</p><p>حاصل اوقات تو بی حاصل است</p><p>ور بود آن چیز فرا یاد تو</p><p>شاد کن خاطر ناشاد تو</p><p>گو دو جهان گشته فراموش باش</p><p>لب ز سخن شان شده خاموش باش</p><p>جامی ازین مشغله خاموش کن</p><p>هر چه نه آن چیز فراموش کن</p><p>زانکه سرانجام تو خاموشی است</p><p>وآخر کار تو فراموشی است</p><h2><a id="poem-65960" href="https://ganjoor.net/jami/7ourang/7-3/sh62">بخش ۶۲ - ختم خطاب و خاتمه کتاب</a></h2>
<p>خامه چو بر موجب جف القلم</p><p>خشک بیستاد از این خوش رقم</p><p>بهر دعا از لب ام الکتاب</p><p>حرف سقاک اللهش آمد خطاب</p><p>روح امین دست به آمین گشاد</p><p>چرخ برین سبحه پروین گشاد</p><p>گوهر آن سبحه به پایش فشاند</p><p>در قدم غالیه سایش فشاند</p><p>گفت جزاک الله ازین فیض پاک</p><p>از تو به سجاده نشینان خاک</p><p>نقش شفانامه عیسی ست این</p><p>یا رقم خامه مانی ست این</p><p>غنچه ای از گلبن ناز آمده</p><p>یا گلی از گلشن راز آمده</p><p>حرف کش دفتر فرزانگیست</p><p>تازه کن مایه دیوانگیست</p><p>قفل گشای در کاخ صفاست</p><p>عطر فزای گل شاخ وفاست</p><p>صبح طرب مطلع انوار اوست</p><p>جیب ادب مخزن اسرار اوست</p><p>نظم کلامش نه بغایت بلند</p><p>تا نشود هر کس ازان بهره مند</p><p>سر معانیش نه زانسان دقیق</p><p>کش نتوان یافت به فکر عمیق</p><p>لفظ خوش و معنی ظاهر در او</p><p>آب زلال است و جواهر در او</p><p>از خس و خاشاک چو صافیست آب</p><p>می نشود بر در و گوهر حجاب</p><p>شاهد اسرار وی از صوت و حرف</p><p>کرده لباسی به بر خود شگرف</p><p>بسته حروفش تتق مشکفام</p><p>«حور مقصورات فی الخیام »</p><p>ماشطه خامه چو آراستش</p><p>از قبل من لقبی خواستش</p><p>تحفت الاحرار لقب دادمش</p><p>تحفه به احرار فرستادمش</p><p>هر که به دل از خردش روزنی ست</p><p>در نظرش هر ورقی گلشنی ست</p><p>راست چمن هاست در آنجا سطور</p><p>پر گل شادی و نهال سرور</p><p>جوی زر جدولشان آبخورد</p><p>سبزه تر گرد وی از لاژورد</p><p>گرد مجلد سوی جلدش چو میل</p><p>داد ادیم از سر مهرش سهیل</p><p>زهره شد از چنگ پرآوازه اش</p><p>تار بریشم ده شیرازه اش</p><p>هیکل آیات گرامیست این</p><p>حرز حمایتگر جامیست این</p><p>باش خدایا به کمال کرم</p><p>حافظ او ز آفت هر کج قلم</p><p>ظلمت کلک وی ازین حرف نور</p><p>دار چو انگشت بداندیش دور</p><p>چون بتراشد ز سر خامه نیش</p><p>سازد ازان نیش دل نامه ریش</p><p>خط وی از خطه دانش برون</p><p>گشته به سر حد خطا رهنمون</p><p>چون خط تقطیع نه بر اصطلاح</p><p>وز حک و اصلاح نگیرد صلاح</p><p>تیغ کند خامه سر تیز را</p><p>رشته برد نظم دلاویز را</p><p>کلک وی از چوب عوان بدتر است</p><p>وزن کش قافیه ویرانگر است</p><p>دیده حرفی که بود دیده باز</p><p>گردد ازو وقت کتابت فراز</p><p>حرف نگارد چو به کلک هوس</p><p>نقطه نه بر جای نهد چون مگس</p><p>گاه زند بر رخ عم خال غم</p><p>گاه شود سیم ز دستش ستم</p><p>بس که مرید از قلمش مرتد است</p><p>ضد وی آنجا که نویسد صد است</p><p>چند به لب باج حکایت دهیم</p><p>شکر به تاراج شکایت دهیم</p><p>شکر که این رشته به پایان رسید</p><p>بخیه این خرقه به دامان رسید</p><p>مهر نه خاتمه این خطاب</p><p>شد رقم خاتم تم الکتاب</p>
</body></html>