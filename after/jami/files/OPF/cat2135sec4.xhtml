<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79996" href="https://ganjoor.net/jami/divanj/vaseta-eghd/ghazal-jv/sh209">شمارهٔ ۲۰۹</a></h2>
<p>باز ازین راه صدای جرسی می‌آید</p><p>گویی از منزل معشوق کسی می‌آید</p><p>دم صبح از نفس باد صبا مُشکین شد</p><p>همدمی می‌رسد و هم‌نفسی می‌آید</p><p>چشم بد دور ز شاخ شجر وادی طور</p><p>شعلهٔ نور به سروقت خسی می‌آید</p><p>طوطی از رشک چرا جان ندهد کز لب دوست</p><p>شکر کام نصیب مگسی می‌آید</p><p>پایه عشق بلند است همین بس که ازو</p><p>در دل امیدی و در سر هوسی می‌آید</p><p>یار گفت از سر اخلاص بر این در به زمین</p><p>سرزنان جامی درمانده بسی می‌آید</p><p>گفتمش هست به فریاد ز دست دل خویش</p><p>پا ز سر کرده به فریادرسی می‌آید</p><h2><a id="poem-79997" href="https://ganjoor.net/jami/divanj/vaseta-eghd/ghazal-jv/sh210">شمارهٔ ۲۱۰</a></h2>
<p>نی رخ آن مه چنینم بی‌دل و دین می‌کند</p><p>هرچه با من می‌کند آن زلف مشکین می‌کند</p><p>گو چو من دست طمع زآیین دینداری بشوی</p><p>عشقبازی با چنان بت هرکه آیین می‌کند</p><p>مهرورزی چشم چون دارد کمان شوخ‌چشم</p><p>غمزه را بر مهرورزان خنجر کین می‌کند</p><p>طعن مسکینی مزن بر من که استیلای عشق</p><p>مرد را گر شاه آفاق است مسکین می‌کند</p><p>می‌خرامد آن سهی سرو و ز هرسو بیدلی</p><p>خاک پایش سرمهٔ چشم جهان‌بین می‌کند</p><p>از خدا چون مرگ خود خواهم همی‌گوید بلند</p><p>کین دعا کم کن ولی آهسته آمین می‌کند</p><p>سوی جامی دار گوش هوش کز لحن صریر</p><p>نوک کلکش نکته‌های عشق تلقین می‌کند</p><h2><a id="poem-79998" href="https://ganjoor.net/jami/divanj/vaseta-eghd/ghazal-jv/sh211">شمارهٔ ۲۱۱</a></h2>
<p>آمد ازملک عشق لشکر درد</p><p>مرد باید کنون که گیرد مرد</p><p>تندبادی ز کوی عشق وزید</p><p>که برآمد ز خاکساران گرد</p><p>فارغند از جفای یار اغیار</p><p>یارما هرچه کرد با ما کرد</p><p>هرکس از خم عشق رنگی یافت</p><p>عاشق واشک سرخ و چهره زرد</p><p>نفس عاشقان جهانسوز است</p><p>کار افسردگان بود دم سرد</p><p>کاست جانم پی فزایش دوست</p><p>چشم بگداخت هرکه جان پرورد</p><p>جامی از غیر دوست فرد نشین</p><p>دوست فرد است و دوست دارد فرد</p><h2><a id="poem-79999" href="https://ganjoor.net/jami/divanj/vaseta-eghd/ghazal-jv/sh212">شمارهٔ ۲۱۲</a></h2>
<p>سبزه از طرف چمن می خیزد</p><p>خطت از برگ سمن می خیزد</p><p>لاله با داغ تو خفته ست به خاک</p><p>زان به خون غرقه کفن می خیزد</p><p>گر سبک سر ننهد تن به رهت</p><p>جان روان از سر تن می خیزد</p><p>می شود صاعقه خرمن صبر</p><p>شرری کز دل من می خیزد</p><p>یارب این نکهت مشکین ز صبا</p><p>یا ز صحرای ختن می خیزد</p><p>نه که بوی نفس جانان است</p><p>که ز اطراف یمن می خیزد</p><p>گفتمش جامی و وصف سخنت</p><p>از سخن گفت سخن می خیزد</p><h2><a id="poem-80000" href="https://ganjoor.net/jami/divanj/vaseta-eghd/ghazal-jv/sh213">شمارهٔ ۲۱۳</a></h2>
<p>تو تنگ چشمی آن شوخ بین چو ناز کند</p><p>که چشم سوی محبان به صرفه باز کند</p><p>چو التماس نگاهی کنم بپوشد چشم</p><p>چو آن بخیل که در بر گدا فراز کند</p><p>کند ز زود شدن روز وصل را کوتاه</p><p>شب فراق ز دیر آمدن دراز کند</p><p>مرو به صومعه گو روی خود گشاده مباد</p><p>که روی اهل حقیقت سوی مجاز کند</p><p>چه سود روی به محراب کردنم چو مرا</p><p>خیال ابروی او رخنه در نماز کند</p><p>به هر کسی شود آمیخته چو شیر و شکر</p><p>به سان آتش و آب از من احتراز کند</p><p>مخواه چاره ز کس جامیا که کار آنست</p><p>که بی میانچی اغیار کارساز کند</p><h2><a id="poem-80001" href="https://ganjoor.net/jami/divanj/vaseta-eghd/ghazal-jv/sh214">شمارهٔ ۲۱۴</a></h2>
<p>آن سهی سرو چو گلگشت لب جو می کرد</p><p>بلبل از شاخ سمن وصف رخ او می کرد</p><p>صبحدم باد دم از حلقه زلفش می زد</p><p>باغ را ناف پر از نافه آهو می کرد</p><p>از به آن روز بچربید ترنج ذقنش</p><p>که به بازیچه ز نارنج ترازو می کرد</p><p>آدم آن روز که مسجود ملائک شده بود</p><p>با خود اندیشه آن گوشه ابرو می کرد</p><p>ای خوش آن شب که منش دست کمر می کردم</p><p>طوق اقبال من او از خم بازو می کرد</p><p>نقش هر آرزو از لوح ضمیرم می شست</p><p>در تمنای خودم یکدل و یکرو می کرد</p><p>گرچه جامی سخن از روح قدس تلقین داشت</p><p>دوش دریوزه ازان لعل سخنگو می کرد</p><h2><a id="poem-80002" href="https://ganjoor.net/jami/divanj/vaseta-eghd/ghazal-jv/sh215">شمارهٔ ۲۱۵</a></h2>
<p>نام لبت چون به زبان می آید</p><p>آب حیاتم به دهان می آید</p><p>هر نفسی پیش لب جانبخشت</p><p>خضر به دریوزه جان می آید</p><p>رخش جفا بر سر ما می رانی</p><p>فتنه رها کرده عنان می آید</p><p>چهره چو گل گرد چمن می گردی</p><p>بلبل مسکین به فغان می آید</p><p>بی گل تو جلوه سوسن برمن</p><p>سختتر از زخم سنان می آید</p><p>کوه بلا شد غم عشقت لیکن</p><p>بر دل عاشق نه گران می آید</p><p>در صفت لعل لبت جامی را</p><p>بین چه رنگین سخنان می آید</p><h2><a id="poem-80003" href="https://ganjoor.net/jami/divanj/vaseta-eghd/ghazal-jv/sh216">شمارهٔ ۲۱۶</a></h2>
<p>ناله دردناک می آید</p><p>زین دل چاک چاک می آید</p><p>چون ننالد که هر دم از تو بر او</p><p>زخمهای هلاک می آید</p><p>می نهی پابه خاک و بوی خوشت</p><p>تا قیامت ز خاک می آید</p><p>از تن هر شهید در راهت</p><p>بانگ روحی فداک می آید</p><p>مرغ دل در شکنجه زلفت</p><p>دمبدم در طپاک می آید</p><p>به حریم در تو دزد خیال</p><p>شب به صد ترس و باک می آید</p><p>یار پاک است جامی و سخنت</p><p>از سر عشق پاک می آید</p><h2><a id="poem-80004" href="https://ganjoor.net/jami/divanj/vaseta-eghd/ghazal-jv/sh217">شمارهٔ ۲۱۷</a></h2>
<p>وقت گل خوش آن که جا بر طرف گلشن می‌کند</p><p>دیده را زآب روان و سبزه روشن می‌کند</p><p>خانه دل را که از دود زمستان تیره بود</p><p>در حریم بوستان از دیده روزن می‌کند</p><p>همچو نرگس می‌نهد بر کف به عشرت جام می</p><p>پای سرو و سایه گلبن نشیمن می‌کند</p><p>می‌نشاند گل‌رخی یا لاله‌رویی پیش خویش</p><p>گردش از گل توده و از لاله خرمن می‌کند</p><p>با سپاه محنت و غم بر سر جنگ است باغ</p><p>زاه زره از سبزه و خنجر ز سوسن می‌کند</p><p>می‌نهد از عنبر تر لاله بر آتش بخور</p><p>وز بخورش گل عبیر جیب و دامن می‌کند</p><p>گر صراحی ریخت خون توبه جامی چه باک</p><p>هر زمان خون دگر زین سان به گردن می‌کند</p><h2><a id="poem-80005" href="https://ganjoor.net/jami/divanj/vaseta-eghd/ghazal-jv/sh218">شمارهٔ ۲۱۸</a></h2>
<p>شهید داغ تو فردا ز گل چو لاله برآید</p><p>ز شوق باده لعلت به کف پیاله برآید</p><p>چو ذکر لذت تیغت رسد به خاک شهیدان</p><p>فغان ز جان شهید هزار ساله برآید</p><p>قلم به وصف بتان گر دوصد رساله نویسد</p><p>نخست نام تو از صدر هر رساله برآید</p><p>رساند نامه تو پیک لیک کار گدایان</p><p>کجا ز خوان نوالت به یک نواله برآید</p><p>چو کام دل ز تو خواهم حواله با لب خود کن</p><p>که کام عاشق بیدل ازین حواله برآید</p><p>چو بید بر سر تو لرزم ای نهال جوانی</p><p>چو ز آه سرد سرشکم به شکل ژاله برآید</p><p>ز داغ هجر تو نالان چو جامی اشک فشاند</p><p>ز خاک لاله بروید ز لاله ناله برآید</p><h2><a id="poem-80006" href="https://ganjoor.net/jami/divanj/vaseta-eghd/ghazal-jv/sh219">شمارهٔ ۲۱۹</a></h2>
<p>شب کجا رفتی که دور از روی تو خوابم نبرد</p><p>بس که کردم گریه حیرانم که چون آبم نبرد</p><p>چون غریبان شب نیفتادم به کنج مسجدی</p><p>کاروزی ابرویت تا طاق محرابم نبرد</p><p>عشق تو آمد چنان شیرین که هرگز ذوق آن</p><p>از دل و جان تلخ گوییهای احبابم نبرد</p><p>از ره عشقت نماندم باز هرگز کز قفا</p><p>در رگ جان زلف تو افکنده قلابم نبرد</p><p>در شب زلفت نگشتم گم که ماه عارضت</p><p>پیش پیش ره چراغ از نور مهتابم نبرد</p><p>جست و جوی گوهر وصل تو کردم عمرها</p><p>از جهان رخت بقا جز درد نایابم نبرد</p><p>جامیم من تا بدیدم جام میگون لبت</p><p>سوی میخانه بجز میل می نابم نبرد</p><h2><a id="poem-80007" href="https://ganjoor.net/jami/divanj/vaseta-eghd/ghazal-jv/sh220">شمارهٔ ۲۲۰</a></h2>
<p>چه جور ماند که برما مه صیام نکرد</p><p>کدام عیش که بر عاشقان حرام نکرد</p><p>کدام سبزه امید را که خشک نساخت</p><p>کدام میوه مقصود را که خام نکرد</p><p>رمید نافه رام طرب نمی دانم</p><p>ز تار چنگ چرا مطربش زمام نکرد</p><p>مقلدند همه خاص و عام عارف نیست</p><p>جز آنکه کار به تقلید خاص و عام نکرد</p><p>صیام چیست ز جام وصال محرومی</p><p>خوشا کسی که درین ماه ترک جام نکرد</p><p>به چاشت روزه خود را به باده کرد افطار</p><p>حواله اش چو سفیهان به وقت شام نکرد</p><p>ز زیرکان نرسد اعتراض بر جامی</p><p>به مقتضای چنین صوم اگر قیام نکرد</p><h2><a id="poem-80008" href="https://ganjoor.net/jami/divanj/vaseta-eghd/ghazal-jv/sh221">شمارهٔ ۲۲۱</a></h2>
<p>ز داغ هجر تو سوزم ز گشت باغ چه سود</p><p>ز توست شب شده روزم ز گل چراغ چه سود</p><p>به باغ چون تو نباشی مرا ز لاله و گل</p><p>به غیر خار چه حاصل برون ز داغ چه سود</p><p>جمال عارض و خط خوشت نه پیش نظر</p><p>نظاره گل و سبزه به باغ و راغ چه سود</p><p>صبا ز حلقه زلفت نگشته نافه گشای</p><p>ز ناف اهوی چین مشک در دماغ چه سود</p><p>ز دل که برد دهانت نشان نمی پرسم</p><p>نهاد گم شده رو در عدم سراغ چه سود</p><p>چو هست خلوت صوفی تهی ز شاهد و می</p><p>ز شغل اهل جهان گوشه فراغ چه سود</p><p>نوای عشق ز جامی نه از حسود شنو</p><p>چو نیست نغمه بلبل نفیر زاغ چه سود</p><h2><a id="poem-80009" href="https://ganjoor.net/jami/divanj/vaseta-eghd/ghazal-jv/sh222">شمارهٔ ۲۲۲</a></h2>
<p>گر چه اندازد به شاخ سدره امیدم کمند</p><p>دست کوتاهم ز تار زلف آن سرو بلند</p><p>تا چرا آن لب به حلوایی شکر آلوده شد</p><p>سربه سنگ از کله خشکی می زند هر لحظه قند</p><p>گوهر آمد لعل آن لب کان آن جانهای ما</p><p>بر چنان گوهر نشد فیروز هرکس کان نکند</p><p>تا فتادم دور ازان مه بر بساط شوق او</p><p>پای می کوبم خروشان همچو بر آتش سپند</p><p>ناصحا پندم مده کز باده بازآ زانکه کرد</p><p>بند بر گوشم صدای صوت مطرب راه پند</p><p>تا سگان کوی او روزی به من پهلو نهند</p><p>زیر دیوارش چو سایه خویش را خواهم فکند</p><p>عاشق آن گلرخی جامی چه گیری گل به دست</p><p>خرقه خونین بر انگشت درست خود مبند</p><h2><a id="poem-80010" href="https://ganjoor.net/jami/divanj/vaseta-eghd/ghazal-jv/sh223">شمارهٔ ۲۲۳</a></h2>
<p>گهی که بر سر زلفت شمال می‌گذرد</p><p>ازو بپرس که بر ما چه حال می‌گذرد</p><p>ز روز هجر تو رازی جز این نمی‌گویم</p><p>که روز همچو مه و مه چو سال می‌گذرد</p><p>به مجلسی که تویی بی‌نقاب مه ز سحاب</p><p>نقاب کرده به صد انفعال می‌گذرد</p><p>چو بی‌رقیب همی‌بینمت ازان لب لعل</p><p>گدایی عجبم در خیال می‌گذرد</p><p>تعطشم به تو ننشست اگرچه خنجر تو</p><p>به حلق تشنه چو آب زلال می‌گذرد</p><p>دلم به یاد لبت از خیال لعل گذشت</p><p>کسی که یافت گهر از سفال می‌گذرد</p><p>نمی‌رسد به دل اهل طبع جز جامی</p><p>چو ذکر طوطی شیرین مقال می‌گذرد</p><h2><a id="poem-80011" href="https://ganjoor.net/jami/divanj/vaseta-eghd/ghazal-jv/sh224">شمارهٔ ۲۲۴</a></h2>
<p>گر چه از دل دیده رخت خود به موج خون برد</p><p>با خیال طاق ابرویت به پل بیرون برد</p><p>هرکه چون روح القدس در وی دمد لعلت دمی</p><p>از سبکروحی چو عیسی رخت بر گردون برد</p><p>لعل جانبخشت نوشت از خط فسون دلبری</p><p>هیچ کس دل بلکه جان مشکل ازین افسون برد</p><p>وقت صوفی خوش که سازد رهن پیر می فروش</p><p>خرقه صد پاره چون گل باده گلگون برد</p><p>نیست همدردی که داند محنت محرومیم</p><p>کیست کین قصه سوی فرهاد یا مجنون برد</p><p>دمبدم بارم ز کار عشقت افزاید بلی</p><p>هرکه رنج افزون کشد در کار مزد افزون برد</p><p>کشتگان غم ز لعل جانفزایت جان برد</p><p>جامی بیدل نمی دانم کزو جان چون برد</p><h2><a id="poem-80012" href="https://ganjoor.net/jami/divanj/vaseta-eghd/ghazal-jv/sh225">شمارهٔ ۲۲۵</a></h2>
<p>سرکویت ز شور بیخودان میخانه را ماند</p><p>خروش بی قراران نعره مستانه را ماند</p><p>تو شمع مجلس انسی که چون روح القدس مرغی</p><p>ز هر سو گرد تو گردان شده پروانه را ماند</p><p>نه ز آزار رقیبت آشنا ایمن نه بیگانه</p><p>عجب خاصیتی دارد سگ دیوانه را ماند</p><p>قدت نخلیست زو آویخته همچون رطب دلها</p><p>به هر یک از تو پیکانی نشسته دانه را ماند</p><p>کهن افسانه ای گویند خلق از لیلی و مجنون</p><p>کنون حال من و تو راست آن افسانه را ماند</p><p>خوشا با هندوی زلفت فکندن پنجه در پنجه</p><p>درین سودا دلم صد شاخ گشته شانه را ماند</p><p>زبس کز مهر هر کس در غمت برداشت دل جامی</p><p>میان آشنایان چون فتد بیگانه را ماند</p><h2><a id="poem-80013" href="https://ganjoor.net/jami/divanj/vaseta-eghd/ghazal-jv/sh226">شمارهٔ ۲۲۶</a></h2>
<p>ساقیا عهد گل از ابر بهاران تازه شد</p><p>باغ و راغ از سبزه و سبزه ز باران تازه شد</p><p>لاله آمد در چمن چون ساغر و نرگس به باغ</p><p>سوی ساغر آرزوی میگساران تازه شد</p><p>می پرستان ز آتش گل بزم می افروختند</p><p>داغهای حسرت پرهیزگاران تازه شد</p><p>عندلیبان در هوای گل نوا برداشتند</p><p>عشقبازان را هوای گلعذاران تازه شد</p><p>سبزه سر برزد ز خاک و مهر خط گلرخان</p><p>همچو سبزه در درون خاکساران تازه شد</p><p>لاله شمع افروخت نرگس جام می برکف نهاد</p><p>در صبوحی رغبت شب زنده داران تازه شد</p><p>جامی از نو یک گل آورد از بهار طبع خویش</p><p>ذوق گفت و گوی آن گل بر هزاران تازه شد</p><h2><a id="poem-80014" href="https://ganjoor.net/jami/divanj/vaseta-eghd/ghazal-jv/sh227">شمارهٔ ۲۲۷</a></h2>
<p>پریرخا چو خیالت فسونگری گیرد</p><p>ازان فسون من دیوانه را پری گیرد</p><p>ز دام عشق تو مشکل کسی تواند جست</p><p>چو گرد یاسمنت سنبل طری گیرد</p><p>ز شهر صبر دلم خیمه زد برون اینست</p><p>سزای آن که چو من یار لشکری گیرد</p><p>قدم ز دیده کنم در رهت نه فرق چرا</p><p>سلوک راه تو را مرد سرسری گیرد</p><p>به لطف کوش که ماند ز منصب شاهی</p><p>چو شه نه قاعده بنده پروری گیرد</p><p>عمامه و فش و ریش است مایه تشویش</p><p>خوش آن حریف که دین قلندری گیرد</p><p>همای طبع تو جامی بلندپرواز است</p><p>سزد که کنگر کاخ سخنوری گیرد</p><h2><a id="poem-80015" href="https://ganjoor.net/jami/divanj/vaseta-eghd/ghazal-jv/sh228">شمارهٔ ۲۲۸</a></h2>
<p>اگر نه ساغر لعلت به کام خواهد شد</p><p>ز دیده خوردن خونم مدام خواهد شد</p><p>چنین که لاغر و زرد است ز ابرویت مه نو</p><p>چو یک دو هفته برآید تمام خواهد شد</p><p>ستون تیر خود از خانه دلم چو کشی</p><p>خیال قد تو قایم مقام خواهد شد</p><p>چو دایه بر لبت انگشت زد بشارت داد</p><p>که خوش عبارت وشیرین کلام خواهد شد</p><p>همی نمود ز قدت هنوز نازده گام</p><p>که همچو کبک دری خوش خرام خواهد شد</p><p>غزال وار رمیدی ز من نمی دانم</p><p>که طبع سرکش تو باکه رام خواهد شد</p><p>وجود خاکی جامی ز شوق مجلس تو</p><p>پس از وفات صراحی و جام خواهد شد</p><h2><a id="poem-80016" href="https://ganjoor.net/jami/divanj/vaseta-eghd/ghazal-jv/sh229">شمارهٔ ۲۲۹</a></h2>
<p>صبا همدم بوی جانان رسید</p><p>به دلخستگان از دمش جان رسید</p><p>بشیری بشارت ده از ماه مصر</p><p>به سروقت مهجور کنعان رسید</p><p>به موری شده پایمال جفا</p><p>وفانامه ای از سلیمان رسید</p><p>ز بلبل نوایان گلزار انس</p><p>صفیری به مرغ خوش الحان رسید</p><p>ز خورشید تابان ز اقصای شرق</p><p>فروغی به خاک خراسان رسید</p><p>به نام گدایی مثال کرم</p><p>موشح به توقیع سلطان رسید</p><p>عمر شیخ شاهی که با بحر و کان</p><p>ز دست و دلش فیض احسان رسید</p><p>دعاگوی جامی به جای مدیح</p><p>به غور مدیحش چو نتوان رسید</p><p>رسانش خدایا به هر دولتی</p><p>که خواهد به شاهان دوران رسید</p><h2><a id="poem-80017" href="https://ganjoor.net/jami/divanj/vaseta-eghd/ghazal-jv/sh230">شمارهٔ ۲۳۰</a></h2>
<p>ز شوقت سوختم هرکس به کویت خانه‌ای سازد</p><p>چه خوش باشد که از خاکستر من طرحش اندازد</p><p>اگر در کلبه ام همسایه رو آرد پی آتش</p><p>چنان سوزد ز آه من که با آتش نپردازد</p><p>تنم ویرانه درد است و مرغ دل در او چغدی</p><p>که هر دم جست و جوی گنج وصلت از سر آغازد</p><p>همی نازم به عشق تو که شوخی چون تو کم دیدم</p><p>که قدر حسن خود داند به قدر حسن خود نازد</p><p>به هر مجلس که بر یاد رخت از دل بر آرام دم</p><p>همه پروانه ها را پر بسوزد شمع بگدازد</p><p>نبینم بر بساط خوبیت همتا خوش آن عاشق</p><p>که شطرنج محبت با رخ خوب تو می بازد</p><p>چو فیض بحر طبع شاه بخشد گوهر معنی</p><p>سزد گر خامه جامی به آن گوهر سرافرازد</p><h2><a id="poem-80018" href="https://ganjoor.net/jami/divanj/vaseta-eghd/ghazal-jv/sh231">شمارهٔ ۲۳۱</a></h2>
<p>سوار من که غبار رهش به ماه رسید</p><p>نشسته گرد به رخ چاشتگه ز راه رسید</p><p>چو مه به موکب سیاره بود شبگیرش</p><p>ولی جریده چو خورشید چاشتگاه رسید</p><p>پناه ساخته خورشید را به مشکین چتر</p><p>به فرق راه نشینان بی پناه رسید</p><p>ز کوس شاهی و بانگ سپاهیش برخاست</p><p>خروش و ولوله از شهر و کو که شاه رسید</p><p>سرم ز طارم عزت به خاک پاش فتاد</p><p>ز آستان مذلت به صدر جاه رسید</p><p>نکرده دعوی عشقش هنوز سینه به آه</p><p>ز اشک سرخ من از هر مژه گواه رسید</p><p>چه نعره ها که برآمد ز صوفیان از ذوق</p><p>چو نظم دلکش جامی به خانقاه رسید</p><h2><a id="poem-80019" href="https://ganjoor.net/jami/divanj/vaseta-eghd/ghazal-jv/sh232">شمارهٔ ۲۳۲</a></h2>
<p>زآتش تب مه رخسار تو در تاب مباد</p><p>وز عرق لاله سیراب تو بی آب مباد</p><p>صبحگاهان ز صداعی که تب آرد به سرت</p><p>نرگس چشم جهان بین تو بی خواب مباد</p><p>تاب تبخاله نباشد لب شیرین تو را</p><p>داغ جانسوز تو جز بر دل احباب مباد</p><p>عیش سازان چو سحر جام صبوحی گیرند</p><p>ساغر عیش تو خالی ز می ناب مباد</p><p>غمزه بس قاتل آنان که فدای تو شوند</p><p>برسر کشته تو منت قصاب مباد</p><p>گوهر وصل تو در درج فلک نایاب است</p><p>سفله را دست براین گوهر نایاب مباد</p><p>چون دعای تو کند دفع بلا را جامی</p><p>غیر ابروی تواش قبله محراب مباد</p><h2><a id="poem-80020" href="https://ganjoor.net/jami/divanj/vaseta-eghd/ghazal-jv/sh233">شمارهٔ ۲۳۳</a></h2>
<p>دلم بی جمال تو نوری ندارد</p><p>جدا از وصالت سروری ندارد</p><p>ببین لاله را با همه باد در سر</p><p>که پیش تو چندان غروری ندارد</p><p>به می زان دهم نقد هستی که هر کس</p><p>نشد غایب از خود حضوری ندارد</p><p>تجلی طلب موسی توست جانم</p><p>که جز کوه اندوه طوری ندارد</p><p>به تلخی به سر می برد عمر شیرین</p><p>ز شیرین لبت هرکه شوری ندارد</p><p>ز رشک تو بستان چنان ماتمی شد</p><p>که گل گرچه سوریست سوری ندارد</p><p>ز خود نال جامی نه از خوبرویان</p><p>کسی بر تو در عشق زوری ندارد</p><h2><a id="poem-80021" href="https://ganjoor.net/jami/divanj/vaseta-eghd/ghazal-jv/sh234">شمارهٔ ۲۳۴</a></h2>
<p>کیم پیکان تو از دل برآید</p><p>مگر چون غنچه ام از گل برآید</p><p>مریز ای دیده سیل خون به جیحون</p><p>مبادا موج بر ساحل برآید</p><p>دهد یاد من از محمل نشینیت</p><p>چو مه زین نیلگون محمل برآید</p><p>سرشکم بر درت افتاده زانست</p><p>کز آنجا حاجت سایل برآید</p><p>شبی بگذر خرامان بر خرابات</p><p>که صد غوغا ز هر محفل برآید</p><p>گر افتد عکس رویت بر مه نو</p><p>چو ماه چارده کامل برآید</p><p>مگو جامی بدار از دامنم دست</p><p>که از دست من این مشکل برآید</p><h2><a id="poem-80022" href="https://ganjoor.net/jami/divanj/vaseta-eghd/ghazal-jv/sh235">شمارهٔ ۲۳۵</a></h2>
<p>به من دارد دلت جنگی که دارد</p><p>بزن گو در بغل سنگی که دارد</p><p>ننوشد می جز از خون دل من</p><p>ز من دارد لبت رنگی که دارد</p><p>صدای ناله است از رگ رگ من</p><p>مغنی نغمه چنگی که دارد</p><p>جلا ندهد بجز خاکستر من</p><p>ز خونم تیغ تو رنگی که دارد</p><p>نباشد جز به ذوق آن دهان خوش</p><p>شکر در گوشه تنگی که دارد</p><p>به نام من مخوان هرگز سگت را</p><p>کزین دارد سگت ننگی که دارد</p><p>به سودای سواد نظم جامیست</p><p>صریر کلکم آهنگی که دارد</p><h2><a id="poem-80023" href="https://ganjoor.net/jami/divanj/vaseta-eghd/ghazal-jv/sh236">شمارهٔ ۲۳۶</a></h2>
<p>باز گل اسباب معشوقی به بستان ساز کرد</p><p>بلبل بیدل نوای عاشقی آغاز کرد</p><p>خوش برآمد فال برگ بزم عشرت ساختن</p><p>چون صبا بهر تفؤل دفتر گل باز کرد</p><p>در چمن هر غنچه رازی داشت در دل سر به مهر</p><p>لطف باد صبح ما را واقف آن راز کرد</p><p>پای کوبان گشت گلشن کن که بهر مقدمت</p><p>سبزه هر جای از حریر سبز پای انداز کرد</p><p>از شکوفه بس که شد شاخ درخت آراسته</p><p>اهل دل را در هوایش مرغ جان پرواز کرد</p><p>سبزه برزد از زمین سرگل نمود از شاخ روی</p><p>بس که بلبل رفتگان باغ را آواز کرد</p><p>کرد فرش شاهدان دراعه را در پای گل</p><p>زاهد خود بین که عیب رند شاهد باز کرد</p><p>روح حافظ را صبا ز انفاس جامی تحفه برد</p><p>از خراسان چون گذر بر خطه شیراز کرد</p><p>آن سخندان لطف لفظ و دقت معنی چو دید</p><p>آفرین بر جودت طبع سخن پرداز کرد</p><h2><a id="poem-80024" href="https://ganjoor.net/jami/divanj/vaseta-eghd/ghazal-jv/sh237">شمارهٔ ۲۳۷</a></h2>
<p>آن ترک کج کله چو هوای شکار کرد</p><p>در یک قبا هزار بلا را سوار کرد</p><p>زد مرده سبزه سان ز سم بادپاش سر</p><p>برهر زمین که راه چو باد بهار کرد</p><p>ببرید تن ز جان که شود گرد در رهش</p><p>از گرد ره چو جا به میان غبار کرد</p><p>کشته مخوان شکاری او را که چون رسید</p><p>تیرش بدو ز شادی آن جان نثار کرد</p><p>چشم است زخم او به تن صید و تیر ازو</p><p>چون بگذارند سوی خودش چشم چار کرد</p><p>زینسان کزو چو لاله برم داغها به خاک</p><p>خواهد زمانه خاک مرا لاله زار کرد</p><p>جامی که شد خمیده به بزم غمش چو چنگ</p><p>از رشته های اشک بر آن چنگ تار کرد</p><h2><a id="poem-80025" href="https://ganjoor.net/jami/divanj/vaseta-eghd/ghazal-jv/sh238">شمارهٔ ۲۳۸</a></h2>
<p>گر ز هجران چشم من زینگونه خون پالا شود</p><p>جای آن دارد که گرد من ز خون دریا شود</p><p>موعد وصل است فردا کاش چرخ تیزگرد</p><p>طی کند امروز را تا زودتر فردا شود</p><p>گرچه طوبی در علو از سدره سربالا کشد</p><p>نیست حد او که با قد تو هم بالا شود</p><p>شمع رخ بنما که تا طاووس زرین بال خور</p><p>در تماشای تو چون پروانه ناپروا شود</p><p>خوش درآ در جلوه خوبی که تاوان برتو نیست</p><p>گر جهان پر فتنه یا آفاق پر غوغا شود</p><p>برق را مانی که چون پیدا شود ناگه ز دور</p><p>چشم کس ناگشته بر وی گرم ناپیدا شود</p><p>طوطی قدس است جامی از لب گوهرفشان</p><p>جای ده در شکرستانش که شکرخا شود</p><h2><a id="poem-80026" href="https://ganjoor.net/jami/divanj/vaseta-eghd/ghazal-jv/sh239">شمارهٔ ۲۳۹</a></h2>
<p>رفتی و دل ز هجر تو با سوز و آه ماند</p><p>دیده در انتظار قدومت به راه ماند</p><p>رفتی کله نهاده کج از ناز و در رهت</p><p>برهر نشان پا سر صد کج کلاه ماند</p><p>رفتی و بی جمال تو ویرانه مرا</p><p>نی روز تاب مهر و نه شب نور ماه ماند</p><p>از مهر و مه چه روشنی آن را که بی رخت</p><p>در پیش دیده پرده ز بخت سیاه ماند</p><p>قدت نهاد بر سر طوبی قدم ز قدر</p><p>سرو بلند پای به فرق گیاه ماند</p><p>جز پای بوس سرو بلندت هوس نداشت</p><p>هرتاجور که پا به سر تخت جاه ماند</p><p>جامی چه غم که ماند زکار اینچنین کزو</p><p>صد نقش دلپذیر درین کارگاه ماند</p><h2><a id="poem-80027" href="https://ganjoor.net/jami/divanj/vaseta-eghd/ghazal-jv/sh240">شمارهٔ ۲۴۰</a></h2>
<p>خبر آمدن یار دلم خرم کرد</p><p>لیک نا آمدنش حال مرا درهم کرد</p><p>شادیی نیست که صدگونه غمش نیست ز پی</p><p>ای خوش آن کس که درین غمکده خو با غم کرد</p><p>کی توانم که ز بنیاد کنم خار غمش</p><p>بیخ از اینسان که درآب و گل من محکم کرد</p><p>گر نگریم من دلداده نه از بی دردیست</p><p>گرمی آتش دل چشم مرا بی نم کرد</p><p>در چمن سرو سهی را نه تمایل ز صباست</p><p>پشت خود پیش قد او به تواضع خم کرد</p><p>شرح پیش که کنم این دو شکایت ز فلک</p><p>که بریدش ز من و با دگران همدم کرد</p><p>نیک رودیست نم دیده جامی که به آن</p><p>داد رخت خود و پدرود همه عالم کرد</p><h2><a id="poem-80028" href="https://ganjoor.net/jami/divanj/vaseta-eghd/ghazal-jv/sh241">شمارهٔ ۲۴۱</a></h2>
<p>سحر چون ابر نیسان سایه بان بر کشتزاران زد</p><p>به عشرت ساغر لاله صلای میگساران زد</p><p>فلک را قصد آزار به خون آغشتگان دیدم</p><p>به فرق غنچه از قوس قزح چون تیر باران زد</p><p>مزن فراش گو خیمه به بستان وقت دهقان خوش</p><p>که چتر سبزفام نارون بر جویباران زد</p><p>چه حاجت ساقی ما را که گرداند به مجلس می</p><p>چو چشم مست او راه خرد بر هوشیاران زد</p><p>به تاج فقر کی باشد سزا جز فرق آن رهرو</p><p>که پشت پای همت برسریر شهریاران زد</p><p>قوی دل شو که بر جام بلور صافی آشامان</p><p>شکست آمد چو پهلو با سفال دردخواران زد</p><p>کلید هر درآمد لطف یار ما، چه حال است این</p><p>که قفل ناامیدی بر در امیدواران زد</p><p>چو بلبل زد نوا جامی ولی بلبل نوای خود</p><p>ز سودای گل و جامی ز شوق گلعذاران زد</p><p>نه شوق گلعذاران بلکه ذوق خدمت شاهی</p><p>که لطفش بوسه ز احسان بر لب مدحتگذاران زد</p><p>مغیث دولت و ملت ابوالغازی که جود او</p><p>به گاه فیض بخشی خنده بر ابر بهاران زد</p><p>بقای ذات او بادا که خواهد خامه عدلش</p><p>رقوم مهر بر لوح جفای روزگاران زد</p><h2><a id="poem-80029" href="https://ganjoor.net/jami/divanj/vaseta-eghd/ghazal-jv/sh242">شمارهٔ ۲۴۲</a></h2>
<p>بیا که خسته دلان را تویی معاد و معاذ</p><p>بیا که حکم تو را نیست مانعی ز نفاذ</p><p>مده غرور به لذات خلدم ای زاهد</p><p>که نیست جز به الم های عشقم استلذاذ</p><p>به سلک زمره اصحاب ازان سبب ره یافت</p><p>که بود نقد جبل گوهر وجود معاذ</p><p>فکن به موج فنا رخت خود که ماهی را</p><p>نگشت زآفت ساحل بغیر بحر ملاذ</p><p>به نامرادی عشاق کی تواند ساخت</p><p>چنین که خواجه اسیر ملاهی است ملاذ</p><p>خیال کشف حقیقت مکن به قوت فکر</p><p>که این لغت به قیاس خرد نماید شاذ</p><p>به عاشقان سبکرو کجا رسی جامی</p><p>ز بار هستی خود ناشده خفیف الحاذ</p><h2><a id="poem-80030" href="https://ganjoor.net/jami/divanj/vaseta-eghd/ghazal-jv/sh243">شمارهٔ ۲۴۳</a></h2>
<p>معنی الوجود فی صورالکون قد ظهر</p><p>ما ضر سر وحدته کثرة الصور</p><p>نور وجود مهر و حقایق مهند ازین</p><p>بشناس معنی « جمع الشمس و القمر»</p><p>ساریست در همه چو به ذات و صفات خویش</p><p>دانی که اوست گر به حقیقت کنی نظر</p><p>گویا به هر زبان و توانا به هر توان</p><p>دانا به هر بصیرت و بینا به هر بصر</p><p>کی زو خبر به یک سرمو یابد آن که هست</p><p>در راه عشق یک سرمو از خودش خبر</p><p>بحر صفاست عشق و کدر ما سوای او</p><p>شو آشنای بحر صفا وز کدر گذر</p><p>جامی صریر خامه ات «انی انا الله » است</p><p>گویا که تو کلیم شدی خامه ات شجر</p><h2><a id="poem-80031" href="https://ganjoor.net/jami/divanj/vaseta-eghd/ghazal-jv/sh244">شمارهٔ ۲۴۴</a></h2>
<p>شمت برقا یلوح للاسرار</p><p>کاد یمحو بریقه الانوار</p><p>آتشی تافت از نواحی طور</p><p>دل به آن سو شتافت موسی وار</p><p>دیده انتظار بر راهیم</p><p>سوف یأتی بجذوة من نار</p><p>آورد شعله ای که جذوه آن</p><p>زند آتش به خرمن پندار</p><p>بر تو روشن کند که یار یکیست</p><p>لیک نامش هزار و یک به شمار</p><p>چون به هر یک جدا جدا بنمود</p><p>یار شد از هزار ویک اغیار</p><p>گر ز پیش آن شمار برداری</p><p>هیچ باقی نماند الا یار</p><p>رو نماید ز پرده من و تو</p><p>سر وحدت منزه از تکرار</p><p>رود از کارخانه شب و روز</p><p>وهم امسال همچو تهمت پار</p><p>در و دیوار دار کون و مکان</p><p>گویدت لیس غیره فی الدار</p><p>لب درین گف و گوی محرم نیست</p><p>دم فروبند جامی از گفتار</p><h2><a id="poem-80032" href="https://ganjoor.net/jami/divanj/vaseta-eghd/ghazal-jv/sh245">شمارهٔ ۲۴۵</a></h2>
<p>گر همچو عود جا دهدم یار در کنار</p><p>از دست او کنم بر او ناله های زار</p><p>گویم بدو که ای به سرانگشت مرحمت</p><p>بگرفته نبض مضطربم را طبیب وار</p><p>در اضطراب نبض مرا اختیار نیست</p><p>عشق تو برده است ز دست من اختیار</p><p>از گوشمال هجر تو چون ناله برکشم</p><p>گوشی به ناله های من هجر دیده دار</p><p>عاشق که نالد از غم هجران بدان خوش است</p><p>کآواز ناله را برساند به گوش یار</p><p>بلبل شود دراز زبان در نوای شوق</p><p>چون گوش خویش پهن کند گل ز شاخسار</p><p>گویند بهر چیست چنین بی قراریت</p><p>چون در کنار یار بود هر دمت قرار</p><p>گویم که تا غبار دویی در میانه هست</p><p>باشد نهفته چهره وحدت درآن غبار</p><p>جامی به آب دیده نشان آن غبار را</p><p>تا بی غبار یار شود برتو آشکار</p><h2><a id="poem-80033" href="https://ganjoor.net/jami/divanj/vaseta-eghd/ghazal-jv/sh246">شمارهٔ ۲۴۶</a></h2>
<p>اگر پرده برخیزد از روی کار</p><p>نبینی درین پرده جز روی یار</p><p>بدانی چو ظاهر شود پردگی</p><p>که هم پرده او بود و هم پرده دار</p><p>به هر نقش بندی چو پرده ازان</p><p>به بیرون در مانده ای پرده وار</p><p>درون را ازین نقشها پاک کن</p><p>که شاید بیابی درین پرده بار</p><p>به پرده درون نیست الا یکی</p><p>ز پرده برون است چندین شمار</p><p>گر از پرده وحدت آید برون</p><p>هزاران جهان بل هزاران هزار</p><p>مپندار جامی که داند نشست</p><p>به دامان وحدت ز کثرت غبار</p><h2><a id="poem-80034" href="https://ganjoor.net/jami/divanj/vaseta-eghd/ghazal-jv/sh247">شمارهٔ ۲۴۷</a></h2>
<p>زهی نور تو از هر ذره ظاهر</p><p>کمال وحدت ذات تو قاهر</p><p>تویی اول تویی آخر ولیکن</p><p>نه اول باشدت پیدا نه آخر</p><p>تویی ظاهر ز هر خاطر ندانم</p><p>چرا سالک کند نفی خواطر</p><p>ز جام عشق تو یک جرعه خواهم</p><p>ولیکن لاعلی ایدی المظاهر</p><p>ز تو غایب چرا باشم چو بینم</p><p>به حال خود تو را جاوید حاضر</p><p>تویی در چهره معشوق منظور</p><p>تویی در دیده عشاق ناظر</p><p>نیاید با وطن باز آن که گردد</p><p>به عزم کعبه کویت مسافر</p><p>کند ترک سفر هر راهدانی</p><p>که گردد بر درت روزی مجاور</p><p>طریقت جامی از صاحبدلی گیر</p><p>که باشد در سلوک عشق ماهر</p><h2><a id="poem-80035" href="https://ganjoor.net/jami/divanj/vaseta-eghd/ghazal-jv/sh248">شمارهٔ ۲۴۸</a></h2>
<p>تو نور مطلقی و دیگران مجالی نور</p><p>تجلی تو درآنها به اختیار و شعور</p><p>شئون ذات تو کز حد و حصر بیرون است</p><p>ز غیب ذات چو بر علم و عین کرد عبور</p><p>شد از تجلی اول حقایق اعیان</p><p>که در مطاوی علمند جاودان مستور</p><p>شد از تجلی ثانی مظاهر اکوان</p><p>کز آنست ساحت ویرانه عدم معمور</p><p>مرائیند مظاهر که کرده در هر یک</p><p>جمال اقدم اقدس به وجه خاص ظهور</p><p>جمال وحدت جمع وجوه ازان مرآت</p><p>کند ظهور که باشد ز زنگ تفرقه دور</p><p>فروغ وحدت او ظلمت دویی نگذاشت</p><p>میان شاهد و مشهود و ناظر و منظور</p><p>بکش جامی و رطل گران بنوش سبک</p><p>ازان زلال مصفا وز آن شراب طهور</p><p>که یک دو جام ازان شوید از حقیقت مرد</p><p>ظلام عجب ورعونت غبار وهم و غرور</p><h2><a id="poem-80036" href="https://ganjoor.net/jami/divanj/vaseta-eghd/ghazal-jv/sh249">شمارهٔ ۲۴۹</a></h2>
<p>کار من آمد به جان از یار دور</p><p>نیست جان دادن چنان ازکار دور</p><p>ای که گویی چونی از غم چون بود</p><p>تن ز جان تنها دل ازدلدار دور</p><p>گر بنالم ور بگریم دور نیست</p><p>شوق غالب موعد دیدار دور</p><p>خاص ناید راست با سودای عام</p><p>فکر خانه باشد از بازار دور</p><p>گر هزار آزار ازان بدخو رسد</p><p>طبع عاشق باشد از آزار دور</p><p>هرکه آن رخسار نیکو دید گفت</p><p>یارب از چشم بدانش دار دور</p><p>محمل جامی به منزل چون رسد</p><p>توشه اندک بادیه بسیار دور</p><h2><a id="poem-80037" href="https://ganjoor.net/jami/divanj/vaseta-eghd/ghazal-jv/sh250">شمارهٔ ۲۵۰</a></h2>
<p>مکن در کشتنم زین بیش تقصیر</p><p>چو من مردم ز غم دیگر چه تدبیر</p><p>در رحمت بود روی تو بر خلق</p><p>برآن در زلف تواز مشک زنجیر</p><p>ز زخمت مرد آهوی و من از رشک</p><p>دوصید از پا درافکندی به یک تیر</p><p>ز عشقت خون دل با شیر خوردم</p><p>درین خونخواریم شد موی چون شیر</p><p>مه و سیاره را در خواب یوسف</p><p>بود خوی کرده رخسار تو تعبیر</p><p>تو خوش زی جاودان در هودج ناز</p><p>فلک گو ماه را محمل فرو گیر</p><p>خمید از بار هجرت پشت جامی</p><p>جوانا رحم کن بر حال این پیر</p><h2><a id="poem-80038" href="https://ganjoor.net/jami/divanj/vaseta-eghd/ghazal-jv/sh251">شمارهٔ ۲۵۱</a></h2>
<p>نشستی دور ازین مشتاق مهجور</p><p>که نتوان ماه را دیدن جز از دور</p><p>سلیمانی تو و لعل تو خاتم</p><p>خطت برگرد خاتم عنبرین مور</p><p>فروزان زآتش تو داغ بر داغ</p><p>بود بر سینه ام نورا علی نور</p><p>به کنج خلوتم منما ره ای شیخ</p><p>مکن غمدیده ای را زنده در گور</p><p>گذشتم بر درت نادیده دیدار</p><p>بهشتی دیدم اما خالی از حور</p><p>بود در وصف خوبان شعر جامی</p><p>به امر عشق و المأمور معذور</p><p>بود یک بیت معمور آسمان را</p><p>زمین از شعر او پر بیت معمور</p><h2><a id="poem-80039" href="https://ganjoor.net/jami/divanj/vaseta-eghd/ghazal-jv/sh252">شمارهٔ ۲۵۲</a></h2>
<p>ز ره ملغز چو پرسم تو را به رسم لغز</p><p>به رغم واعظ پرگوی نکته ای موجز</p><p>چه نقطه است که از کثرت شئون پر ساخت</p><p>همه دوایر کون از محیط تا مرکز</p><p>طریق عام بود پختن خیال دویی</p><p>طریق عام مپوی و خیال خام مپز</p><p>به زور زرطلبی روز گرد رز گردی</p><p>نه زور ماندت آخر نه زر نه روز و نه رز</p><p>اذل و ارذل خلق جهانست منکر عشق</p><p>اگر چه یافت لقب صاحب اجل اعز</p><p>چو پیر زیر پر پرورش گرفت تو را</p><p>به سان بیضه بیارام و چپ و راست مخز</p><p>چو موج تفرقه جامی تورا گذشت ز سر</p><p>برابر است اگر یک گز است اگر صد گز</p><h2><a id="poem-80040" href="https://ganjoor.net/jami/divanj/vaseta-eghd/ghazal-jv/sh253">شمارهٔ ۲۵۳</a></h2>
<p>با جگر سوختگان یار نبودی هرگز</p><p>جز جفاجوی و ستمکار نبودی هرگز</p><p>با همه خلق جهان در صدد مرحمتی</p><p>جز به ما بر سر آزار نبودی هرگز</p><p>چه دهم شرح تو را داغ گرفتاری هجر</p><p>چون بدین داغ گرفتار نبودی هرگز</p><p>حال جان کندن تنهایی من کی دانی</p><p>چون تو یک لحظه درین کار نبودی هرگز</p><p>ما چو خاریم و تو گل وه که ز بس شوکت حسن</p><p>داده دامن به کف خار نبودی هرگز</p><p>منکر معتقد خود شده ای در همه عمر</p><p>اینچنین برسر انکار نبودی هرگز</p><p>پرده چشم تو هم بود تو آمد جامی</p><p>بگذر از بود خود انگار نبودی هرگز</p><h2><a id="poem-80041" href="https://ganjoor.net/jami/divanj/vaseta-eghd/ghazal-jv/sh254">شمارهٔ ۲۵۴</a></h2>
<p>عمر بگذشت و رخت سیر ندیدم هرگز</p><p>گلی از باغ جمال تو نچیدم هرگز</p><p>همه جا گشتم و حال همه کس پرسیدم</p><p>چون تو بدخوی ندیدم نشنیدم هرگز</p><p>از بتان محنت بسیار کشیدم لیکن</p><p>محنتی کز تو کشیدم نکشیدم هرگز</p><p>گر بریدم ز تو از نازکی خوی تو بود</p><p>از تو یکدم به دل خود نبریدم هرگز</p><p>گرچه پروازگهم روضه حورالعین بود</p><p>از سر کوی تو آن سو نپریدم هرگز</p><p>تا به گرد مهت از غالیه خرمن دیدم</p><p>خرمن ماه به یک جو نخریدم هرگز</p><p>نامرادیست مرادم ز تو غم نیست اگر</p><p>همچو جامی به مرادی نرسیدم هرگز</p><h2><a id="poem-80042" href="https://ganjoor.net/jami/divanj/vaseta-eghd/ghazal-jv/sh255">شمارهٔ ۲۵۵</a></h2>
<p>چون بامداد بینمت ای ماه دلفروز</p><p>در عیش و خرمی گذرانم تمام روز</p><p>چون خورهزار رشته بتاب از فروغ خویش</p><p>چشم مرا ز هر چه نه دیدار خود بدوز</p><p>بهر گزند چشم خسان برفروز رخ</p><p>همچون سپند مردمک چشمشان بسوز</p><p>با غمزه هرکه دید خم ابروی تو گفت</p><p>تیریست سینه سوز و کمانیست کینه توز</p><p>عشق از دم فسرده ندارد حرارتی</p><p>ناید به فصل دی ز هوا گرمی تموز</p><p>واقف ز عشق و حسن من و تو چو بیندم</p><p>گوید به صد شگفت که تو زنده ای هنوز</p><p>جامی به جور تافتی از راه عشق روی</p><p>ماذاک فی سریعة اهل الهوی یجوز</p><h2><a id="poem-80043" href="https://ganjoor.net/jami/divanj/vaseta-eghd/ghazal-jv/sh256">شمارهٔ ۲۵۶</a></h2>
<p>خالیست ازان رشک پری خانه ام امروز</p><p>زنجیر بیارید که دیوانه ام امروز</p><p>تسکین مدهیدم که تو را یار و ندیمیم</p><p>خیزید که من از همه بیگانه ام امروز</p><p>شاید که به یک سو شوم از دایره جمع</p><p>کز شمع جدامانده چو پروانه ام امروز</p><p>تا بو که برآید سخن او به زبانی</p><p>ازهر طرفی گوش به افسانه ام امروز</p><p>خانه چه کنم بی رخش ای زلزله حجر</p><p>برسرفکن این کلبه ویرانه ام امروز</p><p>باشدکه ز تاریکی هجرم برهانی</p><p>آتش فکن ای آه به کاشانه ام امروز</p><p>صد دانه گوهر ز مژه چون نفشانم</p><p>محروم ازان گوهر یکدانه ام امروز</p><p>هجران دهدم ساغر پر زهر همانا</p><p>کز خم فلک پر شده پیمانه ام امروز</p><p>بی مستی و بیهوشی ازین غم نرهم باز</p><p>جامی بنما راه به میخانه ام امروز</p><h2><a id="poem-80044" href="https://ganjoor.net/jami/divanj/vaseta-eghd/ghazal-jv/sh257">شمارهٔ ۲۵۷</a></h2>
<p>از شوق تو شوریست عجب در سرم امروز</p><p>داده ست غمت بیخودی دیگرم امروز</p><p>نزدیک رسیده ست که از جذبه عشقت</p><p>این خرقه سالوس ز هم بردرم امروز</p><p>می سوزدم از آرزوی دیدن تو جان</p><p>بنشین که زمانی به رخت بنگرم امروز</p><p>سودایی زلف توام آن گونه که از وی</p><p>یک موی به ملک دو جهان می خرم امروز</p><p>سر تا به قدم غرقه شدم در غم و دردت</p><p>سیلاب بلا خاست ز بام ودرم امروز</p><p>در راه تو جز هستی من نیست حجابی</p><p>بگذر به سرم کز سر خود بگذرم امروز</p><p>دل دفتر عشق است نفور از رقم عقل</p><p>جامی بتراش این رقم از دفترم امروز</p><h2><a id="poem-80045" href="https://ganjoor.net/jami/divanj/vaseta-eghd/ghazal-jv/sh258">شمارهٔ ۲۵۸</a></h2>
<p>لله الحمد آن جان و جهان آمد باز</p><p>شادمانی به دل آرام به جان آمد باز</p><p>گرچه از صحبت ما جنگ کنان کرد کنار</p><p>شیوه صلح گرفته به میان آمد باز</p><p>جان شیرین به تن مرده چه سان باز آید</p><p>سوی عشاق جگرخسته چنان آمد باز</p><p>سوی ما کز غم او مرغ خزانی بودیم</p><p>همچو گل جلوه کنان خنده زنان آمد باز</p><p>بست بر اهل غرض راه سخن شکر خدا</p><p>کآشکار از بر ما رفت و نهان آمد باز</p><p>بس مسافر که ازان کوی ره کعبه گرفت</p><p>کعبه را دید و به آن کوی روان آمد باز</p><p>گفت در هند حسن گفته جامی چو شنید</p><p>کز عدم خسرو شیرین سخنان آمد باز</p><h2><a id="poem-80046" href="https://ganjoor.net/jami/divanj/vaseta-eghd/ghazal-jv/sh259">شمارهٔ ۲۵۹</a></h2>
<p>نبود عروس ملک سزای کنار و بوس</p><p>بؤساً لک ار کنار نگیری ازین عروس</p><p>شه را چو در دوام بقا اختیار نیست</p><p>دم دم چرا خطاب رسد هر دمش ز کوس</p><p>مجنون که دور مانده ز لیلیست روز و شب</p><p>جانی پر از دریغ و زبانی پر از فسوس</p><p>این بس که در نواحی حی می برد به روز</p><p>شب در سماع شوق به بانگ سگ و خروس</p><p>بردند آب صفوت رندان پاکباز</p><p>پیران گول گیر و مریدان چاپلوس</p><p>لُبّ است سرّ عشق و سبوس است مابقی</p><p>لب کی شناسد آنکه بود درخور سبوس</p><p>جامی تو مرغ عالم یکرنگی آمدی</p><p>بر خویش بشکن این قفس عاج و آبنوس</p><h2><a id="poem-80047" href="https://ganjoor.net/jami/divanj/vaseta-eghd/ghazal-jv/sh260">شمارهٔ ۲۶۰</a></h2>
<p>صوفی از زنگ سوی آیینه دل بتراش</p><p>چهره حال خود از ناخن فکرت بخراش</p><p>غایبان را نبود بهره ای از نفخه قرب</p><p>هر زمان نفخه دیگر گذرد حاضر باش</p><p>روی در عشق کن واز دو جهان یکتا شو</p><p>زانکه سد ره تو فکر معاد است و معاش</p><p>پرده چشم شهودت ز رخ شاهد عشق</p><p>نیست جز هستی تو کاش نمی بودی کاش</p><p>شاید آن طایر اقبال شکار تو شود</p><p>دام تجرید بنه دانه اخلاص بپاش</p><p>ژنده فقر مده اطلس شاهی مستان</p><p>که نیرزد به جوی پیش من این جنس قماش</p><p>جامی از رنگ سخن سر سخنگو دانند</p><p>لب فروبند مبادا که شود سر تو فاش</p><h2><a id="poem-80048" href="https://ganjoor.net/jami/divanj/vaseta-eghd/ghazal-jv/sh261">شمارهٔ ۲۶۱</a></h2>
<p>برکنار طاس گردون زد هلال انگشت دوش</p><p>عاشقان رامژده ایام عید آمد به گوش</p><p>ماه نورابا شفق دانی قران بهر چه بود</p><p>عید شد یعنی ز جام زر شراب لعل نوش</p><p>میفروشی هر چه هست از خودفروشی بهتر است</p><p>چند عیب میفروشان می کنی ای خودفروش</p><p>پرده از عیب کسان برداشتن نبود هنر</p><p>گر نیاری پاک شستن عیبشان باری بپوش</p><p>هرزه گویی و جهانگردی نه کار عارف است</p><p>کیست عارف رهرو بنشسته گویای خموش</p><p>گر چه نتوانی به کوشش دامن جانان گرفت</p><p>کاهلی بگذار چندانی که بتوانی بکوش</p><p>جامی از خامی به هرآتش ز سر بیرون مشو</p><p>دیگ مرد پخته بعد از سالها آید به جوش</p><h2><a id="poem-80049" href="https://ganjoor.net/jami/divanj/vaseta-eghd/ghazal-jv/sh262">شمارهٔ ۲۶۲</a></h2>
<p>مه اشترسوار من که شد رخش فلک پستش</p><p>خوش آن رهرو که در قید مهار مهر دل بستش</p><p>تن پاکش به پاکی دست برد از چشمه حیوان</p><p>خضر کی یابد آن دولت که ریزد آب بر دستش</p><p>ز شاخ سدره آمد نخل او برتر عجب دارم</p><p>که چون آسیب سنگ ناکسان نوشین رطب خستش</p><p>اگر صد نشتر محنت رسد بس باشد این مرهم</p><p>که سوی سینه ریشان التفات خاطری هستش</p><p>به کحل دولت گیتی سیه چشمی نکرد آری</p><p>سواد از سرمه «مازاغ » دارد نرگس مستش</p><p>گذشت از سی و چل بر ساحل بحر طلب عمرم</p><p>خوش آن کافتد چو او صیدی پس از پنجاه در شستش</p><p>بود وصاف او جامی دلش را برق غم بادا</p><p>اگر حرفی نه در وصف رخ او از زبان جستش</p><h2><a id="poem-80050" href="https://ganjoor.net/jami/divanj/vaseta-eghd/ghazal-jv/sh263">شمارهٔ ۲۶۳</a></h2>
<p>خاکیست زر که رنگ دهد پرتو خورش</p><p>از زر کسی که تاج کند خاک بر سرش</p><p>گنجیست گنج فقر که در چشم اهل حرص</p><p>هست اژدهای حلقه زده حلقه درش</p><p>هرکس ز دسترنج کسان می خورد گداست</p><p>گر خود بفرض نام نهی شاه کشورش</p><p>خوشوقت آن حریف که در بزمگاه فقر</p><p>باشد به کف ز آبله کسب ساغرش</p><p>رهرو کسی بود که درین ره به زیر پای</p><p>خوشتر بود ز سبزه تر نوک نشترش</p><p>نی نازپروری که ز بس نازکی و لطف</p><p>نشتر صفت خلد به قدم سبزه ترش</p><p>عمری کشید ذل گدایی به کوی فقر</p><p>جامی که ساخت عز قناعت توانگرش</p><h2><a id="poem-80051" href="https://ganjoor.net/jami/divanj/vaseta-eghd/ghazal-jv/sh264">شمارهٔ ۲۶۴</a></h2>
<p>کمانداری که در قتلم بود تعجیل تأخیرش</p><p>نه تیرش را ز دل کندن توانم نی دل از تیرش</p><p>چو بر نخجیر تیر اندازد آن شوخ از خدا خواهم</p><p>که آیم در نظر در صیدگه برشکل نخجیرش</p><p>در رحمت بود خندان و خوش برمردمان آن رو</p><p>مکن گو برمن از چین جبین هر لحظه زنجیرش</p><p>گدازد سنگ را آتش دریغا کآتشین آهم</p><p>نباشد در دل سنگین جانان هیچ تأثیرش</p><p>چه جمعیت دهد زلفش که گر بینم به خواب آن را</p><p>نباشد جز پریشانحالی من هیچ تعبیرش</p><p>نیاید زآب و گل شکلی بدین خوبی و مطبوعی</p><p>همانا دست تقدیر از دل و جان کرده تخمیرش</p><p>چو جامی جان دهد بر لوح خاکش این رقم بادا</p><p>که جز خوبان نخواهد هیچ کس اخلاص و تکبیرش</p><h2><a id="poem-80052" href="https://ganjoor.net/jami/divanj/vaseta-eghd/ghazal-jv/sh265">شمارهٔ ۲۶۵</a></h2>
<p>نازک اندامی که هست آسیب تن پیراهنش</p><p>جانم آزارد ز آسیبی که آید بر تنش</p><p>چون گلشن می داشتم بر دست چون دارم روا</p><p>کوفتد گل گل به تن چون گلبن از دست منش</p><p>ترسم از آزار مژگان ورنه دارم آرزو</p><p>کز بدن آزردگی چینم به چشم روشنش</p><p>فن خوبان است گاهی جنگ و گاهی آشتی</p><p>خوبتر بینم ز خوبان جهان در هر فنش</p><p>هر زمان بی موجبی با او برآرم سر به جنگ</p><p>تا به رسم آشتی دست آورم بر گردنش</p><p>شد گریبان وصال او به چنگ از دست من</p><p>دست آن کوتا بعد از آن بگیرم دامنش</p><p>بهر آن سرو این غزل جامی به برگ گل نویس</p><p>باشد آن را افکند باد صبا پیراهنش</p><h2><a id="poem-80053" href="https://ganjoor.net/jami/divanj/vaseta-eghd/ghazal-jv/sh266">شمارهٔ ۲۶۶</a></h2>
<p>آن که بر خیل بتان ساخت خدا پادشهش</p><p>سرمه اهل نظر باد غبار سپهش</p><p>شرمسارم که چو آمد به سرم قاصد او</p><p>برنیامد ز تنم جان که فشانم به رهش</p><p>حسن قاصد چو به مقصودی شه خاص بود</p><p>کی سزد چشم گدایان که شود جلوه گهش</p><p>چون رسد جلوه کنان کوکبه حسن ایاز</p><p>بجز از دیده محمود نشاید نگهش</p><p>دیده اهل غرض باد چو کافور سفید</p><p>تا نبینند به آن خال معنبر سیهش</p><p>گر دلم را بشکافد چو گل آن غنچه دهان</p><p>یابد از شوق خود آغشته به خون ته به تهش</p><p>نیست جز قول زبان هیچ گنه جامی را</p><p>آه اگر درنگذارند کریمان گنهش</p><h2><a id="poem-80054" href="https://ganjoor.net/jami/divanj/vaseta-eghd/ghazal-jv/sh267">شمارهٔ ۲۶۷</a></h2>
<p>جان و دل پیوند کن با یار بی مانند خویش</p><p>هرچه غیر از عشق او بند است بگسل بند خویش</p><p>او به ذات خود غنی مطلق آمد لیک هست</p><p>در ظهور این غنا محتاج حاجتمند خویش</p><p>زاهد از نظاره خوبان مرا سوگند داد</p><p>جلوه گر زیشان تویی چون نشکنم سوگند خویش</p><p>هیچ چیزی نیست پیش دیده عارف حجاب</p><p>اوبه عشق توست مشعوف زن و فرزند خویش</p><p>عالمی راگوش عقل و هوش برگفتار توست</p><p>مهر خاموشی گشا از لعل شکر خند خویش</p><p>ناصح مشفق دهد پندم که ترک عشق گوی</p><p>روی بنما تا کشد شرمندگی از پند خویش</p><p>یار بی مانند ما فرد است جامی از دو کون</p><p>فرد شو تا بر خوری از یار بی مانند خویش</p><h2><a id="poem-80055" href="https://ganjoor.net/jami/divanj/vaseta-eghd/ghazal-jv/sh268">شمارهٔ ۲۶۸</a></h2>
<p>دادی ز لطف خوی مرا با وصال خویش</p><p>وانگه نهفتی از نظر من جمال خویش</p><p>شکر خدا که می نتوانی که یک نفس</p><p>پیوند خاطرم ببری از خیال خویش</p><p>بیرون خرام مست و سرانداز هر طرف</p><p>سرهای سروران بنگر پایمال خویش</p><p>دیوانه توام دگران را به سنگ زن</p><p>در شور کن مرا پی دفع ملال خویش</p><p>گر باغبان ز لطف قدت یافتی نشان</p><p>بر جویبار دیده نشاندی نهال خویش</p><p>داری دریغ تیغ خود از عاشقان، مباش</p><p>بر تشنگان بخیل به آب زلال خویش</p><p>گفتی که چیست حال تو جامی خدای را</p><p>بنشین دمی که با تو کنم شرح حال خویش</p><h2><a id="poem-80056" href="https://ganjoor.net/jami/divanj/vaseta-eghd/ghazal-jv/sh269">شمارهٔ ۲۶۹</a></h2>
<p>ای دل متاع جان به لب لعل یار بخش</p><p>نقد خرد به جام می خوشگوار بخش</p><p>آورد باد بوی بهار از چمن چو گل</p><p>اوراق علم و فضل به باد بهار بخش</p><p>وصف جمال عشق یکی و یگانگیست</p><p>حاشا که جا کند به دلی با هزار بخش</p><p>من عذر جرم عشق نمی خواهم ای ادیب</p><p>جرم مرا به ساقی مشکین عذار بخش</p><p>سوزان ز خامی خودم ای عشق پخته کار</p><p>این خام را ز آتش خود یک شرار بخش</p><p>بنمای رخ که منتظر جان سپردنم</p><p>جان مرا خلاصی ازین انتظار بخش</p><p>جامی به مزد کار نه عشق است کار کن</p><p>پس مزد کار را به خداوند کار بخش</p><h2><a id="poem-80057" href="https://ganjoor.net/jami/divanj/vaseta-eghd/ghazal-jv/sh270">شمارهٔ ۲۷۰</a></h2>
<p>ای کرده ز حال من فراموش</p><p>چون جان که کند ز تن فراموش</p><p>گفتم که بر تو قصه گویم</p><p>کین گونه مکن ز من فراموش</p><p>دیدم رخ تو ز دور و کردم</p><p>از قصه خویشتن فراموش</p><p>با جان کنیم زمانه کرده ست</p><p>از محنت کوهکن فراموش</p><p>هرجا که مسافریست کرده</p><p>در کوی تواز وطن فراموش</p><p>با بوی تو کرده جان یعقوب</p><p>از یوسف و پیرهن فراموش</p><p>کرده به هوای طرف بامت</p><p>مرغ چمن از چمن فراموش</p><p>جامی سخنت شنید و بر وی</p><p>شد قاعده سخن فراموش</p><h2><a id="poem-80058" href="https://ganjoor.net/jami/divanj/vaseta-eghd/ghazal-jv/sh271">شمارهٔ ۲۷۱</a></h2>
<p>بتی که از همه پوشیده ماند لطف تنش</p><p>نگشته محرم او کس برون ز پیرهنش</p><p>شد آفریده زآب زلال در عجبم</p><p>که چون ز جامه ترشح نمی‌کند بدنش</p><p>بر او غیور چنانم که گر دلم فشرد</p><p>به صبر پای بپوشم ز چشم خویشتنش</p><p>دمید خط ز بناگوش او ازان آفت</p><p>نگاه دار خدایا حوالی ذقنش</p><p>نه آن خط است همانا که عنکبوت خیال</p><p>تنیده دایره مشک گرد نسترنش</p><p>خیال قامت آن لاله رخ سهی سرویست</p><p>که چاک دل صاحبدلان بود چمنش</p><p>گذر کن از سخن بوسه این نه بس جامی</p><p>که بگذرد سخنان تو بر لب و دهنش</p><h2><a id="poem-80059" href="https://ganjoor.net/jami/divanj/vaseta-eghd/ghazal-jv/sh272">شمارهٔ ۲۷۲</a></h2>
<p>برلب رسید جان که به جانان فرستمش</p><p>شد جمله درد دل که به درمان فرستمش</p><p>طی شد چو نامه عمر ز هجران او مرا</p><p>کو قاصدی که نامه هجران فرستمش</p><p>ریزم به جیب و دامن قاصد ز دیده اشک</p><p>گوهر به جیب و لعل به دامان فرستمش</p><p>رانم قلم به وصف سر زلف و خط او</p><p>در طی نامه سنبل و ریحان فرستمش</p><p>گرچه عراق و فارس پر است از جمال او</p><p>شرح جمال او ز خراسان فرستمش</p><p>جامیست از شراب لطافت پر این غزل</p><p>تحفه به مجلس جم دوران فرستمش</p><p>در شیوه جمال نمایی کمال یافت</p><p>آیینه سان به یوسف کنعان فرستمش</p><p>نی نی که من چو مورم و این نظم خشک من</p><p>پای ملخ چه پیش سلیمان فرستمش</p><p>این بس که در فزونی جاه و جمال او</p><p>جامی صفت دعای فراوان فرستمش</p><h2><a id="poem-80060" href="https://ganjoor.net/jami/divanj/vaseta-eghd/ghazal-jv/sh273">شمارهٔ ۲۷۳</a></h2>
<p>از یمن عشق سوره یوسف به حکم نص</p><p>شد از میان جمله سور« احسن القصص »</p><p>ره رو چنان به عشق که نبود خبر تو را</p><p>از سخنی عزایم و آسانی رخص</p><p>تو خاتمی و حلقه آن سیر دوریت</p><p>دل فص آن معارف و اسرار نقش فص</p><p>زان نقش کی به اعظم اسمای حق رسد</p><p>جز عارفی که از همه خاصان بود اخص</p><p>این بس که عشق من به تو هر دم فزون شود</p><p>لاشغل لی بحبک لی زاد او نقص</p><p>بی ذوق عشق مرد درین خاکدان بود</p><p>کالحوت فی البراری والطیر فی القفص</p><p>گفتی که چند جامی ازین گریه های تلخ</p><p>کم اشرب السموم و کم اجرع الغصص</p><h2><a id="poem-80061" href="https://ganjoor.net/jami/divanj/vaseta-eghd/ghazal-jv/sh274">شمارهٔ ۲۷۴</a></h2>
<p>هست خالی ز سبحه دست خواص</p><p>همچو سبحه ز گوهر اخلاص</p><p>غرقه در گریه از برای توام</p><p>بهر در غوطه می خورد غواص</p><p>جنبش هر کسی ز جای وی است</p><p>وجد صوفی نیاید از رقاص</p><p>قصه تو نخواهم از دگران</p><p>آری القاص لایحب القاص</p><p>چند جویی خواص خاص از عام</p><p>هر براهیم کی شود خواص</p><p>کرد صوفی به پاکی تجرید</p><p>ریش خود را ز دست شانه خلاص</p><p>جامی از عشق جو قبول سخن</p><p>نه ز لفظ بدیع و معنی خاص</p><h2><a id="poem-80062" href="https://ganjoor.net/jami/divanj/vaseta-eghd/ghazal-jv/sh275">شمارهٔ ۲۷۵</a></h2>
<p>جوهر وجود عشق بود مابقی غرض</p><p>ان فاتکم فلیس لما فات من عوض</p><p>شد عمرها که عهد وفا بسته ام به عشق</p><p>عمری مضی و عهدی بالعشق ما انتقض</p><p>از غیر عشق عض بصر کن که عاقبت</p><p>عض انامل است مکافات ترک غض</p><p>با اهل بیت عشق و موالات رفض نیست</p><p>ور خود بفرض هست فطوبی لمن رفض</p><p>ز افسردگی جهل و کسل خشک مانده ای</p><p>جز سوز عشق نیست مداوای این مرض</p><p>زاهد به زیر سایه اعمال خویش خفت</p><p>انهضته بخالص نصح فما انتهض</p><p>جامی چو حمل بار محبت به صدق کرد</p><p>سهل است حسود کند حمل بر غرض</p><h2><a id="poem-80063" href="https://ganjoor.net/jami/divanj/vaseta-eghd/ghazal-jv/sh276">شمارهٔ ۲۷۶</a></h2>
<p>تا کی ای خواجه مهندس سخن نقطه و خط</p><p>در خط و کون و مکان نقطه عشق است فقط</p><p>نقطه خط گشته و خط حرف شده حرف حروف</p><p>گه به تبدیل صور گاه به تغییر نقط</p><p>هرچه بر لوح شهود تو بجز نقطه اصل</p><p>نقش بسته ست فروشوی که سهو است و غلط</p><p>نقطه دان نقطه نگر نقطه شوآخر که جز این</p><p>هر چه خواهی که کنی موجب بعد است و سخط</p><p>آب چون دور ز دریاست فرات است و شط است</p><p>چون رسد باز به دریا نه فرات است و نه شط</p><p>کاهلی کافری و گر مروی شیطنت است</p><p>روش کعبه روان نیست بجز سیر وسط</p><p>جامی از چاه طبیعت بدرآ تا بینی</p><p>سر« لودلی حبل لعلی الله هبط »</p><h2><a id="poem-80064" href="https://ganjoor.net/jami/divanj/vaseta-eghd/ghazal-jv/sh277">شمارهٔ ۲۷۷</a></h2>
<p>به کام نفس ز جام فنا نیابی حظ</p><p>به کام عقل ز ملک بقا نیابی حظ</p><p>فنای عشق شو و از فنا فنا شو نیز</p><p>که بی فنای فنا از خدا نیابی حظ</p><p>ز خویش طالب حظ شو که گر برون از خویش</p><p>دو کون راطلبی هیچ جا نیابی حظ</p><p>عبای فقر و قبای عناست بر تو حرام</p><p>اگر ز سر عبا در قبا نیابی حظ</p><p>ببست حرص وهوا بر دلت مجاری فیض</p><p>ازان ز صحبت اهل صفا نیابی حظ</p><p>تو را چه سود که گل شد به باغ نافه گشای</p><p>چو ازروایح باد صبا نیابی حظ</p><p>چو حظ اهل ولا از بلا بودجامی</p><p>همین بلای تو بس کز بلا نیابی حظ</p>
</body></html>