<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قطعات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80702" href="https://ganjoor.net/jami/divanj/khatema-hayat/ghete-jk/sh1">شمارهٔ ۱</a></h2>
<p>درین نشیمن ادبار جامیا کاری</p><p>اگر کنی نه چنان کن که شرمسار شوی</p><p>نهاد چرخ فلک چون زمردین کوهیست</p><p>که هر صدا که بدو دردهی همان شنوی</p><p>بسیط روی زمین مزرع مکافات است</p><p>که دانه ای که در او افکنی همان دروی</p><h2><a id="poem-80703" href="https://ganjoor.net/jami/divanj/khatema-hayat/ghete-jk/sh2">شمارهٔ ۲</a></h2>
<p>در فنون شاعری جامی ز حد بردی سخن</p><p>وقت آن آمد که در کنج خموشی جا کنی</p><p>پیر گشتی در سواد شعر بردن با بیاض</p><p>چون قلم ترسم که روزی سر درین سودا کنی</p><p>مایه مدح و غزل دانی که هست اکثر دروغ</p><p>بر کرام الکاتبین تا کی دروغ املا کنی</p><h2><a id="poem-80704" href="https://ganjoor.net/jami/divanj/khatema-hayat/ghete-jk/sh3">شمارهٔ ۳</a></h2>
<p>هرکسی گفتیم که پیر شوی</p><p>تا جوانیم رسم و آیین بود</p><p>چون شدم پیر شد مرا معلوم</p><p>که نبود آن دعا که نفرین بود</p><h2><a id="poem-80705" href="https://ganjoor.net/jami/divanj/khatema-hayat/ghete-jk/sh4">شمارهٔ ۴</a></h2>
<p>ز بس کز آشنایان زخم خوردم</p><p>زند گر حلقه گردم اژدهایی</p><p>نیاید بر دل من سختتر زان</p><p>که کوبد حلقه بر در آشنایی</p><h2><a id="poem-80706" href="https://ganjoor.net/jami/divanj/khatema-hayat/ghete-jk/sh5">شمارهٔ ۵</a></h2>
<p>چو راند از در خود قهر حق لئیمی را</p><p>به میل نیل امانی و حرص جمع حطام</p><p>هوای مال و منالش چنان فرو گیرد</p><p>کزان نه روز قرارش بود نه شب آرام</p><p>نه سیر سازد عز قناعتش ز حلال</p><p>نه دور دارد حکم زهادتش ز حرام</p><p>گهی ز ظلم نهد در ره ضلال قدم</p><p>گهی ز فسق زند در طریق خذلان گام</p><p>عجبتر از همه آن کین ضلال و خذلان را</p><p>نهند کوردلان دولت و سعادت نام</p><h2><a id="poem-80707" href="https://ganjoor.net/jami/divanj/khatema-hayat/ghete-jk/sh6">شمارهٔ ۶</a></h2>
<p>ابلهی را چو بخت برگردد</p><p>عمر در کار بطن و فرج کند</p><p>از ضعیفان به ظلم بستاند</p><p>با حریفان به فسق خرج کند</p><h2><a id="poem-80708" href="https://ganjoor.net/jami/divanj/khatema-hayat/ghete-jk/sh7">شمارهٔ ۷</a></h2>
<p>دنیا جیفه است و اهل دنیا</p><p>اکثر چو سگان جیفه خواره</p><p>جیفه به میان و جیفه خواران</p><p>رو کرده در او ز هر کناره</p><p>یکدیگر را به زخم دندان</p><p>کرده سر و روی پاره پاره</p><p>آزاده ازان میانه بیرون</p><p>باشد ز کناره در نظاره</p><p>گر تو به مثل شماره گیری</p><p>آن طایفه را هزار باره</p><p>او را به نشیمن فراغت</p><p>بیرون یابی ازان شماره</p><h2><a id="poem-80709" href="https://ganjoor.net/jami/divanj/khatema-hayat/ghete-jk/sh8">شمارهٔ ۸</a></h2>
<p>عالم از مردم پر است اما نباشد در میان</p><p>فارق ایشان ز گاو و خر بجز گوش و دمی</p><p>کرد دانا وضع آیینه که چون آن را گهی</p><p>پیش روی خود نهد آید به چشمش مردمی</p><h2><a id="poem-80710" href="https://ganjoor.net/jami/divanj/khatema-hayat/ghete-jk/sh9">شمارهٔ ۹</a></h2>
<p>به گرد عارض تو گر دمیده یک دو سه موی</p><p>مکن ز عشق من و حسن خویش قطع امید</p><p>که نگسلم ز تو پیوند مهر اگر به مثل</p><p>خط تو زلف شود زلف ریش و ریش سفید</p><h2><a id="poem-80711" href="https://ganjoor.net/jami/divanj/khatema-hayat/ghete-jk/sh10">شمارهٔ ۱۰</a></h2>
<p>هست دیوان شعر من اکثر</p><p>غزل عاشقان شیدایی</p><p>یا فنون نصایح است و حکم</p><p>منبعث از شعور و دانایی</p><p>ذکر دونان نیابی اندر وی</p><p>کان بود نقد عمر فرسایی</p><p>مدح شاهان دراو به استدعاست</p><p>نه ز خوش خاطری و خودرایی</p><p>امتحان را اگر ز سر تا پاش</p><p>بر روی صد ره و فرود آیی</p><p>زان مدایح به خاطرت نرسد</p><p>معنی حرص و آزپیمایی</p><p>هیچ جا نبود آن مدایح را</p><p>در عقب قطعه تقاضایی</p><h2><a id="poem-80712" href="https://ganjoor.net/jami/divanj/khatema-hayat/ghete-jk/sh11">شمارهٔ ۱۱</a></h2>
<p>شنیده ای که معزی چه گفت با سنجر</p><p>چو ذکر جودت اشعار و منت صله رفت</p><p>مدیح من پی نشر فضایلی که تو راست</p><p>به شرق و غرب رفیق هزار قافله رفت</p><p>عطیه تو که وافی به جوع و آز نبود</p><p>ز حبس معده چو آزاد شد به مزبله رفت</p><h2><a id="poem-80713" href="https://ganjoor.net/jami/divanj/khatema-hayat/ghete-jk/sh12">شمارهٔ ۱۲</a></h2>
<p>جامی به شعر مدحت شیران ملک کن</p><p>نی مدح هر عوان که به سیرت سگ است و گرگ</p><p>مدح کسان به سر به مثل خاک خوردن است</p><p>چون خاک می کنی به سر از توده بزرگ</p><h2><a id="poem-80714" href="https://ganjoor.net/jami/divanj/khatema-hayat/ghete-jk/sh13">شمارهٔ ۱۳</a></h2>
<p>شاها ز عموم نیکخواهان</p><p>کایزد ز خواص خلق دادت</p><p>گر زانکه یکی برفت یا دو</p><p>صد بهتر ازان عوض دهادت</p><p>هر رشته جان شان که بگسیخت</p><p>پیوند طناب عمر بادت</p><h2><a id="poem-80715" href="https://ganjoor.net/jami/divanj/khatema-hayat/ghete-jk/sh14">شمارهٔ ۱۴</a></h2>
<p>دی گفت عارفی که مضیق خم سپهر</p><p>از محنت عوام عجب تنگ خانه ایست</p><p>گفتم ز تنگ خانه یکی نقطه محو کن</p><p>کز منت لیام عجب ننگ خانه ایست</p><h2><a id="poem-80716" href="https://ganjoor.net/jami/divanj/khatema-hayat/ghete-jk/sh15">شمارهٔ ۱۵</a></h2>
<p>هرچه از جاه تو را بینم و مال</p><p>که تو را مانع عیش ابد است</p><p>بهر امروز تو هرچند نکوست</p><p>بهر فردای تو بسیار بد است</p><p>بهر آن دشمن بدخواه تو گر</p><p>با تو در معرض بغض و حسد است</p><p>بگشا چشم حقیقت بین را</p><p>که تو را بینش اهل خرد است</p><p>تا ببینی که در آن بغض و حسد</p><p>نیکخواه تو و بدخواه خود است</p><p>نیکخواه تو چو باشد با او</p><p>دشمنی قاعده دیو و دد است</p><p>شکر او گوی که در عیش ابد</p><p>دشمنیهاش مدد بر مدد است</p><h2><a id="poem-80717" href="https://ganjoor.net/jami/divanj/khatema-hayat/ghete-jk/sh16">شمارهٔ ۱۶</a></h2>
<p>همه شحمی و لحم ای شوخ قصاب</p><p>خوش آن کو چون تو باری برگزیند</p><p>اگر اسب تو هرگز جو نیابد</p><p>ز ضعف و لاغری کی رنج بیند</p><p>تو هرگاهی که بر وی می نشینی</p><p>دوصد من گوشت بر وی می نشیند</p><h2><a id="poem-80718" href="https://ganjoor.net/jami/divanj/khatema-hayat/ghete-jk/sh17">شمارهٔ ۱۷</a></h2>
<p>اگر ز سهم حوادث مصیبتی رسدت</p><p>درین نشیمن حرمان که موطن خطر است</p><p>مکن به دست جزع خرقه صبوری چاک</p><p>که فوت اجر مصیبت مصیبتی دگر است</p><h2><a id="poem-80719" href="https://ganjoor.net/jami/divanj/khatema-hayat/ghete-jk/sh18">شمارهٔ ۱۸</a></h2>
<p>خامیی گر رود ز بی خردی</p><p>که به طبعش ز پخته خام به است</p><p>عفو کن عفو زانکه پیش کریم</p><p>لذت عفو ز انتقام به است</p><h2><a id="poem-80720" href="https://ganjoor.net/jami/divanj/khatema-hayat/ghete-jk/sh19">شمارهٔ ۱۹</a></h2>
<p>جامیا در پناه فقر گریز</p><p>هوس سیم و حرص زر بگذار</p><p>خرمزاجان حرص و شهوت را</p><p>مست خواب و اسیر خور بگذار</p><p>رو به عزلت سرای عیسی نه</p><p>وین خران را به یکدگر بگذار</p><h2><a id="poem-80721" href="https://ganjoor.net/jami/divanj/khatema-hayat/ghete-jk/sh20">شمارهٔ ۲۰</a></h2>
<p>هرکه آرد خبر به مجلس تو</p><p>که نبردت فلان به نیکی نام</p><p>قول آن ناکس استماع مکن</p><p>زانکه او مفتریست یا نمام</p><h2><a id="poem-80722" href="https://ganjoor.net/jami/divanj/khatema-hayat/ghete-jk/sh21">شمارهٔ ۲۱</a></h2>
<p>شد تلف انبار من اکثر ز تو</p><p>چون نزنم بر خود ازین غصه کارد</p><p>نیست جز این کیفر آن کو نهاد</p><p>پیش سگ گرسنه انبان آرد</p><h2><a id="poem-80723" href="https://ganjoor.net/jami/divanj/khatema-hayat/ghete-jk/sh22">شمارهٔ ۲۲</a></h2>
<p>سفله ای می خواست عذر عارفی کز آمدن</p><p>سوی تو مانع مرا اشغال گوناگون بود</p><p>گفت خامش کن که گر سویم نیاید چون تویی</p><p>منت ناآمدن از آمدن افزون بود</p><h2><a id="poem-80724" href="https://ganjoor.net/jami/divanj/khatema-hayat/ghete-jk/sh23">شمارهٔ ۲۳</a></h2>
<p>آواز تو هست تیز و باریک</p><p>خالی نبود ز درد و سوزی</p><p>فریاد مقلدان ازو نیست</p><p>جز بانگ خر از جوالدوزی</p><h2><a id="poem-80725" href="https://ganjoor.net/jami/divanj/khatema-hayat/ghete-jk/sh24">شمارهٔ ۲۴</a></h2>
<p>خلق عالم را ز گاو و خر نبینم فارقی</p><p>گر چو گاو و خر بر ایشان فرض گوش و دم کنم</p><p>روی در کشف معارف گر روم درگوشه ای</p><p>وز میان این جماعت نام خود را گم کنم</p><p>گاه گاهی بیتکی گویم پی تشحیذ طبع</p><p>به که با اینان نشینم غیبت مردم کنم</p><h2><a id="poem-80726" href="https://ganjoor.net/jami/divanj/khatema-hayat/ghete-jk/sh25">شمارهٔ ۲۵</a></h2>
<p>جامی نفاق پیشه کن و ترک صدق گیر</p><p>تا از خلاف خلق رهی وز نزاعشان</p><p>ور میل تو به مرکز صدق است و راستی</p><p>یکسو نشین ز دایره اجتماعشان</p><h2><a id="poem-80727" href="https://ganjoor.net/jami/divanj/khatema-hayat/ghete-jk/sh26">شمارهٔ ۲۶</a></h2>
<p>به یک لطیفه فرستاد ابره جامه</p><p>برایم آن که بود خلعت کرم به برش</p><p>نشسته منتظرم تا خدا برانگیزد</p><p>لطیفه دگر از غیب بهر آسترش</p><h2><a id="poem-80728" href="https://ganjoor.net/jami/divanj/khatema-hayat/ghete-jk/sh27">شمارهٔ ۲۷</a></h2>
<p>عقد دینارها که از کف جود</p><p>کرد شاه جهان پناه نثار</p><p>گر به انگشت گیرم آن برسد</p><p>به هر انگشت من دوبار هزار</p><h2><a id="poem-80729" href="https://ganjoor.net/jami/divanj/khatema-hayat/ghete-jk/sh28">شمارهٔ ۲۸</a></h2>
<p>هیچ دانی کف دهنده چرا</p><p>برتر است از کف ستاننده</p><p>آن غنا را ز پیش راننده ست</p><p>وین غنا را به خویش خواننده</p><h2><a id="poem-80730" href="https://ganjoor.net/jami/divanj/khatema-hayat/ghete-jk/sh29">شمارهٔ ۲۹</a></h2>
<p>خواجه را بر کتابه خانه</p><p>می نوشتند دی که طال بقاه</p><p>بر سر خاک او گذر امروز</p><p>تا ببینی نوشته طاب ثراه</p><h2><a id="poem-80731" href="https://ganjoor.net/jami/divanj/khatema-hayat/ghete-jk/sh30">شمارهٔ ۳۰</a></h2>
<p>دلا چو روی در ارباب معنی آوردی</p><p>مبر به کار قوانین شعر و انشا را</p><p>که سجع و قافیه گر چه لطیف و موزونند</p><p>دو پرده اند جمال عروس معنا را</p><h2><a id="poem-80732" href="https://ganjoor.net/jami/divanj/khatema-hayat/ghete-jk/sh31">شمارهٔ ۳۱</a></h2>
<p>پیری دیدم خمیده قامت</p><p>دنبال جنازه جوانی</p><p>با او به زبان حال می گفت</p><p>گریان گریان به هر زبانی</p><p>رفتی تو چو تیر و من بماندم</p><p>در قبضه دهر چون کمانی</p><h2><a id="poem-80733" href="https://ganjoor.net/jami/divanj/khatema-hayat/ghete-jk/sh32">شمارهٔ ۳۲</a></h2>
<p>دی رسید از مطبخ خواجه که بادا دود آن</p><p>رفته چون ظل زمین تا طارم فیروزه رنگ</p><p>یک طبق سیمین دوایر کرده بر اقطار طی</p><p>حشو آن در دیده دانش نموده بی درنگ</p><p>همچو جنس نغز پیچیده در اوراق رقیق</p><p>یا چو معنیهای نازک در عبارتهای تنگ</p><h2><a id="poem-80734" href="https://ganjoor.net/jami/divanj/khatema-hayat/ghete-jk/sh33">شمارهٔ ۳۳</a></h2>
<p>هرچند بود آیینه احوال دگر ضد</p><p>از عیب کسان زان هنر خود بشناسی</p><p>کردم خزفی چند به سوی تو روانه</p><p>تا قیمت سلک گهر خود بشناسی</p><h2><a id="poem-80735" href="https://ganjoor.net/jami/divanj/khatema-hayat/ghete-jk/sh34">شمارهٔ ۳۴</a></h2>
<p>ایا دقیقه شناسی که سر هر مشکل</p><p>به پیش خاطر وقاد تو بود مکشوف</p><p>ز اختیار که صد صیغه را بود مصدر</p><p>نخست صیغه بگیر از مضارع معروف</p><p>دو حرف اول ازان سوی ما فرست که باد</p><p>چو شب صباح حسودت به مابقی موصوف</p><h2><a id="poem-80736" href="https://ganjoor.net/jami/divanj/khatema-hayat/ghete-jk/sh35">شمارهٔ ۳۵</a></h2>
<p>کرد تهمت حاسدی کز شهر یاران کهن</p><p>می رود جامی ز بس آزارهای نو به نو</p><p>بخردی گفتا چو نقد عمر خود یعنی سخن</p><p>می گذارد پیش ما هر جا که خواهد گو برو</p><p>چون ز کنجد روغن صافی تمام آمد برون</p><p>طبع گاوان است با کنجاره دل کردن گرو</p><h2><a id="poem-80737" href="https://ganjoor.net/jami/divanj/khatema-hayat/ghete-jk/sh36">شمارهٔ ۳۶</a></h2>
<p>ای زده دم ز سبکروحی خویش</p><p>انت والله تقیل و ثقیل</p><p>با وجود تو کم است از پشه</p><p>در ترازوی گرانجانی پیل</p><h2><a id="poem-80738" href="https://ganjoor.net/jami/divanj/khatema-hayat/ghete-jk/sh37">شمارهٔ ۳۷</a></h2>
<p>جامی به مقتضای زمان چون برآمدند</p><p>صدیقیان دهر به رنگ سلولیان</p><p>مگشا زبان به فضل که رمحیست زهرناک</p><p>در طعن اهل فضل زبان فضولیان</p><p>بستند اهل دین پی آزار اهل دل</p><p>پیرایه تناسخیان و حلولیان</p><p>خوش آن که سلک صحبت اینان گسست و شد</p><p>دمساز خرس و بوزنه و سگ چو لولیان</p><h2><a id="poem-80739" href="https://ganjoor.net/jami/divanj/khatema-hayat/ghete-jk/sh38">شمارهٔ ۳۸</a></h2>
<p>موصل تحفه های شاه کسیست</p><p>که چو او در زمانه طامع نیست</p><p>ضعف آن کاورد اگر بدهم</p><p>به وی از من هنوز قانع نیست</p>
</body></html>