<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>سلامان و ابسال - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65894" href="https://ganjoor.net/jami/7ourang/7-2/sh72">بخش ۷۲ - بیعت دادن پادشاه ارکان دولت خود را با سلامان و تسلیم کردن تخت و تاج را به وی</a></h2>
<p>افسر شاهی چه خوش سرمایه است</p><p>تخت سلطانی چه عالی پایه است</p><p>هر سری لایق به آن سرمایه نیست</p><p>هر قدم شایسته این پایه نیست</p><p>چرخ سا پایی سزد این پایه را</p><p>عرش سا فرقی شد این سرمایه را</p><p>چون سلامان از غم ابسال رست</p><p>دل به معشوق همایون فال بست</p><p>دامنش ز آلودگی ها پاک شد</p><p>همتش را روی در افلاک شد</p><p>تارک او گشت در خور تاج را</p><p>پای او تخت فلک معراج را</p><p>شاه یونان شهریاران را بخواند</p><p>سرکشان و تاجداران را بخواند</p><p>جشنی آنسان ساخت کز شاهنشهان</p><p>نیست در طی تواریخ جهان</p><p>بود هر لشکر کش و هر لشکری</p><p>حاضر آن جشن از هر کشوری</p><p>زان همه لشکرکش و لشکر که بود</p><p>با سلامان کرد بیعت هر که بود</p><p>جمله دل از سروری برداشتند</p><p>سر به طوق بندگی افراشتند</p><p>شه مرصع افسرش بر سر نهاد</p><p>تخت ملکش زیر پای از زر نهاد</p><p>هفت کشور را به وی تسلیم کرد</p><p>رسم لشکر داریش تعلیم کرد</p><p>کرد انشا در چنان هنگامه ای</p><p>از برای وی وصیتنامه ای</p><p>بر سر جمع آشکارا نی نهفت</p><p>صد گهر ز الماس فکرت سفت و گفت</p><h2><a id="poem-65895" href="https://ganjoor.net/jami/7ourang/7-2/sh73">بخش ۷۳ - وصیت کردن پادشاه سلامان را</a></h2>
<p>لطف او مرهم نه هر سینه ریش</p><p>قهر او کینه کش هر ظلم کیش</p><p>نی بدی در سیرت و صورت ددی</p><p>پیش ارباب خرد نابخردی</p><p>چون سگ مسلخ همه آلودگی</p><p>خوی او ز آلودگی آسودگی</p><p>تا دهان خود بیالاید به خون</p><p>خواهد اندر ذبح گاوی را زبون</p><p>منهیی باید تو را هر سو به پای</p><p>راست بین و صدق ورز و نیک رای</p><p>تا رساند با تو پنهان از همه</p><p>داستان ظلم و احسان از همه</p><p>آن که باشد از وزیر اندر نفیر</p><p>پرسش او را میفکن با وزیر</p><p>همه به خود تفتیش کن آن حال را</p><p>ساز عالی پایه اقبال را</p><p>آن که بهر تو کفایت می کند</p><p>ظلم بر شهر و ولایت می کند</p><p>آن کفایت نی سعایت کردن است</p><p>هیمه دوزخ به هم آوردن است</p><p>کافی است آری و از وی دور نیست</p><p>کو کند آخر ده خود را دویست</p><p>خط کافی چون چنین وافر شود</p><p>نفس او طغیان کند کافر شود</p><p>هست پیش زیرکان ارجمند</p><p>حکم کافر بر مسلمان ناپسند</p><p>قصه کوته هر که ظلم آیین کند</p><p>وز پی دنیات ترک دین کند</p><p>نیست در گیتی ز وی نادانتری</p><p>کس نخورد از خصلت نادان بری</p><p>کار دین و دنیی خود را تمام</p><p>جز به دانایان میفکن والسلام</p><p>ای پسر ملک جهان جاوید نیست</p><p>بالغان را غایت امید نیست</p><p>پیشوا کن عقل دین اندوز را</p><p>مزرع فردا شناس امروز را</p><p>پیش ازان کاید به سر این کشتزار</p><p>دولت جاوید را تخمی بکار</p><p>هر عمل دارد به علمی احتیاج</p><p>کوشش از دانش همی گیرد رواج</p><p>آنچه خود دانی روش می کن بر آن</p><p>وانچه نی می پرس از دانشوران</p><p>هر چه می گیری و بیرون می دهی</p><p>بین که چون می گیری و چون می دهی</p><p>هر چه می گیری به حکم دین بگیر</p><p>نی به حکم مدبری دین ناپذیر</p><p>هر کجاگیری به حکم دین فره</p><p>آن فره را هم به حکم دین بده</p><p>کیسه مظلوم را خالی مکن</p><p>پایه ظالم به آن عالی مکن</p><p>آن فتد در فاقه و فقر شگرف</p><p>وین کند آن را به فسق و ظلم صرف</p><p>عاقبت این شیوه گردد شیونت</p><p>خم شود از بار هر دو گردنت</p><p>رو متاب از راههای مستقیم</p><p>کین بود دستور شاهان قدیم</p><p>او به دوزخ رفت تو در پی مرو</p><p>هیمه دوزخ به سان وی مشو</p><p>جهد کن تا هر خطا و هر خلل</p><p>گردد از عدلت به ضد خود بدل</p><p>نی که از تو عدل گیرد رنگ ظلم</p><p>خرد گردد جام عدل از سنگ ظلم</p><p>تو شبانی و رعیت چون رمه</p><p>در شبانی دور باش از دمدمه</p><p>در شبانی شیوه دیگر مگیر</p><p>وز شبانان قدر خود برتر مگیر</p><p>خود تو منصف شو چون نیکو مذهبان</p><p>چیست اصل کار گله با شبان</p><p>باید اندر گله سرهنگان تو را</p><p>بهر ضبط گله یکرنگان تو را</p><p>چون سگ گله تو را سر در کمند</p><p>لیک سگ بر گرگ نی بر گوسفند</p><p>بر رمه باشد بلای بس بزرگ</p><p>چون سگ درنده باشد یار گرگ</p><p>از وزیران نیست شاهان را گزیر</p><p>لیک دانا و امین باید وزیر</p><p>داند احوال ممالک را تمام</p><p>تا دهد بر صورت احسن نظام</p><p>باشد اندر ملک و مال شه امین</p><p>ناورد بر غیر حق خود کمین</p><p>زآنچه باشد قسمت شاه و حشم</p><p>از رعیت نی فزون گیرد نه کم</p><p>مهربانی بر همه خلق خدای</p><p>مشفقی بر حال مسکین و گدای</p><h2><a id="poem-65896" href="https://ganjoor.net/jami/7ourang/7-2/sh74">بخش ۷۴ - اشارت به آنکه مراد از این قصه صورت قصه نیست بلکه مقصود از آن معنی دیگر است که بیان کرده خواهد شد</a></h2>
<p>باشد اندر صورت هر قصه ای</p><p>خرده بینان را ز معنی حصه ای</p><p>صورت این قصه چون اتمام یافت</p><p>بایدت از معنی آن کام یافت</p><p>وضع این را راهدانی کرده است</p><p>کو به سر کار راه آورده است</p><p>زان غرض نی قیل و قال ما و توست</p><p>بلکه کشف سر حال ما و توست</p><p>کیست از شاه و حکیم او را مراد</p><p>وان سلامان چون ز شه بی جفت زاد</p><p>کیست ابسال از سلامان کامیاب</p><p>چیست کوه آتش و دریای آب</p><p>چیست ملکی کان سلامان را رسید</p><p>چون وی از ابسال دامان را کشید</p><p>کیست زهره کآخر از وی دل ربود</p><p>زنگ ابسالش ز آیینه زدود</p><p>شرح اینها یک به یک از من شنو</p><p>پای تا سر گوش باش و هوش شو</p><h2><a id="poem-65897" href="https://ganjoor.net/jami/7ourang/7-2/sh75">بخش ۷۵ - در بیان آنکه مقصود از اینها که مذکور شد چیست</a></h2>
<p>صانع بی چون چو عالم آفرید</p><p>عقل اول را مقدم آفرید</p><p>ده بود سلک عقول ای خرده دان</p><p>وان دهم باشد مؤثر در جهان</p><p>کارگر چون اوست در گیتی تمام</p><p>عقل فعالش ازان کردند نام</p><p>اوست در عالم مفیض خیر و شر</p><p>اوست در گیتی کفیل نفع و ضر</p><p>نیستش پیوند جسمانی و جسم</p><p>گنج او مستغنی آمد زین طلسم</p><p>او به ذات و فعل خود زینها جداست</p><p>کرد بی پیوند اینها هر چه خواست</p><p>روح انسان زاده تأثیر اوست</p><p>نفس حیوان سخره تدبیر اوست</p><p>زیر فرمان ویند اینها همه</p><p>غرق احسان ویند اینها همه</p><p>او شه فرمانده است و دیگران</p><p>زیر فرمان وی از فرمانبران</p><p>چون به نعت شاهی او آراسته ست</p><p>راهدان از شاه او را خواسته ست</p><p>بر جهان فیضی که از وی می رسد</p><p>بر وی از بالا پیاپی می رسد</p><p>پیش دانا راهدان بوالعجب</p><p>فیض بالا را حکیم آمد لقب</p><p>روح پاکش نفس گویا گشته اسم</p><p>زاده زین عقل است بی پیوند جسم</p><p>هست بی پیوندی جسمش مراد</p><p>آن که گفت این از پدر بی جفت زاد</p><p>زاده ای بس پاکدامان آمده ست</p><p>نام این زاده سلامان آمده ست</p><p>کیست ابسال این تن شهوت پرست</p><p>زیر احکام طبیعت گشته پست</p><p>تن به جان زنده ست و جان از تن مدام</p><p>گیرد از ادراک محسوسات کام</p><p>هر دو زان رو عاشق یکدیگرند</p><p>جز به جبر از صحبت هم نگذرند</p><p>چیست آن دریا که در وی بوده اند</p><p>وز وصال هم در او آسوده اند</p><p>بحر شهوت های حیوانیست آن</p><p>لجه لذات نفسانیست آن</p><p>عالمی در موج او مستغرقند</p><p>واندر استغراق او دور از حقند</p><p>چیست آن ابسال در صحبت قریب</p><p>وان سلامان ماند از وی بی نصیب</p><p>باشد آن تأثیر سن انحطاط</p><p>طی شدن آلات شهوت را بساط</p><p>کرده جا محبوب طبع اندر کنار</p><p>وآلت شهوت فرومانده ز کار</p><p>چیست آن میل سلامان سوی شاه</p><p>وان نهادن رو به تخت عز و جاه</p><p>میل لذت های عقلی کردن است</p><p>رو به دار الملک عقل آوردن است</p><p>چیست آن آتش ریاضت های سخت</p><p>تا طبیعت را زند آتش به رخت</p><p>سوخت زان آثار طبع و جان بماند</p><p>دامن از شهوات حیوانی فشاند</p><p>لیک چون عمری به آتش بود خوی</p><p>گه گهش درد فراق آمد به روی</p><p>زان حکیمش وصف حسن زهره گفت</p><p>کرد جانش را به مهر زهره جفت</p><p>تا به تدریج او به زهره آرمید</p><p>وز غم ابسال و عشق او رهید</p><p>چیست زهره آن کمالات بلند</p><p>کز وصول آن شود جان ارجمند</p><p>زان جمال عقل نورانی شود</p><p>پادشاه ملک انسانی شود</p><p>با تو گفتم مجمل این اسرار را</p><p>مختصر آوردم این گفتار را</p><p>گر مفصل بایدت فکری بکن</p><p>تا به تفصیل آید اسرار کهن</p><p>هم بر این اجمال کاری این خطاب</p><p>ختم شد والله اعلم باالصواب</p><h2><a id="poem-65898" href="https://ganjoor.net/jami/7ourang/7-2/sh76">بخش ۷۶ - خاتمه کتاب</a></h2>
<p>جامی ای کرده بساط عمر طی</p><p>در خیال شعر بودن تا به کی</p><p>همچو خامه چند باشی خامکار</p><p>در سواد شعر پیچی نامه وار</p><p>موی تو شد در سیه کاری سفید</p><p>رو سفیدی زین هنر کم دار امید</p><p>زانچه گفتی وقت عذر آوردن است</p><p>ورد خود استغفرالله کردن است</p><p>وقف استغفار کن نفس و نفس</p><p>نفس را در این نفس هم آر و بس</p><p>ز آب استغفار چون شستی دهان</p><p>گو دعا و مدحت شاه جهان</p><p>مدح شاه کامران یعقوب بیگ</p><p>فیض باران آمد و من تشنه ریگ</p><p>ریگ تشنه کی شود از آب سیر</p><p>بر وداع او کجا باشد دلیر</p><p>چون بود سیری ازین آبم محال</p><p>بر دعا بهتر بود ختم مقال</p><p>عالم از فیض نوالش تازه شد</p><p>نوبت عدلش بلند آوازه شد</p><p>هر دمش جاه و جمالی تازه باد</p><p>مدت ملکش برون ز اندازه باد</p>
</body></html>