<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>تحفة‌الاحرار - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65899" href="https://ganjoor.net/jami/7ourang/7-3/sh1">بخش ۱ - آغاز</a></h2>
<p>قبله همت خدای شناس</p><p>هست بر نعمت خدای سپاس</p><p>خاصه بر نعمتی که دیر بقاست</p><p>در جهان تا جهان به جاست به جاست</p><p>چیست آن نکته های هوشیاران</p><p>نظم و نثر بدیع گفتاران</p><p>نیست شغلی پس از سپاس خدای</p><p>بهتر از نعت خواجه دو سرای</p><p>آن که بی پرده در نشیمن راز</p><p>سخن از وی به پایه اعجاز</p><p>ای خوش آن صافی دل انصاف جوی</p><p>کش بود در شیوه انصاف روی</p><p>در جهان بر هر چه اندازد نظر</p><p>عیب را بگذارد و بیند هنر</p><h2><a id="poem-65900" href="https://ganjoor.net/jami/7ourang/7-3/sh2">بخش ۲ - والتکلان فی جمیع الاحوال علی المهیمن المتعال</a></h2>
<p>بسم الله الرحمن الرحیم</p><p>هست صلای سر خوان کریم</p><p>فیض کرم خوان سخن ساز کرد</p><p>پرده ز دستان کهن باز کرد</p><p>بانگ صریر از قلم سحر کار</p><p>خاست که بسم الله دستی بیار</p><p>مایده تازه برون آمده ست</p><p>چاشنیی گیر که چون آمده ست</p><p>ور نچشی نکهت آن بس تو را</p><p>بوی خوشش طعمه جان بس تو را</p><p>خاک به اینجا همه جان های پاک</p><p>بو که فتد ریزه این خوان به خاک</p><p>هر که بود بر سر این خوان رهش</p><p>به بود آغاز ز بسم اللهش</p><p>دیو که غارتگر این مرحله ست</p><p>بسملش از خنجر این بسمله ست</p><p>«بی » که ز پی «سین » بودش زین خطاب</p><p>چون سر پستانست ز ام الکتاب</p><p>تا تو ز پستانش شوی طفل وش</p><p>بهر غذای دل و جان شیر کش</p><p>بسم شده هر دو ز ترکیب «میم »</p><p>گفته بسم حرز تو از تیغ بیم</p><p>شکل چمن بین که به رحمن در است</p><p>کز چمن خلد نشان آور است</p><p>مژده دهد کز خط عنبر سرشت</p><p>بسمله باشد چمنی از بهشت</p><p>«با» که دو باشد دری آمد دو لخت</p><p>مدخل آن باغ سعادت درخت</p><p>«سین » وی از باد پر جبرئیل</p><p>سلسله بسته به رخ سلسبیل</p><p>چشم گشا چشمه هر «میم » بین</p><p>جاری از آن چشمه تسنیم بین</p><p>هر «الف » از وی شجری میوه ناک</p><p>میوه آن معرفت ذات پاک</p><p>طره حور است در او «لام »ها</p><p>بهر دل دیده وران دام ها</p><p>«ها» چو دو حلقه ست پی صید دل</p><p>گشته ازان طره به هم متصل</p><p>«را» که بود غایت سور و سرور</p><p>زو رسدت دست به دامان حور</p><p>«حا» که بهشتست اشارت نما</p><p>بهر بهشتست اشارت به ما</p><p>«نون » کالفش پای بود «میم » فرق</p><p>ماهی کوثر که در آبست غرق</p><p>«یا» که دهد یاد ز یای ندا</p><p>می زندت بانگ که این سو بیا</p><p>نه به تأمل قدم اهتمام</p><p>خوش بگذر بر چمن این کلام</p><p>کآیتی آمد ز سور مختصر</p><p>درج در او سر بسی از صور</p><p>صورت یاسین بود آن «یا» و «سین »</p><p>در رقمش از همه بالا نشین</p><p>نعت نخستینش به خوشتر بیان</p><p>می دهد از سوره رحمن نشان</p><p>کرده معلم گه تعلیم او</p><p>فهم حوامیم ز حامیم او</p><p>بر سر «را» بین دو الف لام را</p><p>داده نشان از دو الف لام را</p><p>از پی نونش الف اندر رقم</p><p>پرده گشا گشته ز نون و القلم</p><p>سطر حروفش ز بیاض و سواد</p><p>داده ات از نور و دخانست یاد</p><p>فتحه آن فاتح گنج ازل</p><p>کسره آن کاسر کأس امل</p><p>صورت جزمش که بود حلقه وار</p><p>گوش خرد دایم ازو حلقه دار</p><p>شانه تشدید که بر «لام » و «را»ست</p><p>تاج سر هدهد راه هدی ست</p><p>نقطه «بی » پست ز ارباب راز</p><p>تخم امید است به خاک نیاز</p><p>نقطه نونش پی دفع گزند</p><p>بر سر نار است نهاده سپند</p><p>وان دوی دیگر شده چون مردمک</p><p>نور ده دیده ملک و ملک</p><p>نوزده حرف ست به وقت شمار</p><p>فیض رسانیده به هژده هزار</p><p>وصف رحیم است شده ختم آن</p><p>صورت ختم آمده در وی عیان</p><p>این دو دلیل است که از کردگار</p><p>فیض رحیم است بود ختم کار</p><h2><a id="poem-65901" href="https://ganjoor.net/jami/7ourang/7-3/sh3">بخش ۳ - در ارداف تسمیه به تحمید که فاتحه کتاب مجید و فاتح ابواب مزید است</a></h2>
<p>آنچه نگارد پی این خوش رقم</p><p>بر سر هر نامه دبیر قلم</p><p>حمد خداییست که از کلک کن</p><p>بر ورق باد نویسد سخن</p><p>چون رقم او بود این تازه حرف</p><p>جز به ثنایش نتوان کرد صرف</p><p>لیک ثنایش ز بیان برتر است</p><p>هر چه زبان گوید ازان برتر است</p><p>نطق و ثنایش چه تمناست این</p><p>عقل و تمناش چه سوداست این</p><p>نیست سخن جز گرهی چند سست</p><p>طبع سخنور زده بر باد چست</p><p>هیچ گشادی نبود در گره</p><p>گر نشود کار به آن بند به</p><p>صد گره از رشته پر تاب و پیچ</p><p>گر بگشایند در آن نیست هیچ</p><p>عقل درین عقده ز خود گشته گم</p><p>کرده درین فکر سر رشته گم</p><p>رشته فکرش که سزد پر گهر</p><p>پر بود اینجا ز گره سر به سر</p><p>می دهد این رشته ز سبحه نشان</p><p>صد گره افتاده در او مهره سان</p><p>عقل گرفته به کفش سبحه وار</p><p>عاجزی خویش کند زان شمار</p><p>آنکه نه دم می زند از عجز کیست</p><p>غایت این کار بجز عجز چیست</p><p>عجز به از هر دل دانا که هست</p><p>بر در آن حی توانا که هست</p><p>مرسله بند گهر کان جود</p><p>سلسله پیوند نظام وجود</p><p>غره فروز سحر خاکیان</p><p>مشعله سوز شب افلاکیان</p><p>خوان کرامت نه آیندگان</p><p>گنج سلامت ده پایندگان</p><p>چشمه کن قله قاف قدم</p><p>نایژه پرداز شکاف قلم</p><p>روز برآرنده شبهای تار</p><p>کارگزارنده مردان کار</p><p>واهب هر مایه که سودیش هست</p><p>قبله هر سر که سجودیش هست</p><p>دایره ساز سپر آفتاب</p><p>تیرگر باد و زره باف آب</p><p>عیب نهان دار هنر پروران</p><p>عذر پذیرنده عذر آوران</p><p>آب زن آتش سودای عقل</p><p>تاب ده دست تمنای عقل</p><p>صیقلی صاف ضمیران پاک</p><p>صیرفی گنج پذیران خاک</p><p>سر شکن خامه تدبیرها</p><p>خامه کش نامه تقصیرها</p><p>ایمنی وقت هراسندگان</p><p>روشنی حال شناسندگان</p><p>تازه کن جان به نسیم حیات</p><p>کارگر کارگه کائنات</p><p>ساخت چو صنعش قلم از «کاف » و «نون »</p><p>شد به هزاران رقمش رهنمون</p><p>سطر نخست از ورق این سواد</p><p>قدس نژادان تجرد نهاد</p><p>مایه ایشان ز هیولا بری</p><p>پایه ایشان ز صور برتری</p><p>جیب بقاشان ز فنا سوده نی</p><p>دامنشان ز آب و گل آلوده نی</p><p>جنبش ایشان به هنرهای خاص</p><p>از کشش چنگ طبیعت خلاص</p><p>ناشده اقلیم دوام و ثبات</p><p>تنگ بر ایشان ز حدود و جهات</p><p>سطر دوم نه فلک لاجورد</p><p>گرد یکی نقطه همه تیز گرد</p><p>کوشش ایشان به پیام سروش</p><p>گردش ایشان ز سر عقل و هوش</p><p>برده به چوگان ارادت همه</p><p>گوی ز میدان سعادت همه</p><p>بلکه به رقص آمده صوفی وشند</p><p>دایم ازین رقص چو صوفی خوشند</p><p>داده به هر دور ز ادوارشان</p><p>نور دگر واهب انوارشان</p><p>سطر سوم نیست بجز چار حرف</p><p>درج به هر چار رموز شگرف</p><p>هر چه بود در خم طاق سپهر</p><p>جمله ازین چار نموده ست چهر</p><p>قدرتش آن را به هم آمیخته ست</p><p>هر دم ازان نقش نو انگیخته ست</p><p>نقش نخستین چه بود زان جماد</p><p>کز حرکت بر در او ایستاد</p><p>کوه نشسته به مقام وقار</p><p>یافته در قعده طاعت قرار</p><p>کان که بود خازن گنجینه اش</p><p>ساخته پر لعل و گهر سینه اش</p><p>هر گهری دیده رواجی دگر</p><p>گشته فروزنده تاجی دگر</p><p>نوبت ازین پس به نبات آمده</p><p>چابک و شیرین حرکات آمده</p><p>بر زده از روزنه خاک سر</p><p>برده به یکچند بر افلاک سر</p><p>چتر برافراخته از برگ و شاخ</p><p>ساخته بر سایه نشین جا فراخ</p><p>کاه فشانده ز شکوفه درم</p><p>گاه ز میوه شده خوان کرم</p><p>جنبش حیوان شده بعد از نبات</p><p>گشته روان در گلش آب حیات</p><p>از ره حس برده ز مقصود بوی</p><p>پویه کنان کرده به مقصود روی</p><p>با دل خواهنده ز جا خاسته</p><p>رفته به هر جا که دلش خواسته</p><p>خاتمه این همه هست آدمی</p><p>یافته زو کار جهان محکمی</p><p>اول فکر آخر کار آمده</p><p>فکر کن و کارگزار آمده</p><p>بر کفش از عقل نهاده چراغ</p><p>داده ز هر شمع و چراغش فراغ</p><p>کارکنان داده به عقل از حواس</p><p>گشته به هر مقصد ازان ره شناس</p><p>باصره را داده به بینش نوید</p><p>راه نموده به سیاه و سپید</p><p>سامعه را کرده به بیرون دو در</p><p>تا ز چپ و راست نیوشد خبر</p><p>ذایقه را داده به روی زبان</p><p>کام ز شیرینی و شور جهان</p><p>لامسه را نقد نهاده به مشت</p><p>گنج شناسایی نرم و درشت</p><p>شامه را از گل و ریحان باغ</p><p>ساخته چون غنچه معطر دماغ</p><p>بر تنش این پنج حس ظاهرند</p><p>پنج دگر کارگر اندر سرند</p><p>کارکنان خردند این همه</p><p>بهر خرد نامزدند این همه</p><p>تا به مددگاری ایشان خرد</p><p>پی به شناسایی مبدع برد</p><p>چست ببندد کمر بندگی</p><p>بندگیی مایه صد زندگی</p><p>زندگیی مدت آن لایزال</p><p>در کنف عاطفت ذوالجلال</p><p>جامی اگر زنده دلی بنده باش</p><p>بنده این زنده پاینده باش</p><p>بندگیش زندگی آمد تمام</p><p>زندگی این باشد و بس والسلام</p><h2><a id="poem-65902" href="https://ganjoor.net/jami/7ourang/7-3/sh4">بخش ۴ - مناجات اول متضمن اشارت به شواهد جود و دلایل وجود حق سبحانه ما اعلی شأنه و اجلی برهانه</a></h2>
<p>ای صفت خاص تو واجب به ذات</p><p>بسته به تو سلسله ممکنات</p><p>گر نرسد قافله بر قافله</p><p>فیض تو در هم درد این سلسله</p><p>کون و مکان شاهد جود تواند</p><p>حجت اثبات وجود تواند</p><p>دایره چرخ مدار از تو یافت</p><p>مرحله خاک قرار از تو یافت</p><p>کیسه پر لعل و زر کان که هست</p><p>قدرت تو بر کمر کوه بست</p><p>در سخن را که گره کرده ای</p><p>در صدف سینه تو پرورده ای</p><p>عرصه گیتی که بود باغسان</p><p>تربیت لطف تواش باغبان</p><p>چشمه مهرست گل اصفرش</p><p>گوی فلک غنچه نیلوفرش</p><p>طاسچه نرگس او دور ماه</p><p>جلوه گه نسترنش صبحگاه</p><p>شاخ شکوفه است ثریا در او</p><p>سرخ شفق لاله حمرا در او</p><p>سوسن آزاد وی آزادگان</p><p>سبزه به زیر قدم افتادگان</p><p>سرو وی آن سایه ور سربلند</p><p>کآمده از دست تهی بهره مند</p><p>آنست بنفشه که ز چرخ درشت</p><p>جامه کبود آمده و کوژپشت</p><p>شاخ گلش قامت شوخان شنگ</p><p>غنچه او خون شده دلهای تنگ</p><p>بلبل آن طبع سخن پروران</p><p>در چمن نطق زبان آوران</p><p>این همه آثار که نادر نماست</p><p>بر صفت هستی قادر گواست</p><p>رو به تو آریم که قادر تویی</p><p>نظم کن سلک نوادر تویی</p><p>باغ نشان گر ندهد زیب باغ</p><p>باغ شود بر دل نظاره داغ</p><p>ور دهدش جلوه به هر زیوری</p><p>هر ورقی باشد ازان دفتری</p><p>ثبت در او قاعده هستیش</p><p>در هنر خویش سبک دستیش</p><p>رنگرز باغ تویی باغ ما</p><p>کارگه صنعت صباغ ما</p><p>همچو گلیم از تو شده سرخ روی</p><p>رنگرزی های تو را شرح گوی</p><p>تیغ زبان آخته چون سوسنیم</p><p>تیغ شناسایی تو می زنیم</p><p>بودی و این باغ دل افروز نی</p><p>باشی و میدان شب و روز نی</p><p>بحر بقایی تو و باقی سراب</p><p>منک المبداء و الیک المآب</p><h2><a id="poem-65903" href="https://ganjoor.net/jami/7ourang/7-3/sh5">بخش ۵ - مناجات دوم متضمن اشارت به آنکه حقیقت حق وجود صرف است و هستی مطلق جل ذکره و عم بره</a></h2>
<p>ای علم هستی ما با تو پست</p><p>نیست به خود هست به تو هر چه هست</p><p>ذات تو هم هستی و هم هست کن</p><p>هست کن عالم نوی و کهن</p><p>هست تویی هستی مطلق تویی</p><p>هست که هستی بود الحق تویی</p><p>هر چه نه هستی به سرای مجاز</p><p>باشدش البته به هستی نیاز</p><p>آنچه نه محتاج به کس هستی است</p><p>بر همه کس زانش زبردستی است</p><p>نام و نشانت نه و دامن کشان</p><p>می گذری بر همه نام و نشان</p><p>پست و بلند از کرمت بهره مند</p><p>با تو یکی نسبت پست و بلند</p><p>با همه چون جان به تن آمیزناک</p><p>پاک ز آلایش ناپاک و پاک</p><p>چشم مشبه ز جمال تو کور</p><p>عقل منزه ز کمال تو دور</p><p>ناقه تنزیه چو تنها فتاد</p><p>پای ز معموره به صحرا نهاد</p><p>حادی تشبیه چو محمل براند</p><p>رفت به معموره و در گل بماند</p><p>ای ز تو معموره و صحرا همه</p><p>بود تو هم بی همه هم با همه</p><p>در تو نیند این دو صفت جز به هم</p><p>چون ننمایند تجاوز به هم</p><p>هست ز تنزیه تو تشبیه تو</p><p>نیست جز این غایت تنزیه تو</p><p>نور بسیطی و غباریت نی</p><p>بحر محیطی و کناریت نی</p><p>نیست کناریت ولی صد هزار</p><p>گوهرت از موج فتد بر کنار</p><p>موج تو بود آن که شدی جلوه گر</p><p>در خود و بر خود به هزاران صور</p><p>در تتق ذات تو هر سر که بود</p><p>روی در آیینه علمت نمود</p><p>صورتشان عکس نما شد ز ذات</p><p>ذات ز تکرار صور شد ذوات</p><p>انجمن جمع همه عالم است</p><p>رونق آن انجمن از آدم است</p><p>با تو خود آدم که و عالم کدام</p><p>نیست ز غیر تو نشان غیر نام</p><p>گر چه نمایند بسی غیر تو</p><p>نیست درین عرصه کسی غیر تو</p><p>کیست به پیدایی تو در جهان</p><p>مانده ز پیدایی خویشی نهان</p><p>تو همه جا حاضر و من جا به جای</p><p>می زنم اندر طبلت دست و پای</p><p>چون فتم از پای مرا دستگیر</p><p>انت نصیری و الیک المصیر</p><h2><a id="poem-65904" href="https://ganjoor.net/jami/7ourang/7-3/sh6">بخش ۶ - مناجات سیم متضمن اشارت به آنکه موجب غفلت آدمی از نور شهود او دوام فیض و استمرار وجود اوست و اگر فرضا یک لحظه آن فیض منقطع شدی همه کس بر آن معنی مطلع گشتی</a></h2>
<p>ای ز وجود تو نمود همه</p><p>جود تو سرمایه بود همه</p><p>مبدع نوی و کهن ما تویی</p><p>هست کن و نیست کن ما تویی</p><p>کارگرانند درین کارگاه</p><p>ز آتش لا سوخته در لااله</p><p>نیست ز لا مخلصی الا تو را</p><p>حکم تبارک و تعالی تو را</p><p>فیض نوالت چو پیاپی رسد</p><p>کس به شناسایی آن کی رسد</p><p>در خم این دایره هزل و جد</p><p>ضد متبین نشود جز به ضد</p><p>از عدم انوار قدم بازگیر</p><p>از رقم لوح قلم بازگیر</p><p>سبحه بکش از کف روحانیان</p><p>رخنه فکن در صف نورانیان</p><p>از سر کرسی بفکن عرش را</p><p>خوان پی کرسی نهیش فرش را</p><p>پایه کرسی به زمین بر فرو</p><p>گرد مذلت بنشین گو بر او</p><p>زلزله در گنبد اخضر فکن</p><p>یک دو سه قاروره به هم در شکن</p><p>منطقه بگشا ز میان فلک</p><p>تیر بیفکن ز کمان فلک</p><p>بازگشا عقد ثریا ز هم</p><p>ساز جدا پیکر جوزا ز هم</p><p>گاو چرا خورده این مرغزار</p><p>شیر جهان خوار فنا را سپار</p><p>قطع کن از داس اجل خوشه اش</p><p>ساز پی راه فنا توشه اش</p><p>باغ عناصر که زمینش خوش است</p><p>آب گوارنده هوا دلکش است</p><p>هست گلی رسته در او آتشین</p><p>غنچه آن گلشن چرخ برین</p><p>یار بر این باغ ز انجم تگرگ</p><p>در هم و بر هم شکنش شاخ و برگ</p><p>خاصترین میوه آن کادمیست</p><p>لذتش از چاشنی محرمیست</p><p>پخته و خامش همه بر خاک ریز</p><p>بر سرش از باد اجل خاک بیز</p><p>تا همه دانند که صانع تویی</p><p>مبدع این جمله بدایع تویی</p><p>هستی و پایندگی از توست و بس</p><p>مردگی و زندگی از توست و بس</p><p>جز تو کسی نیست به ملک قدم</p><p>کز لمن الملک فرازد علم</p><p>جامی اگر نیست ز بخت نژند</p><p>چون علم خسرویش سربلند</p><p>از علم فقر بلندیش ده</p><p>زیر علم سایه پسندیش ده</p><h2><a id="poem-65905" href="https://ganjoor.net/jami/7ourang/7-3/sh7">بخش ۷ - مناجات چهارم در التجا و اعتصام به ذوالجلال والاکرام و طلب توفیق در تحقیق این مقصد و مرام</a></h2>
<p>ای ز کرم چاره گر کارها</p><p>مرهم راحت نه آزارها</p><p>روشنی دیده بینندگان</p><p>پردگی پرده نشینندگان</p><p>عقده گشاینده هر مشکلی</p><p>قبله نماینده هر مقبلی</p><p>توشه نه گوشه نشینان پاک</p><p>خوشه ده دانه فشانان خاک</p><p>بازوی تأیید هنرپیشگان</p><p>قبله توحید یک اندیشگان</p><p>شانه زن زلف عروس بهار</p><p>مرسله بند گلوی شاخسار</p><p>از نم لطفی که هوا ریخته</p><p>عقد در از گوش گل آویخته</p><p>در دل محرم ز جمالت چراغ</p><p>سیه محروم ز تو داغ داغ</p><p>طاعت تو نغزترین پیشه ای</p><p>فکرت تو مغز هر اندیشه ای</p><p>پای طلب راه گذار از تو یافت</p><p>دست توان قوت کار از تو یافت</p><p>بلکه تویی کارگر راستین</p><p>دست همه دست تو را آستین</p><p>تا نکنی تو نتوانیم ما</p><p>گر ندهی تو چه ستانیم ما</p><p>نیست درین کارگاه گیر و دار</p><p>جز تو کسی کاید ازو هیچ کار</p><p>روی عبادت به تو آریم و بس</p><p>چشم عنایت ز تو داریم و بس</p><p>در کف ما مشعل توفیق نه</p><p>ره به نهانخانه تحقیق ده</p><p>اهل دل از نظم چو محفل نهند</p><p>باده راز از قدح دل دهند</p><p>رشحی ازان باده به جامی رسان</p><p>رونق نظمش به نظامی رسان</p><p>پست چو خاکست بریز از نوش</p><p>جرعه ای از بزمگه خسروش</p><p>قافیه آنجا که نظامی نواست</p><p>بر گذر قافیه جامی سزاست</p><p>بر سر خسرو که بلند افسر است</p><p>از کف درویش گلی در خور است</p><p>این نفس از همت دون من است</p><p>وین هوس از طبع زبون من است</p><p>ورنه از آنجا که کرم های توست</p><p>کی بودم رشته امید سست</p><p>صد چو نظامی و چو خسرو هزار</p><p>شایدم از جام سخن جرعه خوار</p><p>بر همه در شعر بلندیم بخش</p><p>مرتبه شرع پسندیم بخش</p><p>پایه نظمم ز همه بگذران</p><p>خاصه به نعت سر پیغمبران</p><h2><a id="poem-65906" href="https://ganjoor.net/jami/7ourang/7-3/sh8">بخش ۸ - نعت اول منبی از تقدم حقیقت وی بر همه حقایق امکانی به حسب مرتبه و وجود روحانی صلی الله علیه و سلم</a></h2>
<p>اختر برج شرف کاینات</p><p>گوهر درج صدف کاینات</p><p>جنبش اول ز محیط قدم</p><p>سلسله جنبان وجود از عدم</p><p>کلک عنایت چو رقم ساز کرد</p><p>از همه پیش این رقم آغاز کرد</p><p>مطلع دیباچه این ابجد است</p><p>پیشترین حرف که در احمد است</p><p>نقطه وحدت چو قد افراخته</p><p>از پی احمد الفی ساخته</p><p>کرده چو قطر آن الف مستقیم</p><p>دایره غیب هویت دو نیم</p><p>نیمی از آن قوس جهان قدم</p><p>قوس دگر ممکن رو در عدم</p><p>بر هدف انداخته از دست پاک</p><p>زین دو کمان تیر زهی شست پاک</p><p>صدرنشین اوست درین پیشگاه</p><p>کنت نبیا بود آن را گواه</p><p>بود ز رخ شمع نبوت فروز</p><p>آب ندیده گل آدم هنوز</p><p>رفعت ازو منبر افلاک را</p><p>رونق ازو خطبه لولاک را</p><p>جز پی آن شاه رسالت مآب</p><p>چرخ نزد خیمه زرین طناب</p><p>جز پی آن شمع هدایت پناه</p><p>ماه نشد قبه این بارگاه</p><p>تا نه فروغ از رخش اندوختند</p><p>مشعله مهر نیفروختند</p><p>تا نه نظر بر قدش انداختند</p><p>قایمه عرش نیفراختند</p><p>خنده او جان به جهان در دمید</p><p>منصب احیا به مسیحا رسید</p><p>برق وی از وادی موسی بجست</p><p>لمعه نور آمد از آنش به دست</p><p>قامت طوبی ز قدش سایه ایست</p><p>سدره ز کاخ شرفش پایه ایست</p><p>رشحه جام کرمش سلسبیل</p><p>مرغ هوای حرمش جبرئیل</p><p>نور مبین ناصیه پاک او</p><p>حبل متین حلقه فتراک او</p><p>تا زندش در خم فتراک دست</p><p>عرش برین بر سر کرسی نشست</p><p>او چه خور و صبح ویست آفتاب</p><p>صبح ز خورشید بود نور یاب</p><p>گر نه فروغی ز رخش تافتی</p><p>صبح وی این نور کجا یافتی</p><p>هست درین دایره رسمی درست</p><p>تابش مهر از پس و صبح از نخست</p><p>نورفشان اوست چه پیش و چه پس</p><p>منبع انوار همین اوست بس</p><p>جامی از آلایش خود دور باش</p><p>ذره صفت غرقه این نور باش</p><h2><a id="poem-65907" href="https://ganjoor.net/jami/7ourang/7-3/sh9">بخش ۹ - نعت دوم در صفت معراج که از آسمان رسالت وی پایه ایست بس بلند و از آفتاب جلالت وی سایه ایست بس ارجمند</a></h2>
<p>یک شبی از صبح دل افروزتر</p><p>وز شب و روز همه فیروزتر</p><p>طره او نافه دولت گشای</p><p>غره او نور سعادت فزای</p><p>بارقه لطف درافشان در او</p><p>ابر عنایت گهر افشان در او</p><p>خواجه که آمد دو جهان بنده اش</p><p>کرد مدد دولت پاینده اش</p><p>عشق رگ جانش کشیدن گرفت</p><p>دل پی جانانش طپیدن گرفت</p><p>بر مژه از اشک ره خواب زد</p><p>راه طلب از ز سرشک آب زد</p><p>چون نم آن ابر کرامت نثار</p><p>باز نشاند از ره مقصد غبار</p><p>قاصدی از کشور نورانیان</p><p>پاک ز آلایش ظلمانیان</p><p>آمد و آورد براقی چو برق</p><p>پیکری از نور قدم تا به فرق</p><p>اوج سپر همچو شهاب اشهبی</p><p>چرخ ممر همچو قمر کوکبی</p><p>رفتن او جستن تیر از کمان</p><p>جستن او حجت طی مکان</p><p>پیش نرفته نظر از گام او</p><p>بود به هم جنبش و آرام او</p><p>گفت که ای ساقی ابرار خیز</p><p>جرعه بر این گنبد دوار ریز</p><p>ساخته ای عرش برین فرش را</p><p>فرش قدم کن چو زمین عرش را</p><p>راهرو راسترو «ماغوی »</p><p>رهبر روشن نظر «ماطغی »</p><p>خلعت اسری به برانداخته</p><p>جامه شب رفتن ازان ساخته</p><p>پای درآورد به پشت براق</p><p>خواند بر آفاق که هذا فراق</p><p>تافت ز بیت الحرم او را لگام</p><p>زد به طواف حرم قدس گام</p><p>بود ازو گام نهادن همان</p><p>در حرم قدس ستادن همان</p><p>باز از آنجا کمر عزم جست</p><p>روی سفر کرد به قصر نخست</p><p>شد به در خانه ماه آفتاب</p><p>یافت به یک حلقه زدن فتح باب</p><p>رفت در آن خانه به صد عز و ناز</p><p>خانه نشینان به هزاران نیاز</p><p>سجده کنان بوسه به پایش زدند</p><p>طبل دعا کوس ثنایش زدند</p><p>کای به درت ملک و ملک ملتجی</p><p>جئت الینا و لنعم المجی</p><p>آمدی و آمدنت بس خوش است</p><p>دیدن روی تو عجب دلکش است</p><p>خاک رهت بر سر ما تاج باد</p><p>هر شب عمرت شب معراج باد</p><p>خانه به خانه به همین رسم و راه</p><p>سایه طوبی شدش آرامگاه</p><p>باز برافراخت از آنجا لوا</p><p>رو به سراپرده «ثم استوی »</p><p>همنفسش زد نفس «لو دنوت »</p><p>زو شرف همنفسی گشت فوت</p><p>پای ازان پایه فراتر نهاد</p><p>عرش به زیر قدمش سر نهاد</p><p>خرقه تن را ز تن جان فکند</p><p>بر کتفش خلعت احسان فکند</p><p>آن که ازین خرقه مجرد شده</p><p>جاذبه شوق یکی صد شده</p><p>خیمه برون زد ز حدود و جهات</p><p>پرده او شد تتق نور ذات</p><p>تیرگی هست ازو دور گشت</p><p>پردگی پرده آن نور گشت</p><p>کیست کزان پرده شود پرده ساز</p><p>زمزمه ای گوید ازان پرده باز</p><p>هست ز پرده بدر این گفت و گوی</p><p>به که شود مختصر این گفت و گوی</p><p>خواجه در آن پرده چو دید آنچه دید</p><p>وانچه نیاید به زبان هم شنید</p><p>یافت اجازت که ز اقلیم راز</p><p>راحله راند به حریم مجاز</p><p>کرد گذر بر صف افلاکیان</p><p>شد ز تواضع شرف خاکیان</p><p>آمد و بر ریگ حرم بسترش</p><p>گرم هنوز از تن جان پرورش</p><p>چون طلبیدند ازان گنج پاک</p><p>بهره خود خانه خرابان خاک</p><p>در دل هر خانه خرابی که خواست</p><p>ریخت نصیبی به نصابی که خواست</p><p>بود به یک لحظه در آن نیمه شب</p><p>آمدن و رفتن او ای عجب</p><p>بود بلی نور زمین و آسمان</p><p>در سفر نور نگنجد زمان</p><p>عالم ازان نور بود مستنیر</p><p>دست بزن جامی و دامانش گیر</p><p>بو که از آنجا به ضیایی رسی</p><p>راه بیابی و به جایی رسی</p><h2><a id="poem-65908" href="https://ganjoor.net/jami/7ourang/7-3/sh10">بخش ۱۰ - نعت سیم منبی از بعض معجزات وی که از حد عد متجاوز است و نطاق نطق از احاطه به آن عاجز</a></h2>
<p>ای ز تو شق خرقه ماه منیر</p><p>پیش تو مهر آمده فرمان پذیر</p><p>قصر نبوت به تو چون شد بلند</p><p>کسر به مقصوره کسری فکند</p><p>چتر فرازنده فرقت سحاب</p><p>سایه نشین چتر تو را آفتاب</p><p>سایه ندیدت به زمین هیچ کس</p><p>نور بود سایه خورشید و بس</p><p>جانت ز آلایش تن پاک بود</p><p>سایه نینداخت بر این خاک تود</p><p>دیده تو هم ز پس و هم ز پیش</p><p>دیده چو چشم همه عالم ز پیش</p><p>روحی و غایب نه ز تو هیچ سوی</p><p>در نظرت هست یکی پشت و روی</p><p>شمعی و نور از تو رسد جمع را</p><p>پشتی و رویی نبود شمع را</p><p>سنگ سیه در کف تو سبحه سنج</p><p>دل سیهان را شده آن سبحه رنج</p><p>بحر کرم موج زن از مشت تو</p><p>مقسم آن فرجه انگشت تو</p><p>گرسنه و تشنه هزاران هزار</p><p>گشته ازان جرعه کش و لقمه خوار</p><p>نخل که بودش به زمین سخت پای</p><p>جست به فرموده امرت ز جای</p><p>کرد به هر سو که تو خواندی خرام</p><p>ساخت به هر جا که تو گفتی مقام</p><p>بر در غاری که گذار تو بود</p><p>وز طلب خصم حصار تو بود</p><p>پرده چرا بافت یکی جانور</p><p>بیضه برای چه نهاد آن دگر</p><p>تا نرسد زخمی از اهل خلاف</p><p>آمدت این بیضه گر آن درع باف</p><p>مایده کان نیم شبیت آمده</p><p>روزیی از خوان «ابیت » آمده</p><p>«یطعمنی » طعمه و «یسقینی » آب</p><p>اینت گوارنده طعام و شراب</p><p>چون لب تو لقمه ز بزغاله کرد</p><p>لقمه به زیر لب تو ناله کرد</p><p>گفت که آلوده به زهرم مخور</p><p>گر چه برد تلخی زهر این شکر</p><p>قبضه ریگی که فشاندی ز کف</p><p>شد بصر بی بصرانش هدف</p><p>سرمه صفت نور بصر را کفیل</p><p>بود که شد در نظر خصم میل</p><p>جامی عاجز که نواساز توست</p><p>بسته لب از نکته اعجاز توست</p><p>گر چه گهروار چو تیغ آمده ست</p><p>بلکه گهربار چو میغ آمده ست</p><p>خواست به نعتت گهری تابناک</p><p>ریخت ز رویش خوی خجلت به خاک</p><h2><a id="poem-65909" href="https://ganjoor.net/jami/7ourang/7-3/sh11">بخش ۱۱ - نعت چهارم در اقتباس نور و التماس حضور آن حضرت صلی الله علیه و سلم</a></h2>
<p>ای به سرا پرده یثرب به خواب</p><p>خیز که شد مشرق و مغرب خراب</p><p>رفته ز دستیم برون کن ز برد</p><p>دستی و بنمای یکی دستبرد</p><p>توبه ده از سرکشی ایام را</p><p>باز خر از ناخوشی اسلام را</p><p>مهد مسیح از فلک آور به زیر</p><p>رایت مهدی به فلک زن دلیر</p><p>کاله دجال بنه بر خرش</p><p>رو به بیابان عدم ده سرش</p><p>افسر ملک از سر دونان بکش</p><p>دامن دولت ز زبونان بکش</p><p>باز پسان را فکن از پیشگاه</p><p>داد ستم کش ز ستم کیش خواه</p><p>خامه مفتی که چو انگشت آز</p><p>شد ز پی لقمه ربایی دراز</p><p>دست سیاست بکش و بشکنش</p><p>همچو نی اندر بن ناخن زنش</p><p>واعظ پر گو که به پستیست بند</p><p>پایه خود کرده ز منبر بلند</p><p>چون نه بزرگ است ز شرعش سخن</p><p>منبر او بر سر او خرد کن</p><p>صومعه را قاعده تازه نه</p><p>رخت خرابات به دروازه نه</p><p>بدعتیان را ره سنت نمای</p><p>عزلتیان را در عزت گشای</p><p>خرقه تزویر به صد پاره کن</p><p>جان مزور ز تن آواره کن</p><p>شعله فکن خرمن ابلیس را</p><p>مهره شکن سبحه تلبیس را</p><p>گنج تو در خاک نهان دیر ماند</p><p>نور تو غایب ز جهان دیر ماند</p><p>پرتو روی تو که هست آفتاب</p><p>بود ازو کشور دین نور یاب</p><p>برق فراقت چو جهانسوز شد</p><p>مشعل یارانت شب افروز شد</p><p>مشعلشان چرخ چو بی نور کرد</p><p>صبح هدی را شب دیجور کرد</p><p>ظلمت بدعت همه عالم گرفت</p><p>بلکه جهان جامه ماتم گرفت</p><p>کاش فتد ز اوج عروجت رجوع</p><p>باز کند نور جمالت طلوع</p><p>دیده عالم به تو روشن شود</p><p>گلخن گیتی ز تو گلشن شود</p><p>دولتیان از تو علم برکشند</p><p>ظلمتیان رو به عدم در کشند</p><p>جامی از آنجا که هوادار توست</p><p>روی تو نادیده گرفتار توست</p><p>گر لب جانبخش تو فرمان دهد</p><p>بر قدمت سر نهد و جان دهد</p><h2><a id="poem-65910" href="https://ganjoor.net/jami/7ourang/7-3/sh12">بخش ۱۲ - نعت پنجم در ادب ضراعت امیدواران و طلب شفاعت گناهکاران</a></h2>
<p>ای عربی نسبت امی لقب</p><p>بنده تو هم عجم و هم عرب</p><p>رشک خوری تافته از اوج ناز</p><p>مغرب تو یثرب و مشرق حجاز</p><p>گرد سرت ابطحی و یثربی</p><p>خاک درت مشرقی و مغربی</p><p>تیغ عرب زن که فصاحت تو راست</p><p>صید عجم کن که ملاحت تو راست</p><p>گر به قلم غالیه سا نیستی</p><p>یا به خط انگشت نما نیستی</p><p>صبح تو گو دود چراغی مدار</p><p>باغ تو گو پای کلاغی مدار</p><p>چون ز تو خوانند و نویسند هم</p><p>گر تو نخوانی ننویسی چه غم</p><p>از تو سیه راست سفیدی امید</p><p>به که سیاهی ننهی بر سفید</p><p>خواندنت این بس که سخن رانده ای</p><p>دور روان را به خدا خوانده ای</p><p>گوش جهان گاه خدا خوانیت</p><p>درج گهر شد ز سخنرانیت</p><p>گر شبهی ماند ازین درج دور</p><p>یا شرری ندهد ازین برج نور</p><p>زان نسزد تهمتی این درج را</p><p>زان نرسد ظلمتی این برج را</p><p>لعل لبت چون شکر افشان کند</p><p>کشور جان را شکرستان کند</p><p>طوطی طبعم که ثناخوان توست</p><p>در هوس یک شکر افشان توست</p><p>خار جفا ریخت به راهم گناه</p><p>لب بگشا عذر گناهم بخواه</p><p>تا که کنم تازه ثناخوانیی</p><p>ای شکرستان شکر افشانیی</p><p>تا فتد این بار ز گردن مرا</p><p>بوی رهایی رسد از من مرا</p><p>رسته ز خود بوسه به خاکت دهم</p><p>رو به در روضه پاکت نهم</p><p>خاطر گویا و زبانی خموش</p><p>از دل پر جوش برآرم خروش</p><p>گویمت ای خواجه فقیریم بین</p><p>عجز و نگونساری و پیریم بین</p><p>شد الفم لام ز غم های ژرف</p><p>گوش کن از حال من این یک دو حرف</p><p>آمده ام با همه آلایشی</p><p>منتظر بخشش و بخشایشی</p><p>دایره کش کردم از انگشت دست</p><p>تا نهدم دور فلک پشت دست</p><p>گرددم آن دایره حصن امان</p><p>از خطر چرخ و خطای زمان</p><p>از همه آفات نشینم سلیم</p><p>بر در بار تو چو جامی مقیم</p><h2><a id="poem-65911" href="https://ganjoor.net/jami/7ourang/7-3/sh13">بخش ۱۳ - در منقبت قطب الطریق غوث الخلایق خواجه بهاء الملة والدین محمد البخاری المعروف به نقشبند قدس الله تعالی سره</a></h2>
<p>در خم این دایره نقش بند</p><p>چند شوی بند به هر نقش چند</p><p>نقش رها کن سوی بی نقش رو</p><p>دیده به هر نقش چه داری گرو</p><p>نقش چو پرده ست و تو ز افسردگی</p><p>مایل پرده شد از پردگی</p><p>برفکن از پردگی این پرده را</p><p>گرم کن از وی دل افسرده را</p><p>رستن ازین پرده که بر جان توست</p><p>بی مدد پیر نه امکان توست</p><p>وان گهر پاک نه هر جا بود</p><p>معدن آن خاک بخارا بود</p><p>سکه که در یثرب و بطحا زدند</p><p>نوبت آخر به بخارا زدند</p><p>از خط آن سکه نشد بهره مند</p><p>جز دل بی نقش شه نقشبند</p><p>خواجه بسته ز سر بندگی</p><p>در صف صفوت کمر بندگی</p><p>تاج بها بر سر دین او نهاد</p><p>قفل هوا از در دین او گشاد</p><p>قطب یقین نقطه توحید او</p><p>خلعت دین خرقه تجرید او</p><p>سر فنا را کس ازو به نگفت</p><p>در بقا را کس ازو به نسفت</p><p>اول او آخر هر منتهی</p><p>زآخر او جیب تمنا تهی</p><p>سایه او را قدم فرش سای</p><p>پایه او را به سر عرش پای</p><p>صورت او راست به میزان شرع</p><p>جان وی و زندگی از جان شرع</p><p>حق طلبان را به نظرهای خاص</p><p>داده ز اندیشه باطل خلاص</p><p>هر که بدان گنج عنایت رسید</p><p>رخت بدایت به نهایت کشید</p><p>راهنمای سفر اندر وطن</p><p>خلوتی دایره انجمن</p><p>کم زده بی همدمی هوش دم</p><p>در نگذشته نظرش از قدم</p><p>بس که ز خود کرده به سرعت سفر</p><p>باز نمانده قدمش از نظر</p><p>وقت توجه شده خم چون کمان</p><p>از چله خلوتیان بر کران</p><p>بین که چه سان کرده دو صد قافله</p><p>صید کمانی و کمان بی چله</p><p>چون ز نشان ها به عیان آمده</p><p>محو نشانهاش نشان آمده</p><p>یافته در طی مقامات خویش</p><p>بی صفتی را صفت ذات خویش</p><p>سلسله نسبت پیران او</p><p>عروه وثقای اسیران او</p><p>افکند آوازه آن سلسله</p><p>در صف شیران جهان زلزله</p><p>سفله که نامش به حقارت برد</p><p>نام خود از لوح بصارت برد</p><p>دیده خفاش بود روز کور</p><p>ور نه ز خورشید نبودی نفور</p><p>طایر روحش که ازین کهنه دام</p><p>سدره نشیمن شد و طوبی مقام</p><p>باد به فرخنده مقر مستقر</p><p>عند ملیک صمد مقتدر</p><h2><a id="poem-65912" href="https://ganjoor.net/jami/7ourang/7-3/sh14">بخش ۱۴ - در دعای دولتخواهی جناب ارشاد پناهی خواجه ناصرالدین عبیدالله ادام الله تعالی ظلال ارشاده علی مفارق الطالبین الی یوم الدین</a></h2>
<p>زد به جهان نوبت شاهنشهی</p><p>کوکبه فقر عبیداللهی</p><p>آن که ز حریت فقر آگه است</p><p>خواجه احرار عبیدالله است</p><p>روی زمین کش نه سر و نی بن است</p><p>در نظرش چون روی یک ناخن است</p><p>یک روی ناخن که به دست آمدش</p><p>کی به ره فقر شکست آمدش</p><p>لجه بحر احدیت دلش</p><p>صورت کثرت صدف ساحلش</p><p>باشد از آن لجه ناقعر یاب</p><p>قبه نه توی فلک یک حباب</p><p>داده چو نم کلک گهر ریز را</p><p>شست ستمنامه چنگیز را</p><p>خامه او کرده ز نسخ رقاع</p><p>محو خط نامه ظلم از بقاع</p><p>رقعه او نور ده هر سواد</p><p>بقعه او ثانی خیرالبلاد</p><p>تاجوران حلقه به گوش درش</p><p>یافته فر از رخ فرخ فرش</p><p>از لب شیرین چو شکر ریخته</p><p>قوت روان با شکر آمیخته</p><p>گشته ملایک مگس خوان او</p><p>راتبه خوار از شکرستان او</p><p>حلقه اصحاب که گرد ویند</p><p>بهره ور از وارد ورد ویند</p><p>دایره جمع هر امنیت است</p><p>مرکز آن نقطه جمعیت است</p><p>هست به آن کعبه صدق و صواب</p><p>نسبتشان سلسله زر ناب</p><p>تا ابد آن سلسله نگسسته باد</p><p>گردن ایام بدان بسته باد</p><h2><a id="poem-65913" href="https://ganjoor.net/jami/7ourang/7-3/sh15">بخش ۱۵ - در فضیلت مطلق سخن که در فضیلت وی سخن مطلقا نیست</a></h2>
<p>پیشترین نفحه باغ سخن</p><p>هست نسیم چمن آرای کن</p><p>صبحدم آن نفحه چو برخاسته ست</p><p>خشک و تر این چمن آراسته ست</p><p>زان نفس اول قلم سرزده</p><p>سر ز نیستان عدم بر زده</p><p>گر چه قلم داد سخن داده است</p><p>بی سخن او هم ز سخن زاده است</p><p>چون ز سخن زاد سخن در گرفت</p><p>پرده ازین راز سخن برگرفت</p><p>هست سخن پرده کش رازها</p><p>زنده کن مرده آوازها</p><p>نغمه خنیاگر دستانسرای</p><p>مرده بود بی سخن جان فزای</p><p>چون به سخن یار شود ساز او</p><p>جان به حریفان دهد آواز او</p><p>هر که نفس را کند اثبات جان</p><p>جز سخن خوش نبود جان آن</p><p>هست نفس قالب و جانش سخن</p><p>این نفس از زنده دلان گوش کن</p><p>گر چه سخن هست گرههای باد</p><p>در گرهش بین گهر صد گشاد</p><p>هر گره از وی گهری بلکه به</p><p>بسته در آن گوهر دیگر گره</p><p>حرفی اگر زیر شود یا زبر</p><p>نیست گره پیش خرد جز گهر</p><p>نیست سخن بسته این صوت و حرف</p><p>مرغ سخن راست نوایی شگرف</p><p>هر چه فتد سری ازان در دلت</p><p>معنی نو گردد ازان حاصلت</p><p>پیش سخندان سخن است آن همه</p><p>جان سخن را چو تن است آن همه</p><p>لاجرم آنان که ز کار آگهند</p><p>گفته جهان را کلمات اللهند</p><p>زانکه به آن منهی غیب از درون</p><p>می دهد اسرار نهانی برون</p><p>مطرب خوش لهجه به آن در نواست</p><p>گنبد فیروزه ازان پر صداست</p><p>خیز و به گلزار درون آ یکی</p><p>نرگس بینا بگشا اندکی</p><p>از پی گوشی که کند فهم راز</p><p>بین دهن گل چو لب غنچه باز</p><p>سوسن آزاد و زبان در زبان</p><p>مرغ سحر خیز و فغان در فغان</p><p>کاشف اسرار و معانی همه</p><p>عرضه ده گنج نهانی همه</p><p>این همه خود هست ولی ز آدمی</p><p>کس نزده پیش در محرمی</p><p>کشف حقایق به زبان وی است</p><p>حل دقایق ز بیان وی است</p><p>چنگ سخن گر چه بسی ساز یافت</p><p>از دم او نغمه اعجاز یافت</p><p>زر سخن را چو نمودم عیار</p><p>از سخن زر چه کشم بار عار</p><p>چون فلک ار زانکه ترازو نهی</p><p>زر مه و مهر به یک سو نهی</p><p>پله دیگر صدف در کنی</p><p>وز سخن همچو درش پر کنی</p><p>زر سبک پایه شود چرخ سای</p><p>در گرانمایه نجنبد ز جای</p><p>جامی اگر هست تو را گوهری</p><p>پای شد آمد بکش از هر دری</p><p>بر زر هر سفله منه چشم آز</p><p>همچو صدف با گهر خود بساز</p><h2><a id="poem-65914" href="https://ganjoor.net/jami/7ourang/7-3/sh16">بخش ۱۶ - در فضیلت کلام موزون که هر نوع از آن بحریست مشحون به لآلی مکنون و جواهر گوناگون</a></h2>
<p>ای پر از آوازه کوس سخن</p><p>شاهد جانهاست عروس سخن</p><p>طرفه عروسی که ز زیور تهی</p><p>آید ازو دلبری و دل رهی</p><p>چون که به زیور شود آراسته</p><p>طعنه زند بر مه ناکاسته</p><p>چون گهر نظم حمایل کند</p><p>غارت صد قافله دل کند</p><p>چون کند از قافیه خلخال پای</p><p>پای خردمند بلغزد ز جای</p><p>چون ز دو مصراع کند ابروان</p><p>رخنه شود قبله پیر و جوان</p><p>معنی رنگین چو کشد غازه اش</p><p>باغ شود دل ز گل تازه اش</p><p>من که ز هر شاهد و می زاهدم</p><p>عمر تلف کرده این شاهدم</p><p>عقد حمایل که به بر جلوه داد</p><p>عقده صبر از رگ جانم گشاد</p><p>دل که گرانمایه ز اقبال اوست</p><p>طوق کش حلقه خلخال اوست</p><p>ابروی او گر چه نه پیوسته است</p><p>راه خلاصی به رخم بسته است</p><p>ماشطه کآرایشش آغاز کرد</p><p>غازه ز خون جگرم ساز کرد</p><p>روز و شب آواره کوی ویم</p><p>شام و سحر در تک و پوی ویم</p><p>شب که مرا دل سوی او رهبر است</p><p>کرسیم از زانوی و پای از سر است</p><p>از مدد همت والای خویش</p><p>بر سر کرسی چو نهم پای خویش</p><p>باز کشم پای ز دامان فرش</p><p>سر بدر آرم ز گریبان عرش</p><p>جامه جسم از تن جان برکشم</p><p>خامه نسیان به جهان در کشم</p><p>بلکه ز جان نیز مجرد شوم</p><p>جرعه کش باده سرمد شوم</p><p>باده ز جام جبروتم دهند</p><p>نقل ز خوان ملکوتم نهند</p><p>ساقی سلسال دهم سلسبیل</p><p>مطربم آواز پر جبرئیل</p><p>ساقی و مطرب به هم آمیخته</p><p>نقل معانی همه جا ریخته</p><p>بهره چو برگیرم ازان بزمگاه</p><p>از پی رجعت کنم آهنگ راه</p><p>هر چه دهد دستم ازان خوان پاک</p><p>زله کنم بهر حریفان خاک</p><p>بر طبق نظم به دست ادب</p><p>بر نمطی دلکش و طرزی عجب</p><p>پرده ز تشبیه مجازش کنم</p><p>تحفه هر محفل رازش کنم</p><p>جامی اگر اهل دلی گوش کن</p><p>سامعه را بدرقه هوش کن</p><p>هوش بدین تحفه غیبی سپار</p><p>تا خردت نام نهد هوشیار</p><h2><a id="poem-65915" href="https://ganjoor.net/jami/7ourang/7-3/sh17">بخش ۱۷ - در تنبیه سخنوران هنرپرور بر آنچه دربایست شعر است تا مقبول طباع و مطبوع اسماع افتد</a></h2>
<p>قافیه سنجان چو در دل زنند</p><p>در به رخ تیره دلان گل زنند</p><p>روی چو در قافیه سنجی کنند</p><p>پشت بر این دیر سپنجی کنند</p><p>تن بگذارند و همه جان شوند</p><p>کوه ببرند و سوی کان شوند</p><p>جان کنی و کان کنی آیینشان</p><p>صیرفی چرخ گهر چینشان</p><p>ای که درین کان جگری خورده ای</p><p>گوهر رنگین به کف آورده ای</p><p>گوهر این کان همه یکرنگ نیست</p><p>لؤلؤ عمان همه همسنگ نیست</p><p>گوهر و لعل از دل کان می طلب</p><p>هر چه بیابی به ازان می طلب</p><p>هر که به خس کرد قناعت خسیست</p><p>به طلبی کن که به از به بسیست</p><p>ناشده از خوی بدت دل تهی</p><p>کی رسد از نظم تو بوی بهی</p><p>هر چه به دل هست ز پاک و پلید</p><p>در سخن آید اثر آن پلید</p><p>جیفه چو بندد دهن جوی تنگ</p><p>آب روان گیرد ازو بوی و رنگ</p><p>چون گره نافه گشاید نسیم</p><p>غالیه بو گردد و عنبر شمیم</p><p>نظم که نسبت به گهر باشدش</p><p>به ز گهر باشد اگر باشدش</p><p>لفظ جهان گشته و معنی غریب</p><p>لیک نه بیگانه ز فهم لبیب</p><p>قافیه کم یاب چو دیبای چین</p><p>وزن سبک سنگ چو ماه معین</p><p>نی رقم کلک تکلف بر او</p><p>نی کلف داغ تصلف بر او</p><p>یافته از صنعت و دقت جمال</p><p>لیک نه بیرون ز حد اعتدال</p><p>شاهد پرورده به صد عز و ناز</p><p>بیش به مشاطه ندارد نیاز</p><p>بر رخش از غالیه مشک سای</p><p>خوب بود خال ولی یک دو جای</p><p>خال که از قاعده افزون فتد</p><p>بر رخ معشوق نه موزون فتد</p><p>حال جمالش به تباهی کشد</p><p>روی سفیدش به سیاهی کشد</p><p>این همه گفتیم ولی زین شمار</p><p>چاشنی عشق بود اصل کار</p><p>عشق که رقص فلک از نور اوست</p><p>خوان سخن را نمک از شور اوست</p><p>جامی اگر در سرت این شور نیست</p><p>خوان سخن گر ننهی دور نیست</p><p>مرد کرم پیشه کجا خوان نهد</p><p>تا نه ز آغاز نمکدان نهد</p><h2><a id="poem-65916" href="https://ganjoor.net/jami/7ourang/7-3/sh18">بخش ۱۸ - در کشف پرده از حقیقت دل و در بیان آنکه دل در پهلوی صاحبدل دل شود</a></h2>
<p>گلبن جان را که به گل کاشتند</p><p>آرزوی غنچه دل داشتند</p><p>چون ز گل آن گلبن تر سر کشید</p><p>غنچه نو رسته دل بردمید</p><p>درج در آن غنچه چو اوراق گل</p><p>هر چه در آفاق چه جزء و چه کل</p><p>حسن بیان آیت تفضیل او</p><p>کون و مکان دفتر تفصیل او</p><p>چرخ فلک وانچه بود در خمش</p><p>وانچه خرد نام نهد عالمش</p><p>در سعت دایره دل گم است</p><p>آن همه چون قطره و دل قلزم است</p><p>آنکه خدای همه گنجد در او</p><p>این همه پیداست چه سنجد در او</p><p>اینکه پس پرده تن پردگیست</p><p>دستخوش زندگی و مردگیست</p><p>مظهر اسرار دل آمد نه دل</p><p>مطرح انوار دل آمد نه دل</p><p>دل اگر این مهره بود کز گل است</p><p>فرق بدین مهره ز خر مشکل است</p><p>لاف خردمندی ازین مهره چند</p><p>خر هم ازین مهره بود بهره مند</p><p>هر که بر این مهره چو خر دل نهاد</p><p>در گرانمایه به خر مهره داد</p><p>تا نکنی روی به دریا دلی</p><p>نبودت از گوهر دل حاصلی</p><p>تا نزنی خیمه به پهلوی پیر</p><p>همچو دل از دل نشوی بهره گیر</p><p>هست دلت بیضه و مرغ نکو</p><p>بی اثر جنبش و پرش در او</p><p>تا که به جنبش رسد آنگه پرش</p><p>زیر پر پیر دهش پرورش</p><p>پیر که باشد شه کون و مکان</p><p>خواجه داد و ستد کن فکان</p><p>تخت نشانی ز سرافکندگی</p><p>تاج سرش خاک در بندگی</p><p>تن شده چون موی ز بیم و امید</p><p>مو شده از ظلمت هستی سفید</p><p>چون مه نو لیک به جهد تمام</p><p>پشت دو تا کرده به خدمت قیام</p><p>جیب دلش مشرق انوار غیب</p><p>نور به کف کرده چو موسی ز جیب</p><p>زندگی دل چو مسیح از دمش</p><p>سبزی جان چون خضر از مقدمش</p><p>طلعت او نور سعادت فشان</p><p>خلعت او دامن دامن کشان</p><p>علم یقین برده به چرخش علم</p><p>کشت وی از عین یقین دیده نم</p><p>سینه پاکیزه اش از کبر و کین</p><p>حقه پر گوهر حق الیقین</p><p>صحبتش اکسیر مس هر وجود</p><p>همتش ایثار کن بحر جود</p><p>جامی اگر نقد یقین بایدت</p><p>جدی و جهدی به ازین بایدت</p><p>پا بکش از هر چه بود زان گزیر</p><p>دامن اقبال چنین پیر گیر</p>
</body></html>