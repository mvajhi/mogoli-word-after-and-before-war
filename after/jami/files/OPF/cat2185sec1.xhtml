<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>روضهٔ نخستین (در ذکر احوال مشایخ صوفیه) - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-83673" href="https://ganjoor.net/jami/baharestan/rowze1/sh1">بخش ۱</a></h2>
<p>سیدالطایفه جنید - قدس سره - می گوید: حکایات المشایخ جند من جنودالله، یعنی سخنان مشایخ در علم و معرفت راسخ لشکریست از لشکرهای خدای تعالی به کشور هردل که عزیمت تابد مخالفان نفس و هوا را روی در هزیمت یابد.</p><p>هجوم نفس و هوا گر سپاه شیطانند</p><p>چو زور بر دل مرد خداپرست آرند</p><p>بجز جنود حکایات رهنمایان را</p><p>چه تاب آنکه بر آن رهزنان شکست آرند</p><h2><a id="poem-83674" href="https://ganjoor.net/jami/baharestan/rowze1/sh2">بخش ۲</a></h2>
<p>خدای تعالی با رسول خود - صلی الله علیه و سلم - خطاب می کند که «و کلا نقص علیک من انباء الرسل مانثبت به فؤادک » یعنی می خوانیم بر تو قصه های پیغمبران تا دل تو را ثابت گردانیم بر آنچه هستی در آن.</p><p>چو صورتی به دلت سازی از ارادت راست</p><p>ز نفخ صور دم عارفان حیاتش ده</p><p>و گر شود متزلزل دلت ز جنبش طبع</p><p>به شرح قصه صاحبدلان ثباتش ده</p><h2><a id="poem-83675" href="https://ganjoor.net/jami/baharestan/rowze1/sh3">بخش ۳</a></h2>
<p>پیر هرات - رضی الله عنه - اصحاب خود را وصیت کرده است که از هر پیری سخنی یاد گیرید و اگر نتوانید نام ایشان را به یاد دارید تا بهره یابید.</p><p>آنی تو که از نام تو می بارد عشق</p><p>وز نامه و پیغام تو می بارد عشق</p><p>عاشق گردد هر که به کویت گذرد</p><p>آری ز در و بام تو می بارد عشق</p><h2><a id="poem-83676" href="https://ganjoor.net/jami/baharestan/rowze1/sh4">بخش ۴</a></h2>
<p>در خبر است که خدای تعالی فردای قیامت با بنده از مفلسی و بی مایگی شرمنده می گوید که فلان دانشمند یا عارف را در فلان محله می شناختی؟ گوید: آری می شناختم فرمان رسد تو را به وی بخشیدم.</p><p>قدر من در صف عشاق تو زان پستتر است</p><p>که زنم گام ارادت به مقامات وصول</p><p>در دلم نقش شده نام گدایان درت</p><p>بس بود نامه احوال مرا مهر قبول</p><h2><a id="poem-83677" href="https://ganjoor.net/jami/baharestan/rowze1/sh5">بخش ۵</a></h2>
<p>سری سقطی - قدس الله تعالی سره - جنید را کاری فرمود و به موجب دلخواه وی به آن قیام نموده کاغذپاره ای به وی انداخت در وی نوشته که: سمعت حادیا یحد فی البادیة یقول:</p><p>ابکی و مایدریک ما یبکینی</p><p>ابکی حذار ان تفارقینی</p><p>و تقطعی حبلی و تهجرینی</p><p>می گوید:</p><p>خون می گریم از تو چه پنهان دارم</p><p>کز بهر تو این دو چشم گریان دارم</p><p>هر چند دلی ز وصل شادان دارم</p><p>صد داغ بر آن ز بیم هجران دارم</p><p>و هم - جنید قدس سره - گوید که روزی به خانه سری درآمدم این بیت می خواند و می گریست:</p><p>لا فی النهار و لا فی اللیل لی فرح</p><p>فلا ابالی أطال اللیل ام قصرا</p><p>نی شب نهیم نه روز از ناله و آه</p><p>خواهی شب من دراز خواهی کوتاه</p><h2><a id="poem-83678" href="https://ganjoor.net/jami/baharestan/rowze1/sh6">بخش ۶</a></h2>
<p>حلاج را - قدس سره - پرسیدند که مرید کیست؟ گفت: مرید آن است که از نخست بار که حضرت حق را نشانه قصد خود سازد، تا به وی نرسد به هیچ نیارامد و به هیچ کس نپردازد.</p><p>بهر تو به بر و بحر بشتافته ام</p><p>هامون ببریده کوه بشکافته ام</p><p>از هر چه رسیده پیش رو تافته ام</p><p>تا ره به حریم وصل تو یافته ام</p><h2><a id="poem-83679" href="https://ganjoor.net/jami/baharestan/rowze1/sh7">بخش ۷</a></h2>
<p>ابوهاشم صوفی - قدس سره - گفته است که کوه را به نوک سوزن از بیخ کندن آسان‌تر است از زنگ کبر از دل بیفکندن.</p><p>لاف بی کبری مزن کان از نشان پای مور</p><p>در شب تاریک بر سنگ سیه پنهان‌تر است</p><p>وز درون کردن برون آسان مگیر آن را کزان</p><p>کوه را کندن به سوزن از زمین آسان‌تر است</p><h2><a id="poem-83680" href="https://ganjoor.net/jami/baharestan/rowze1/sh8">بخش ۸</a></h2>
<p>ذوالنون - قدس سره - پیش یکی از مشایخ مغرب رفت به جهت مسئله ای؟ گفت: بهر چه آمدی؟ اگر آمده ای که علم اولین و آخرین بیاموزی آن را روی نیست این همه خالق داند، و اگر آمده ای که او را جویی آنجا که اول گام برگرفتی او خود آنجا بود.</p><p>زین پیش برون ز خویش پنداشتمت</p><p>در غایت سیر خود گمان داشتمت</p><p>اکنون که تو را یافتم آنی دانم</p><p>کاندر قدم نخست بگذاشتمت</p><h2><a id="poem-83681" href="https://ganjoor.net/jami/baharestan/rowze1/sh9">بخش ۹</a></h2>
<p>پیر هرات گوید او با جوینده خود همراه است دست او گرفته در طلب خود می تازاند.</p><p>آن که نی نام به دست است مرا زو نه نشان</p><p>دست بگرفته مرا در عقب خویش کشان</p><p>اوست دست من و پا نیز به هر جا که رود</p><p>پایکوبان ز پیش می روم و دست فشان</p><h2><a id="poem-83682" href="https://ganjoor.net/jami/baharestan/rowze1/sh10">بخش ۱۰</a></h2>
<p>فضیل عیاض - رضی الله عنه - گوید که من حق را سبحانه به دوستی پرستم که نشکیبم که نپرستم بعضی ازین طایفه را پرسیدند که سفله کیست؟ گفت: آن که حق را بر بیم و امید پرستد پس گفتند تو چون پرستی؟ گفت: به مهر و دوستی که مهر و دوستی وی مرا بر خدمت و طاعت دارد.</p><p>جانا ز در تو دور نتوانم بود</p><p>قانع به بهشت و حور نتوانم بود</p><p>سر بر در تو به حکم عشقم نه به مزد</p><p>زین در چه کنم صبور نتوانم بود</p><p>کی شود سوز قتیلت کشته زیر تیره خاک</p><p>زانکه این آتش ز جان روشن او خاسته ست</p><p>چون تواند عاشق از طوق وفایت سر کشید</p><p>قمری آسا طوق او از گردن او خاسته ست</p><h2><a id="poem-83683" href="https://ganjoor.net/jami/baharestan/rowze1/sh11">بخش ۱۱</a></h2>
<p>معروف کرخی - قدس الله سره - گفته است که صوفی اینجا مهمان است، تقاضای مهمان بر میزبان جفاست، مهمان که باادب بود منتظر بود نه متقاضی.</p><p>مهمان توام در صف ارباب ارادت</p><p>بنشسته به هر چیز که آید ز تو راضی</p><p>بنهاده به خوان کرمت دیده امید</p><p>انعام تو را منتظرم نه متقاضی</p><h2><a id="poem-83684" href="https://ganjoor.net/jami/baharestan/rowze1/sh12">بخش ۱۲</a></h2>
<p>بایزید را - قدس الله تعالی سره - پرسیدند که سنت کدام است و فرض کدام؟ فرمود که سنت ترک دنیا است و فرض صحبت مولا.</p><p>ای که در شرع خداوندان حال</p><p>می کنی از سنت و فرضم سؤال</p><p>سنت آمد رخ ز دنیا تافتن</p><p>فرض راه قرب مولا یافتن</p><h2><a id="poem-83685" href="https://ganjoor.net/jami/baharestan/rowze1/sh13">بخش ۱۳</a></h2>
<p>شبلی را - قدس الله تعالی سره - شوری افتاد، به بیمارستان بردند جمعی به نظاره وی رفتند پرسید که شما کیانید؟ گفتند: دوستان تو سنگ برداشت و بر ایشان حمله کرد جمله بگریختند بخندید گفت: بازآیید ای مدعیان که دوستان از دوستان نگریزند و از سنگ جفایشان نپرهیزند.</p><p>آن است دوستدار که هر چند دشمنی</p><p>بیند ز دوست بیش، شود دوستدارتر</p><p>بر سر هزار سنگ ستم گر خورد ازو</p><p>گردد بنای عشقش ازان استوارتر</p><p>و هم از وی آرند که وقتی بیمار شد، خلیفه طبیب ترسا به معالجت وی فرستاد از وی پرسید که خاطر تو چه می خواهد؟ گفت: آنکه تو مسلمان شوی گفت: اگر من مسلمان شوم تو نیک می شوی و از بستر بیماری برمی خیزی؟ گفت: آری!</p><p>پس ایمان بر وی عرضه کرد و وی ایمان آورد و شبلی از بستر برخاست و بر وی از بیماری اثری نه پس هر دو همراه پیش خلیفه رفتند و قصه را باز گفتند خلیفه گفت: پنداشتم که طبیب پیش بیمار فرستاده ام من خود بیمار پیش طبیب فرستاده بوده ام.</p><p>هر کس که از هجوم محبت مریض شد</p><p>داند طبیب خویش لقای حبیب را</p><p>چون بر سرش طبیب بهشتی نهد قدم</p><p>بخشد شفا ز علت هستی طبیب را</p><h2><a id="poem-83686" href="https://ganjoor.net/jami/baharestan/rowze1/sh14">بخش ۱۴</a></h2>
<p>سهل عبدالله تستری - قدس سره - می گوید: که هر که بامداد کند و همت وی آن باشد که چه خورد، دست از وی بشوی.</p><p>هرکه خیزد بامداد از خواب و نبود در سرش</p><p>جز خیال خورد ازو آیین بیداری مجوی</p><p>وانکه شوید دست چون پای از سر بستر کشید</p><p>تا به خوان و سفره آرد دست، دست از وی بشوی</p><h2><a id="poem-83687" href="https://ganjoor.net/jami/baharestan/rowze1/sh15">بخش ۱۵</a></h2>
<p>ابوسعید خراز - قدس الله سره - گوید که در اوایل حال ارادت محافظت سر وقت خود می کردم، روزی به بیابانی درآمدم و می رفتم، از قفای من آواز چیزی برآمد دل خود از التفات به آن و چشم خود را از نظر به آن نگاه داشتم.</p><p>به سوی من آمد تا به من نزدیک شد، دیدم که دو سبع عظیم به دوش من بالا آمدند، من به ایشان نظر نکردم، نه در وقت برآمدن و نه در وقت فرود آمدن.</p><p>کیست دانی صوفی صافی ز رنگ تفرقه</p><p>آن که دارد رو به یکرنگی درین کاخ دو رنگ</p><p>نگسلد سر رشته سرش ز جانان گر بفرض</p><p>ره بر او گیرد ز یک سو شیر و دیگر سو پلنگ</p><p>و هم وی گفته - قدس سره - هر که گمان برده به کوشش توان رسید رنجی کشیده بیهوده، و هرکه تصور کرده که بی کوشش توان رسید جز راه آرزو نپیموده.</p><p>از رنج کسی به گنج وصلت نرسید</p><p>وین طرفه که بی رنج کس آن گنج ندید</p><p>هرکس که دوید گور نگرفت به دشت</p><p>لیکن نگرفت گور جز آن کس که دوید</p><h2><a id="poem-83688" href="https://ganjoor.net/jami/baharestan/rowze1/sh16">بخش ۱۶</a></h2>
<p>ابوالحسن نوری - قدس الله تعالی سره - گوید: هر که خدای تعالی خود را از وی بپوشاند هیچ دلیل و خبر او را به وی نرساند.</p><p>چون دلبر ما ز پرده رو ننماید</p><p>کس نتواند که پرده زو بگشاید</p><p>ور جمله جهان پرده شود باکی نیست</p><p>آنجا که پی جلوه جمال آراید</p><h2><a id="poem-83689" href="https://ganjoor.net/jami/baharestan/rowze1/sh17">بخش ۱۷</a></h2>
<p>ابوبکر واسطی - قدس سره - گوید: آن که گوید نزدیکم، دور است، و آن که گوید دورم به نیستی خود در هستی او مستور است.</p><p>هر که گوید که به آن جان جهان نزدیکم</p><p>باشد آن دعوی نزدیکی او از دوری</p><p>وان که گوید که ازو دورم، آن دوری او</p><p>هست در پرتو نزدیکی او مستوری</p><h2><a id="poem-83690" href="https://ganjoor.net/jami/baharestan/rowze1/sh18">بخش ۱۸</a></h2>
<p>ابوالحسن فوشنجی - قدس سره - گفته است که در دنیا هیچ چیز ناخوشتر نیست از دوستی که دوستی وی از برای غرضی یا عوضی باشد.</p><p>عاشق که ز هجر دوست دادی خواهد</p><p>یا بر در وصلش ایستادی خواهد</p><p>ناکس تر ازو کس نبود در عالم</p><p>کز دوست بجز دوست مرادی خواهد</p><h2><a id="poem-83691" href="https://ganjoor.net/jami/baharestan/rowze1/sh19">بخش ۱۹</a></h2>
<p>ابوعلی دقاق - قدس سره - گوید در آخر عمر چندان درد بر وی پدید آمده بود که آخر هر روز به بام برآمدی و روی بر آفتاب کردی و گفتی: ای سرگردان مملکت، امروز چون بودی و چون گذرانیدی، هیچ جای بر اندوهگین این حدیث تافتی؟ هیچ جای از زیر و زبر شدگان این واقعه خبر یافتی؟ هم از این جنس می گفتی تا آفتاب فرو شدی.</p><p>ای مهر که نیست چون تو عالم گردی</p><p>زین رهرویم ببخش راه آوردی</p><p>امروز که را دیدی کاندر ره عشق</p><p>بر رخ بودش گردی و در دل دردی</p><h2><a id="poem-83692" href="https://ganjoor.net/jami/baharestan/rowze1/sh20">بخش ۲۰</a></h2>
<p>شیخ ابوالحسن خرقانی - قدس سره - روزی به اصحاب خود گفت که چه بهتر بود؟ گفتند: شیخا هم تو بگوی گفت: دلی که در وی همه یاد کرد او بود.</p><p>دارم دلکی که با هر اندیشه که داشت</p><p>جز یاد تو بر صفحه خاطر ننگاشت</p><p>یاد تو چنان فرو گرفتش که در او</p><p>گنجایی هیچ چیز دیگر نگذاشت</p><h2><a id="poem-83693" href="https://ganjoor.net/jami/baharestan/rowze1/sh21">بخش ۲۱</a></h2>
<p>شیخ ابو سعید ابوالخیر را - قدس سره - پرسیدند که تصوف چیست؟ گفت: آنچه در سر داری بنهی و آنچه در کف داری بدهی و از آنچه بر تو آید نجهی.</p><p>خواهی که به صوفیگری از خود برهی</p><p>باید که هوا و هوس از سر بنهی</p><p>وان چیز که داری به کف از کف بدهی</p><p>صد زخم بلا خوری و از جا نجهی</p><h2><a id="poem-83694" href="https://ganjoor.net/jami/baharestan/rowze1/sh22">بخش ۲۲</a></h2>
<p>رویم - قدس سره - گفته است: جوانمردی آن است که برادران خود را معذور داری و بر زلتی که از ایشان واقع شود با ایشان چنان معامله نکنی که از ایشان عذر باید خواست.</p><p>جوانمردی دو چیز است ای جوانمرد</p><p>به سویم گوش کن تا گویمت راست</p><p>یکی آن کز رفیقان درگذاری</p><p>اگر هر لحظه بینی صد کم و کاست</p><p>دویم آن کز تو ناید هیچگاهی</p><p>چنان کاری که باید عذرشان خواست</p><h2><a id="poem-83695" href="https://ganjoor.net/jami/baharestan/rowze1/sh23">بخش ۲۳</a></h2>
<p>بشر حافی را - رحمة الله علیه - مریدی با وی گفت: چون نان به دست آورم نمی دانم که به کدام نان خورش خورم فرمود که نعمت عافیت را فرا یاد آر و آن را نان خورش خویش انگار.</p><p>چو نان خشک نهد پیش خویش ناداری</p><p>که روح را دهد از خوان فقر پرورشی</p><p>به نان خورش چو شود طبعش آن زمان مایل</p><p>چو ذکر عافیتش نیست هیچ نان خورشی</p><h2><a id="poem-83696" href="https://ganjoor.net/jami/baharestan/rowze1/sh24">بخش ۲۴</a></h2>
<p>شقیق بلخی - قدس الله تعالی سره - گفته است: بپرهیز از صحبت توانگر زیرا که چون دلت بدو پیوند گرفت و به داده وی خرسند شدی، پروردگاری گرفتی غیر خدای تعالی.</p><p>گر درآید توانگری با تو</p><p>بهر روزی بدو مکن پیوند</p><p>ممسکی را کفیل خود مشمار</p><p>مدبری را خدای خود مپسند</p><h2><a id="poem-83697" href="https://ganjoor.net/jami/baharestan/rowze1/sh25">بخش ۲۵</a></h2>
<p>یوسف بن الحسین - قدس الله سره - گفته است: همه نیکوییها در خانه ایست و کلید آن تواضع و فروتنی؛ و همه بدیها در خانه ایست و کلید آن مایی و منی.</p><p>جمع است خیرها همه در خانه و نیست</p><p>آن خانه را کلید بغیر از فروتنی</p><p>شرها بدین قیاس به یک خانه است جمع</p><p>وان را کلید نیست بجز مایی و منی</p><p>هان احتیاط کن که نلغزی ز راه خیر</p><p>خود را به معرض خطر شر نیفکنی</p><h2><a id="poem-83698" href="https://ganjoor.net/jami/baharestan/rowze1/sh26">بخش ۲۶</a></h2>
<p>سمنون المحب - قدس سره - گفته است: بنده را محبت خداوند صافی شود تا زشتی بر همه عالم نیفکند.</p><p>گر کند جای به دل عشق جمال ازلت</p><p>چشم امید به حوران بهشتی ننهی</p><p>کی مسلم شودت عشق جمال ازلی</p><p>تا بر آفاق همه تهمت زشتی ننهی</p><h2><a id="poem-83699" href="https://ganjoor.net/jami/baharestan/rowze1/sh27">بخش ۲۷</a></h2>
<p>ابوبکر وراق - قدس سره - گفته است: اگر طمع را پرسند که پدرت کیست؟ گوید: شک در مقدرات کردگاری، و اگر گویند: پیشه تو چیست؟ گوید: اکتساب مذلت و خواری، و اگر گویند: غایت تو چیست؟ گوید: به محنت حرمان گرفتاری.</p><p>اگر پرسی طمع راکت پدر کیست؟</p><p>بگوید: شک در اقدار الهی</p><p>و گر گویی که کارت چیست؟ گوید:</p><p>به محنتهای حرمان عمر کاهی</p><h2><a id="poem-83700" href="https://ganjoor.net/jami/baharestan/rowze1/sh28">بخش ۲۸</a></h2>
<p>ابراهیم خواص - قدس سره - گفته است: رنج مکش در طلب آنچه در قسمت ازلی برای تو کفایت کرده اند و آن روزیست، و ضایع مگردان آنچه از تو طلب کفایت آن کرده اند و آن انقیاد احکام الهیست از اوامر و نواهی.</p><p>قسمت رزقت ز ازل کرده اند</p><p>چند پی رزق پراکندگی</p><p>فایده زندگیت بندگیست</p><p>سر مکش از قاعده بندگی</p><h2><a id="poem-83701" href="https://ganjoor.net/jami/baharestan/rowze1/sh29">بخش ۲۹</a></h2>
<p>ابوعلی رودباری - قدس سره - گفته است: تنگترین زندانها معاشرت اضداد است.</p><p>گر چه زندان است بر صاحبدلان</p><p>هر کجا بویی ز وصل یار نیست</p><p>هیچ زندان عاشق مشتاق را</p><p>تنگتر از صحبت اغیار نیست</p><h2><a id="poem-83702" href="https://ganjoor.net/jami/baharestan/rowze1/sh30">بخش ۳۰</a></h2>
<p>شیخ ابوالعباس قصاب - قدس سره - درویشی را دید که جامه خود را می دوخت هر درزی را که راست نیامدی بگشادی و باز بدوختی شیخ فرمود: آن بت توست.</p><p>صوفی که به خرقه دوزیش بازاریست</p><p>گر بخیه فقر می زند خوش کاریست</p><p>ور جنبش طبع دست او جنباند</p><p>هر بخیه و رشته اش بت و زناریست</p><h2><a id="poem-83703" href="https://ganjoor.net/jami/baharestan/rowze1/sh31">بخش ۳۱</a></h2>
<p>حصری - قدس الله تعالی سره - گفته است: الصوفی (هو)الذی لایوجد بعد عدمه و لایعدم (بعد) وجوده یعنی: صوفی آن است که چون از وجود طبیعی خود فانی شود دیگر به آن باز نگردد که: الفانی لا یرد و بعد از آن چون به وجود حقانی و بقای بعد الفنا محقق گردد دیگر فانی نشود.</p><p>خوش آن که چون نیست شد از این نقش مجاز</p><p>دیگر به وجود خویشتن نامد باز</p><p>زان پس چو وجود یافت زان مایه ناز</p><p>جاوید بر او در عدم گشت فراز</p><h2><a id="poem-83704" href="https://ganjoor.net/jami/baharestan/rowze1/sh32">بخش ۳۲</a></h2>
<p>خواجه یوسف همدانی - قدس سره - وقتی در نظامیه بغداد وعظ می گفت فقیهی معروف به ابن السقا برخاست و مسئله پرسید گفت: بنشین که در کلام تو رایحهٔ کفر می بینم شاید که مرگ تو نه بر دین اسلام بود. بعد از آن به مدتی آن فقیه نصرانی شد و بر نصرانیت بمرد.</p><p>هر که بینی که پس از پرورش فقر او را</p><p>در صف زنده دلان نام به ارشاد رود</p><p>باد دعوی به سر او مبر ای خواجه مباد</p><p>که از این بی ادبی دین تو بر باد رود</p><h2><a id="poem-83705" href="https://ganjoor.net/jami/baharestan/rowze1/sh33">بخش ۳۳</a></h2>
<p>خواجه عبدالخالق غجدوانی را - قدس سره - روزی درویشی پیش او گفت: اگر خدای تعالی مرا مخیر گرداند میان بهشت و دوزخ من دوزخ را انتخاب کنم زیراکه بهشت مراد نفس است و دوزخ مراد خدای تعالی خواجه او را رد کردند و فرمودند که بنده را به اختیار چه کار؟ هر جا گوید رو رویم و هرجا گوید باش باشیم.</p><p>کار بی اختیار خواجه مکن</p><p>ای که داری به بندگی اقرار</p><p>هرکجا اختیار خواجه بود</p><p>بندگان را به اختیار چه کار</p><h2><a id="poem-83706" href="https://ganjoor.net/jami/baharestan/rowze1/sh34">بخش ۳۴</a></h2>
<p>خواجه علی رامتینی را - قدس الله سره - پرسیدند که ایمان چیست؟ فرمودند که کندن و پیوستن.</p><p>هر که ایمان تو را کندن و پیوستن گفت</p><p>باید آن قول پسندیده ازو بپسندی</p><p>حاصل معنی آن کندن و پیوستن چیست؟</p><p>یعنی از خلق کنی دل، به خدا پیوندی</p><h2><a id="poem-83707" href="https://ganjoor.net/jami/baharestan/rowze1/sh35">بخش ۳۵</a></h2>
<p>خواجه بهاء الدین نقشبند را - قدس سره - پرسیدند که سلسله شما به کجا می رسد؟ فرمودند که از سلسله کسی به جایی نرسد.</p><p>از دلق و عصا صدق و صفایی نرسد</p><p>وز سبحه بجز بوی ریایی نرسد</p><p>هردم به کجا رسد مگو سلسله ات</p><p>کز سلسله هیچ کس به جایی نرسد</p>
</body></html>