<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>بهارستان - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-83671" href="https://ganjoor.net/jami/baharestan/dibache">دیباچه</a></h2>
<p>چو مرغ امر ذی بالی ز آغاز</p><p>نه از نیروی حمد آید به پرواز</p><p>به مقصد نارسیده پر بریزد</p><p>فتد زانسان که هرگز برنخیزد</p><p>هزاران داستان حمد و ثنا از زبان مرغان بهارستان عشق و وفا که از منابر اغصان فضل و احسان به حسن اصوات و طیب الحان علی الدوام خوانند و به مسامع حاضران مجامع قدس و ناظران مناظر انس علی مرالشهور و الاعوام رسانند.</p><p>صانعی را که گلستان سپهر</p><p>باشد از گلشن حسنش ورقی</p><p>یا بود بهر ثنا خوانانش</p><p>پر نثار در و گوهر طبقی</p><p>جلت عظمة جلاله و علت کلمة کماله و هزار درود و تحیت و سرود از گلوی عندلیبان بستانسرای فضل وجود که مطربان بزم شهود و مغنیان عشرتخانه وجد و وجودند.</p><p>هر گل روضه ابلاغ که هست</p><p>گل این باغ ز رویش ورقی</p><p>نیست زاوراق چمن مرغان را</p><p>بجز اوصاف جمالش سبقی</p><p>و علی صحبه و آله المقتبسین من مشکاة علومه و احواله امابعد نموده می آید که چون در این وقت دلپسند فرزند ارجمند ضیاء الدین یوسف - عصمه الله عما یفضیه الی التلهف و التأسف - به آموختن مقدمات کلام عرب و اندوختن قواعد فنون ادب اشتغال نمود.</p><p>و پوشیده نماند که طفلان نورسیده و کودکان رنج نادیده را از تعلم اصطلاحاتی که مأنوس طباع و مألوف استماع ایشان نیست بر دل بار وحشتی و در خاطر غبار دهشتی می نشیند، از برای تلطیف سر و تشحیذ خاطر وی گاه گاهی از کتاب گلستان که از انفاس متبرکه شیخ نامدار و استاد بزرگوار مصلح الدین سعدی شیرازی است رحمه الله تعالی، سطری چند خوانده می شد.</p><p>نه گلستان که روضه ای ز بهشت</p><p>خاک و خاشاک او عبیر سرشت</p><p>بابهایش بهشت را درها</p><p>فیض ده قصه هاش کوثرها</p><p>نکته هایش نهفته در پرده</p><p>رشک حوران ناز پرورده</p><p>دلکش اشعار او بلند اشجار</p><p>از نم لطف تحتهاالانهار</p><p>در آن اثنا چنان در خاطر آمد که - تبرکا با نفاسه الشریفة و تتبعا لا شعاره اللطیفة - ورقی چند بر آن اسلوب ساخته شود و جزوی چند بر آن منوال پرداخته گردد تا حاضران را داستانی باشد و غایبان را ارمغانی و چون این معنی به انجام رسید و این صورت به اتمام انجامید،</p><p>با خرد گفتم چه سازم زیور این نوعروس</p><p>تا به چشم خواستگارانش فزاید زیب و زین</p><p>گفت درهای ثنای شهریار کامگار</p><p>نصرة الدینا معز الدوله کهف الخافقین</p><p>اختر برج جلالت گوهر درج شرف</p><p>شمع بزم دوده تیمورخان سلطان حسین</p><p>آسمان قدری که چون خور حال ذرات جهان</p><p>باشد از چشم عنایت دیدن او را فرض عین</p><p>دین دان در ذمه جودش همه حاجات خلق</p><p>کم پسندد جود او در گردن خود عار دین</p><p>اعز الله تعالی انصاره و ضاعف اقتداره و ادام اولاده الکرام تحت ظلال ملکه و سلطانه و انام کافة الانام فی کنف عدله و احسانه.</p><p>گلستان گر چه سعدی کرد از این پیش</p><p>به نام سعد بن زنگی تمامش</p><p>بهارستان من نام از کسی یافت</p><p>که شاید سعد بن زنگی غلامش</p><p>گذری کن درین بهارستان</p><p>تا ببینی در او گلستانها</p><p>وز لطایف به هر گلستانی</p><p>رسته گلها دمیده ریحانها</p><p>و ترتیب این بهارستان بر هشت روضه اتفاق افتاده است، هر روضه ای بهشت آیین مشتمل بر رنگ دیگر از شقایق و بوی دیگر از ریاحین نه شقایقش را از پایمال باد خزان پژمردگی، و نه ریاحینش را از دستبرد برد دی افسردگی.</p><p>دمیده مرغزارش بر جوانب</p><p>شکفته لاله زارش در نواحی</p><p>ز شبنم لاله را خوی در بناگوش</p><p>ز باران غنچه را می در صراحی</p><p>غزیر الدمع من عین السواقی</p><p>کثیرالضحک عن ثغر الاقاحی</p><p>اشارت می کند نرگس که می نوش</p><p>فان العفو للزلات ماحی</p><p>همی ترسم که از لطف اشارت</p><p>کند پرهیزگاران را مباحی</p><p>التماس از تماشائیان این ریاض خالی از خار ملاحظه اعراض و خاشاک مطالبه اعواض آنکه چون به قدم اهتمام بر اینان بگذرند و به نظر اعتبار در اینها بنگرند باغبان را که در تربیت شان خون جگر خورده است و در تنمیت شان جان شیرین بر لب آورده به دعایی یاد کنند و به ثنایی شاد گردانند.</p><p>هر کس ز نیک بختان زین تازه رس درختان</p><p>در سایه ای نشیند یا میوه ای بچیند</p><p>آن به که پیش گیرد آیین حق گزاری</p><p>راه کرم سپارد رسم دعا گزیند</p><p>گوید که بنده جامی کین روضه ساخت یا رب</p><p>همواره از خدا پر وز خود تهی نشیند</p><p>جز راه او نپوید جز وصل او نجوید</p><p>جز نام او نگوید جز روی او نبیند</p><h2><a id="poem-83888" href="https://ganjoor.net/jami/baharestan/khateme">خاتمهٔ کتاب</a></h2>
<p>در دل چنان می گشت و در خاطر چنان می گذشت که این نامه به زودی به آخر نه انجامد و خامه در طی مقاصد آن حالیا از جنبش نیارامد اما چون آیینه طبع گوینده زنگ ملالت گرفت و به صیقل صدق رغبت شنونده صقالت نپذیرفت بدینقدر اقتصار افتاد.</p><p>بسط کن جامیا بسیط سخن</p><p>که ازان خوبتر بساطی نیست</p><p>لیک خامش نشین و دم درکش</p><p>طبع را گر در آن نشاطی نیست</p><p>نیست کافی نشاط طبع تو نیز</p><p>اگر از سامع انبساطی نیست</p><p>و هرچه از مقوله نظم گذشته و به ناظمی منسوب نگشته زاده طبع محرر این رساله است و نتیجه فکر مقرر این مقاله.</p><p>جامی هرجا که نامه ای انشاء آراست</p><p>از گفته کس به عاریت هیچ نخواست</p><p>آن را که ز صنع خود دکان پرکالاست</p><p>دلالی کالای کسانش نه سزاست</p><p>امید به مکارم اخلاق مطالعه کنندگان آنکه چون بر خللی مطلع شوند به ذیل عفو و اغماض بپوشند و در افشای آن به زبان عیب و اعتراض نکوشند.</p><p>چون ببینی ز آشنا عیبی</p><p>گر به بیگانگان نگویی به</p><p>زانکه در کیش آخراندیشان</p><p>عیب پوشی ز عیب جویی به</p><p>قطعه تاریخ قطع اطناب اطناب و طی اسباب اسهاب.</p><p>تک و پوی خامه درین طرفه نامه</p><p>که جامی بدو کرد طبع آزمایی</p><p>به وقتی شد آخر که تاریخ هجرت</p><p>شود نهصد ار هشت بر وی فزایی</p><p>و مسئول من الله ذی الجلال و الاکرام</p><p>الظفر بنیل المرام الفوز بحسن</p><p>الاختتام و الصلاة و السلام علی محمد و آله البررة الکرام.</p>
</body></html>