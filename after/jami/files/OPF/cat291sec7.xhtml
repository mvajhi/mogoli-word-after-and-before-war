<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>یوسف و زلیخا - بخش ۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66154" href="https://ganjoor.net/jami/7ourang/7-5-yusof-zoleykha/sh64">بخش ۶۴ - در شرح حال زلیخا بعد از وفات عزیز مصر و استیلای محبت یوسف علیه السلام بر وی و ابتلای وی به محنت فراق</a></h2>
<p>دلی کز دلبری ناشاد باشد</p><p>ز هر شادی و غم آزاد باشد</p><p>غم دیگر نگیرد دامن او</p><p>نگردد شادیی پیرامن او</p><p>اگر گردد جهان دریای اندوه</p><p>برآرد موجهای غصه چون کوه</p><p>ازان نم دامن او تر نگردد</p><p>ز اندوهی که دارد برنگردد</p><p>وگر جشن طرب سازد زمانه</p><p>دهد رو عیش های جاودانه</p><p>فرو پیچد ازان جشن طرب روی</p><p>نخواهد کم غم خود یک سر موی</p><p>زلیخا بود مرغ محنت آهنگ</p><p>جهان چون خانه مرغان بر او تنگ</p><p>در آن روزی که دولت یار بودش</p><p>حریم خانه چون گلزار بودش</p><p>عزیزش بود بر سر سایه گستر</p><p>نهالی بود رعنا سایه پرور</p><p>همه اسباب عشرت جمع می داشت</p><p>رخی افروخته چون شمع می داشت</p><p>غم یوسف ز جان او نمی رفت</p><p>حدیثش از زبان او نمی رفت</p><p>در این وقتی که رفت از سر عزیزش</p><p>نماند اسباب دولت هیچ چیزش</p><p>خیال روی یوسف یار او بود</p><p>انیس خاطر افگار او بود</p><p>به یادش روی در ویرانه ای کردی</p><p>وطن در کنج محنتخانه ای کرد</p><p>نه می خورد از فراق او نه می خفت</p><p>ز دیده خون همی بارید و می گفت</p><p>خوش آن کز بخت برخوردار بودم</p><p>درون یک سرا با یار بودم</p><p>دلی بی بار از حرمان دیدار</p><p>جمالش دیدمی هر روز صد بار</p><p>ازان دولت چو بختم ساخت محروم</p><p>به زندان کردمش مظلوم و مرحوم</p><p>به شب پنهان به زندان بردمی راه</p><p>تماشا کردمی آن روی چون ماه</p><p>به روزم زنگ غم از دل زدودی</p><p>در و دیوار آن منزل که بودی</p><p>منم امروز ازینها دور مانده</p><p>به دل رنجه به تن رنجور مانده</p><p>ندارم زو به جز در دل خیالی</p><p>وز آن خالی نیم در هیچ حالی</p><p>خیالش گر رود چون زنده مانم</p><p>که در قالب خیال اوست جانم</p><p>همی گفت این حدیث و آه می زد</p><p>ز آه آتش به مهر و ماه می زد</p><p>چو مد آه دایم دود آهش</p><p>به فرق سر شدی چتر سیاهش</p><p>ز خورشید حوادث هیچگاهی</p><p>نبودی غیر ازان چترش پناهی</p><p>نبود آن چتر کش بالای سر بود</p><p>فلک را از خدنگ او سپر بود</p><p>خدنگش را گر آن مانع نگشتی</p><p>ز صندوق فلک پران گذشتی</p><p>ز مژگان دمبدم خوناب می ریخت</p><p>مگر خوناب خون ناب می ریخت</p><p>چو بود از تاب دل سوزان تب او</p><p>مژه می ریخت آبی بر لب او</p><p>نمی شست از رخ آن خونابه گویی</p><p>ازان خونابه بودش سرخرویی</p><p>چو زان خونابه رخ را غازه کردی</p><p>به دل عقد محبت تازه کردی</p><p>به روی کار ناوردی دم نقد</p><p>به جز خون جگر کابین آن عقد</p><p>گهی کندی به ناخن روی گلگون</p><p>چو چشم خود گشادی چشم ها خون</p><p>ز سرخی هر یکی بودی دواتی</p><p>نوشتی از غمش خط نجاتی</p><p>گهی سینه گهی دل می خراشید</p><p>ز جان جز نقش جانان می تراشید</p><p>همی زد بر سر زانو کف دست</p><p>سمن را رنگ نیلوفر همی بست</p><p>به مهر دوست یعنی در خورم من</p><p>گر او خورشید شد نیلوفرم من</p><p>چو باشد آفتاب خاوری یار</p><p>مرا نبود به از نیلوفری کار</p><p>به دل همچون صنوبر کوفتی مشت</p><p>به سان نیشکر خاییدی انگشت</p><p>کفش کز هر نگاری داشتی عار</p><p>نگارین گشتی از انگشت افگار</p><p>ز انگشتان خونین خامه کردی</p><p>ز کافوری کف خود نامه کردی</p><p>درون نامه حرف غم نوشتی</p><p>برون زین حرف چیزی کم نوشتی</p><p>ولی زان نامه هرگز داستانش</p><p>نخواندی دلبر ننوشته خوانش</p><p>فراوان سال ها کار وی این بود</p><p>ز هجران رنج و تیمار وی این بود</p><p>جوانی تیره گشت از چرخ پیرش</p><p>به رنگ شیر شد موی چو قیرش</p><p>برآمد صبح و شب هنگامه برچید</p><p>به مشکستان او کافور بارید</p><p>گریزان گشت زاغ از تیر تقدیر</p><p>به جای زاغ شد بوم آشیان گیر</p><p>نباشد یاد پیری را درین باغ</p><p>کزینسان بوم گیرد خانه زاغ</p><p>سیاهی را سرشک از نرگسش شست</p><p>ز نرگسزار چشمش یاسمین رست</p><p>به شادی زیر این طاق کج آیین</p><p>سیه پوشیدیش چشم جهان بین</p><p>چو ماتمدار گشت از ناامیدی</p><p>چرا رفت از سیاهی در سفیدی</p><p>ز هندستان مگر بودش نمونه</p><p>که باشد کار هندو باژگونه</p><p>به روی تازه چون گل چینش افتاد</p><p>شکن در صفحه نسرینش افتاد</p><p>ز ناز آن چین که افکندی در ابرو</p><p>فتادش چون سپر بی ناز در رو</p><p>ندارد کس درین بحر کهن یاد</p><p>که گیرد آب چین بی جنبش باد</p><p>ولی گر باد بودی ور نبودی</p><p>رخ چون آب او پر چین نمودی</p><p>سهی سروش ز بار عشق خم شد</p><p>سرش چون حلقه همراز قدم شد</p><p>نه سر نی پای بود از بخت واژون</p><p>ز بزم وصل همچون حلقه بیرون</p><p>درین غمدیده خاک از خون مردم</p><p>چو شد سرمایه بیناییش گم</p><p>به پشت خم ازان بودی سرش پیش</p><p>که جستی گم شده سرمایه خویش</p><p>به سر بردی در آن ویران مه و سال</p><p>سرش ز افسر تهی پایش ز خلخال</p><p>تهی از حله های اطلسش دوش</p><p>سبک از دانه های گوهرش گوش</p><p>معطل گردن از طوق مرصع</p><p>معرا عارض از زربفت برقع</p><p>به زیر پهلو از خاکش نهالین</p><p>عذار نازکش را خشت بالین</p><p>به مهر یوسفش از خاک بستر</p><p>به از مهد حریر حور گستر</p><p>به یاد او به زیر روی خشتش</p><p>مربع بالشی بود از بهشتش</p><p>درین محنت کزان یک شمه گفتم</p><p>به شرحش گوهر صد نکته سفتم</p><p>نرفتی غیر یوسف بر زبانش</p><p>نبودی غیر او آرام جانش</p><p>در آن وقتی که گنج سیم و زر داشت</p><p>هزاران حقه پر در و گهر داشت</p><p>ز هر کس قصه یوسف شنیدی</p><p>به پایش گنج سیم و زر کشیدی</p><p>دهانش را چو درجی از گهر پر</p><p>لبالب ساختی از گوهر و در</p><p>بدین بخشش که بودش کار پیوست</p><p>شد از سیم و زر و گوهر تهیدست</p><p>به پشمین جامه مسکین گشت خرسند</p><p>بر آن از لیف خرما شد کمربند</p><p>خبرگویان ز یوسف لب ببستند</p><p>پس زانوی خاموشی نشستند</p><p>گذشت آن کز لب هر صاحب هوش</p><p>ز یوسف یافتی قوت از ره گوش</p><p>بر آن شد تا ز بی قوتی رهد باز</p><p>کند بر راه یوسف خانه ای ساز</p><p>که چون افتد گذرگاهی به راهش</p><p>پذیرد قوت از آواز سپاهش</p><p>زهی بیچاره آن از پا فتاده</p><p>زمام اختیار از دست داده</p><p>ز وصل خوان جانان بازمانده</p><p>نوای عیش او ناساز مانده</p><p>نباشد قوتی از بوی یارش</p><p>نیابد قوت از پیک دیارش</p><p>گهی با باد از وی راز گوید</p><p>گه از مرغی نشانش باز جوید</p><p>چو بیند رهروی بر رهگذاری</p><p>به رویش از ره غربت غباری</p><p>ببوسد پای او کز شهریار است</p><p>بشوید گرد او گر زان دیار است</p><p>وگر سلطانش از راهی سواره</p><p>برآید نبودش تاب نظاره</p><p>شود خرم به خاک و گرد راهش</p><p>نشیند خوش به آواز سپاهش</p><h2><a id="poem-66155" href="https://ganjoor.net/jami/7ourang/7-5-yusof-zoleykha/sh65">بخش ۶۵ - آمدن زلیخا به سر راه یوسف علیه السلام و از نی خانه ای ساختن تا از آواز گذشتن سپاه وی خرسندی یابد</a></h2>
<p>زلیخا را ز تنهایی چو جان کاست</p><p>به راه یوسف از نی خانه ای خواست</p><p>بدو کردند نی بستی حواله</p><p>چو موسیقار پر فریاد و ناله</p><p>چو کردی از جدایی ناله آغاز</p><p>جدا برخاستی از هر نی آواز</p><p>چو از هجر آتش اندر وی گرفتی</p><p>ز آهش شعله در هر نی گرفتی</p><p>در آن نی بست بود افتاده خسته</p><p>چو صیدی تیرها گردش نشسته</p><p>ولی از ذوق عشقش چون اثر بود</p><p>بر او هر تیرگویی نیشکر بود</p><p>بر آخر داشت یوسف دیوزادی</p><p>سپهر اندازه ای گردون نهادی</p><p>تکاور ابلقی چون چرخ فیروز</p><p>ز شب بسته هزاران وصله بر روز</p><p>ز نور و ظلمت اندر وی نشانه</p><p>برابر چون شب و روز زمانه</p><p>گره بر خوشه چرخ از دم او</p><p>شکن در کاسه بدر از سم او</p><p>به هر سمش هلالی بسته از زر</p><p>ز سیم اختر رخشان مسمر</p><p>به زخم سم چو سنگ خاره خستی</p><p>ز هر ماه نوش سیاره جستی</p><p>اگر نعلش پریدی در تک و دو</p><p>به چرخ اندر نشستی چون مه نو</p><p>گذشتی در شکارستان نخجیر</p><p>پران از پهلوی نخجیر چون تیر</p><p>گرش میدان شدی از غرب تا شرق</p><p>به یک جستن پریدی گرم چون برق</p><p>اگر گردش نه پا زو پس کشیدی</p><p>به گردش باد صرصر کی رسیدی</p><p>به راه ار چه شدی پر قطره از خوی</p><p>ندیدی هیچ کس یک قطره از وی</p><p>به خوش رفتن در آن خوی بودیش میل</p><p>چو آن گرد آمده از قطره ها سیل</p><p>چو گنجی بود از گوهر روانه</p><p>بری ز آسیب مار تازیانه</p><p>بر آخر گر شدی رام و فروتن</p><p>گرفتی خدمتش گردون به گردن</p><p>بدادیش ار درآوردی به آن سر</p><p>به سطل ماه آب از چشمه خور</p><p>مهیا ساختی در هر شبانگاه</p><p>جوش از سنبله وز کهکشان کاه</p><p>ز شعر چشمه دار شب مه و سال</p><p>پی جو کردیش آماده غربال</p><p>ز سدره سبحه خوان مرغان گزیدی</p><p>که تا سنگ از جوش چون دانه چیدی</p><p>دو پیکر بود از زینش مثالی</p><p>رکاب از هر طرف تابان هلالی</p><p>چو یوسف در هلالش پای کردی</p><p>چو ماه اندر دو پیکر جای کردی</p><p>کشیدی زیر ران او صهیلی</p><p>که رفتی هر طرف اضعاف میلی</p><p>به هر جا هر که بشنیدی صهیلش</p><p>نبودی حاجت کوس رحیلش</p><p>شتابان سوی آن شاه آمدندی</p><p>چو سیاره پی ماه آمدندی</p><p>زلیخا نیز چون آن را شنیدی</p><p>ازان نی بست خود بیرون خزیدی</p><p>به حسرت بر سر راهش نشستی</p><p>خروشان بر گذرگاهش نشستی</p><p>چو بی یوسف رسیدی خیلی از راه</p><p>به طنزش کودکان کردندی آگاه</p><p>که اینک در رسید از راه یوسف</p><p>به رویی رشک مهر و ماه یوسف</p><p>زلیخا گفتی از یوسف در اینان</p><p>نمی یابم نشان ای نازنینان</p><p>به دل زین طنز مپسندید داغم</p><p>که ناید بوی یوسف در دماغم</p><p>به هر منزل که آن دلدار گردد</p><p>جهان پر نافه تاتار گردد</p><p>به هر محمل که آن جانان نشیند</p><p>شمیمش در مشام جان نشیند</p><p>چو یوسف در رسیدی با گروهی</p><p>کز ایشان در دل افتادی شکوهی</p><p>بگفتندی که از یوسف خبر نیست</p><p>درین قوم از قدوم او اثر نیست</p><p>بگفتی در فریب من مکوشید</p><p>قدوم دوست را از من مپوشید</p><p>بتی کش شاه ملک جان توان داشت</p><p>قدومش را کجا پنهان توان داشت</p><p>نسیمش باغ جان را تازه سازد</p><p>نه تنها جان جهان را تازه سازد</p><p>چو جان را تازگی همراه گردد</p><p>ازان جان تازه کن آگاه گردد</p><p>چو کردی گوش آن حیران مهجور</p><p>ز چاووشان صدای دور شو دور</p><p>زدی افغان که من عمریست دورم</p><p>به صد محنت درین دوری صبورم</p><p>نباشد بیش ازینم تاب دوری</p><p>نجویم دوری الا از صبوری</p><p>ز جانان تا به کی مهجور باشم</p><p>همان بهتر که از خود دور باشم</p><p>بگفتی این و بیهوش اوفتادی</p><p>ز خود کرده فراموش اوفتادی</p><p>ز جام بیخودی از دست رفتی</p><p>چنان بیخود به آن نی بست رفتی</p><p>در آن نیها چو دم از جان ناشاد</p><p>دمیدی خاستی افغان و فریاد</p><p>بدین دستور بودی روزگاری</p><p>نبودی غیر ازینش کار و باری</p><h2><a id="poem-66156" href="https://ganjoor.net/jami/7ourang/7-5-yusof-zoleykha/sh66">بخش ۶۶ - گرفتن زلیخا سر راه یوسف را و التفات نایافتن و بعد از آن به خانه رفتن و بت را شکستن و ایمان به خدای تعالی آوردن و پس بر سر راه وی آمدن و التفات یافتن</a></h2>
<p>نداند عاشق بیدل قناعت</p><p>فزاید حرص وی ساعت به ساعت</p><p>دو دم نبود به یک مطلوبش آرام</p><p>به هر دم در طلب برتر نهد گام</p><p>چو یابد بوی گل خواهد که بیند</p><p>چو بیند روی گل خواهد که چیند</p><p>زلیخا کرد بعد از ره نشینی</p><p>هوای دولت دیدار بینی</p><p>شبی سر پیش آن بت بر زمین سود</p><p>که عمری در پرستش کارش این بود</p><p>بگفت ای قبله جانم جمالت</p><p>سر من در عبادت پایمالت</p><p>تو را عمریست کز جان می پرستم</p><p>برون شد گوهر دانش ز دستم</p><p>به چشم خود ببین رسواییم را</p><p>به چشمم باز ده بیناییم را</p><p>ز یوسف چند باشم مانده مهجور</p><p>بده چشمی که رویش بینم از دور</p><p>مرا در هیچ وقتی و مقامی</p><p>به جز دیدار یوسف نیست کامی</p><p>بده کام مرا گر می توانی</p><p>چو دادی کام من دیگر تو دانی</p><p>در این جان سختیم مپسند چندین</p><p>بدین بدبختیم مپسند چندین</p><p>چه عمر است این که نابودن ازین به</p><p>ره نابود پیمودن ازین به</p><p>همی گفت این و بر سر خاک می کرد</p><p>ز گریه خاک را نمناک می کرد</p><p>چو شاه خور به تخت خاور آمد</p><p>صهیل ابلق یوسف برآمد</p><p>برون آمد زلیخا چون گدایی</p><p>گرفت از راه یوسف تنگنایی</p><p>به رسم دادخواهان داد برداشت</p><p>ز دل ناله ز جان فریاد برداشت</p><p>ز بس بر آسمان می شد ز هر سوی</p><p>نفیری چاوشان «طرقوا» گوی</p><p>ز بس بر گوشها می زد ز هر جای</p><p>صهیل مرکبان راه پیمای</p><p>کس از غوغا به حال او نیفتاد</p><p>به حالی شد که او را کس مبیناد</p><p>ز نومیدی دلی صد پاره گشته</p><p>ز کوی خرمی آواره گشته</p><p>ز درد دل فغان می کرد و می رفت</p><p>ز آه آتشفشان می کرد و می رفت</p><p>به محنتخانه خود چون پی آورد</p><p>دو صد شعله به یک مشت نی آورد</p><p>به پیش آورد آن سنگین صنم را</p><p>زبان بگشاد تسکین الم را</p><p>که ای سنگ سبوی عز و جاهم</p><p>به هر راهی که باشم سنگ راهم</p><p>شد از تو راه بختم تنگ بر دل</p><p>سزد گر از تو کوبم سنگ بر دل</p><p>به پیش روی تو چون سجده بردم</p><p>به سر راه وبال خود سپردم</p><p>به گریه از تو هر کامی که جستم</p><p>ز کام هر دو عالم دست شستم</p><p>تو سنگی خواهم از ننگ تو رستن</p><p>به سنگی گوهر قدرت شکستن</p><p>بگفت این پس به زخم سنگ خاره</p><p>خلیل آسا شکستن پاره پاره</p><p>چو بشکستش به چالاکی و چستی</p><p>به کارش زان شکست آمد درستی</p><p>ز شغل بت شکستن چون بپرداخت</p><p>به آب چشم و خون دل وضو ساخت</p><p>تضرع کرد و رو بر خاک مالید</p><p>به درگاه خدای پاک نالید</p><p>که ای عشق تو را از زیر دستان</p><p>بتان و بتگران و بت پرستان</p><p>اگر نه عکس تو بر بت فتادی</p><p>به پیش بت کسی کی سر نهادی</p><p>دل بتگر به مهر خود خراشی</p><p>وز آتش افکنی بر بت تراشی</p><p>کسی در پیش بت افتاده پست است</p><p>که گوید بت پرست ایزد پرست است</p><p>اگر رو در بت آوردم خدایا</p><p>بر آن بر خود جفا کردم خدایا</p><p>به لطف خود جفای من بیامرز</p><p>خطا کردم خطای من بیامرز</p><p>ز بس راه خطا پیمایی از من</p><p>ستاندی گوهر بینایی از من</p><p>چو آن گرد خطا از من فشاندی</p><p>به من ده باز آنچ از من ستاندی</p><p>بود دل فارغ از داغ تأسف</p><p>بچینم لاله ای از باغ یوسف</p><p>چو برگشت از ره آن بر مصریان شاه</p><p>گرفت افغان کنان بازش سر راه</p><p>که پاکا آن که شه را ساخت بنده</p><p>ز ذل و عجز کردش سرفکنده</p><p>به فرق بنده مسکین محتاج</p><p>نهاد از عز و جاه خسروی تاج</p><p>چو جا کرد این سخن در گوش یوسف</p><p>برفت از هیبت آن هوش یوسف</p><p>به حاجب گفت این تسبیح خوان را</p><p>که برد از جان من تاب و توان را</p><p>به خلوتخانه خاص من آور</p><p>به جولانگاه اخلاص من آور</p><p>که تا یک شمه از حالش بپرسم</p><p>وز این ادبار و اقبالش بپرسم</p><p>کزان تسبیح چون شور و شغب کرد</p><p>عجب ماندم که تأثیری عجب کرد</p><p>گرش دردی نه دامنگیر باشد</p><p>کلامش را کی این تأثیر باشد</p><p>دو صد جان خاک دریابنده شاهی</p><p>که دریابد به آهی یا نگاهی</p><p>فروغ صدق صادق دادخواهان</p><p>مزور قصه گم کرده راهان</p><p>شود مر صبح صادق را تباشیر</p><p>مزوررا دهد پاداش تزویر</p><p>نه چون شاهان دور این زمانه</p><p>که می جویند بهر زر بهانه</p><p>ز هر ظالم که یک دینار رنگ است</p><p>وگر زو دست صد کس زیر سنگ است</p><p>ز دینار زرش صد سرخروییست</p><p>تظلم کردن از وی هرزه گوییست</p><h2><a id="poem-66157" href="https://ganjoor.net/jami/7ourang/7-5-yusof-zoleykha/sh67">بخش ۶۷ - آمدن زلیخابه خلوتخانه یوسف علیه السلام و به دعای وی بینایی و جمال و جوانی را یافتن</a></h2>
<p>ازان خوشتر چه باشد پیش عاشق</p><p>که گردد یار نیک اندیش عاشق</p><p>به خلوتگاه رازش بار یابد</p><p>ز بارش سینه بی آزار یابد</p><p>به پیش او نشیند راز گوید</p><p>حکایت های دیرین باز گوید</p><p>ز غوغای سپه چون رست یوسف</p><p>به خلوتگاه خود بنشست یوسف</p><p>درآمد حاجب از در کای یگانه</p><p>به خوی نیک در عالم فسانه</p><p>ستاده بر در اینک آن زن پیر</p><p>که در ره مرکبت را شد عنانگیر</p><p>مرا گفتی که با وی باش همراه</p><p>به همراهی رسانش تا به درگاه</p><p>بگفتا حاجت او را روا کن</p><p>اگر دردیش هست آن را دوا کن</p><p>بگفت او نیست زانسان کوته اندیش</p><p>که با من بازگوید حاجت خویش</p><p>بگفتا رخصتش ده تا درآید</p><p>حجاب از حال خود هم خود گشاید</p><p>چو رخصت یافت همچون ذره رقاص</p><p>درآمد شادمان در خلوت خاص</p><p>چو گل خندان شد و چون غنچه بشگفت</p><p>دهان پر خنده بر یوسف دعا گفت</p><p>ز بس خندیدنش یوسف عجب کرد</p><p>ز وی نام و نشان وی طلب کرد</p><p>بگفت آنم که چون روی تو دیدم</p><p>تو را از جمله عالم برگزیدم</p><p>فشاندم گنج گوهر در بهایت</p><p>دل و جان وقف کردم بر هوایت</p><p>جوانی در غمت بر باد دادم</p><p>بدین پیری که می بینی فتادم</p><p>گرفتی شاهد ملک اندر آغوش</p><p>مرا یکبارگی کردی فراموش</p><p>چو یوسف زین سخن دانست کو کیست</p><p>ترحم کرد و بر وی زار بگریست</p><p>بگفتا ای زلیخا این چه حال است</p><p>چرا حالت بدینسان در وبال است</p><p>چو یوسف گفت با وی ای زلیخا</p><p>فتاد از پا زلیخا بی زلیخا</p><p>شراب بیخودی زد از دلش جوش</p><p>برفت از لذت آوازش از هوش</p><p>چو باز از بی خودی آمد به خود باز</p><p>حکایت کرد با وی یوسف آغاز</p><p>بگفتا کو جوانی و جمالت</p><p>بگفت از دست شد دور از وصالت</p><p>بگفتا خم چرا شد سرو نازت</p><p>بگفت از بار هجر جانگدازت</p><p>بگفتا چشم تو بی نور چون است</p><p>بگفت از بس که بی تو غرق خون است</p><p>بگفتا کو زر و سیمی که بودت</p><p>به فرق آن تاج و دیهیمی که بودت</p><p>بگفت از حسن تو هر کس سخن راند</p><p>ز وصفت بر سر من گوهر افشاند</p><p>سر و زر را نثار پاش کردم</p><p>به گوهر پاشیش پاداش کردم</p><p>نهادم تاج حشمت بر سر او</p><p>گرفتم افسر از خاک در او</p><p>نماند از سیم و زر چیزی به دستم</p><p>کنون دل گنج عشق اینم که هستم</p><p>بگفتا حاجت تو چیست امروز</p><p>ضمان حاجت تو کیست امروز</p><p>بگفت از حاجتم آزرده جانی</p><p>نخواهم جز تو حاجت را ضمانی</p><p>اگر ضامن شوی آن را به سوگند</p><p>به شرح آن گشایم از زبان بند</p><p>وگر نی لب ز شرح آن ببندم</p><p>غم و درد دگر بر خود پسندم</p><p>قسم گفتا به آن کان فتوت</p><p>به آن معمار ارکان نبوت</p><p>کز آتش لاله و ریحان دمیدش</p><p>لباس خلت از یزدان رسیدش</p><p>که هر حاجت که امروز از تو دانم</p><p>روا سازم به زودی گر توانم</p><p>بگفت اول جمال است و جوانی</p><p>بدان گونه که تو دیدی و دانی</p><p>دگر چشمی که دیدار تو بینم</p><p>گلی از باغ رخسار تو چینم</p><p>بجنبانید لب یوسف دعا را</p><p>روان کرد از دو لب آب بقا را</p><p>جمال مرده اش را زندگی داد</p><p>رخش را طلعت فرخندگی داد</p><p>به جوی رفته باز آورد آبش</p><p>وز آن شد تازه گلزار شبابش</p><p>ز کافورش برآمد مشک تاتار</p><p>ز صبحش آشکارا شد شب تار</p><p>سپیدی شد ز مشکین طره اش دور</p><p>درآمد در سواد نرگسش نور</p><p>خم از سرو گل اندامش برون رفت</p><p>شکنج از نقره خامش برون رفت</p><p>جوانی پیریش را گشت حاله</p><p>پس از چل سالگی شد هژده ساله</p><p>جمالش را سر و کاری دگر شد</p><p>ز عهد بیشتر هم پیشتر شد</p><p>دگر ره یوسفش گفت ای نکوخوی</p><p>مراد دیگرت گر هست برگوی</p><p>مرادی نیست گفتا غیر ازینم</p><p>که در خلوتگه وصلت نشینم</p><p>به روز اندر تماشای تو باشم</p><p>به شب رو بر کف پای تو باشم</p><p>فتم در سایه سرو بلندت</p><p>شکر چینم ز لعل نوشخندت</p><p>نهم مرهم دل افگار خود را</p><p>به کام خویش بینم کار خود را</p><p>به کشت خود که پژمرده ست و درهم</p><p>دهم از چشمه سار صحبتت نم</p><p>چو یوسف این تمنا کرد ازو گوش</p><p>زمانی سر به پیش افکند خاموش</p><p>نظر بر غیب بودش انتظاری</p><p>جواب او نه نی گفت و نه آری</p><p>میان خواست حیران بود و ناخواست</p><p>که آواز پر جبریل برخاست</p><p>پیام آورد کای شاه شرفناک</p><p>سلامت می رساند ایزد پاک</p><p>که ما عجز زلیخا را چو دیدیم</p><p>به تو عرض نیازش را شنیدیم</p><p>ز موج انگیزی آن عجز و کوشش</p><p>درآمد بحر بخشایش به جوشش</p><p>دلش از تیغ نومیدی نخستیم</p><p>به تو بالای عرشش عقد بستیم</p><p>تو هم عقدیش کن جاوید پیوند</p><p>که بگشاید به آن از کار او بند</p><p>ز عین عاطفت یابی نظرها</p><p>شود زاینده زان عقدت گهرها</p><h2><a id="poem-66158" href="https://ganjoor.net/jami/7ourang/7-5-yusof-zoleykha/sh68">بخش ۶۸ - نکاح بستن یوسف علیه السلام زلیخا را به فرمان خدای تعالی و زفاف کردن با وی</a></h2>
<p>چو فرمان یافت یوسف از خداوند</p><p>که بندد با زلیخا عقد پیوند</p><p>اساس انداخت جشنی خسروانه</p><p>نهاد اسباب جشن اندر میانه</p><p>شه مصر و سران ملک را خواند</p><p>به تخت عز و صدر جاه بنشاند</p><p>به قانون خلیل و دین یعقوب</p><p>بر آیین جمیل و صورت خوب</p><p>زلیخا را به عقد خود درآورد</p><p>به عقد خویش یکتا گوهر آورد</p><p>نثار افشان بر او مه تا به ماهی</p><p>مبارکباد گو شاه و سپاهی</p><p>به رسم معذرت یوسف به پا خاست</p><p>به مجلس حاضران را عذرها خواست</p><p>زلیخا را به پرسش ساخت دلشاد</p><p>به خلوتخانه خاصش فرستاد</p><p>پرستاران همه پیشش دویدند</p><p>سر و افسر همه پیشش کشیدند</p><p>خروشان از جمال دلفریبش</p><p>به زرکش جامه ها دادند زیبش</p><p>چو های و هوی مردم یافت آرام</p><p>به منزلگاه خود زد هر کسی گام</p><p>عروس مه نقاب عنبرین بست</p><p>زرافشان پرده بر روی زمین بست</p><p>به فیروزی بر این فیروزه طارم</p><p>چراغ افروز شد گیتی ز انجم</p><p>فلک عقد ثریا از بر آویخت</p><p>شفق یاقوت تر با گوهر آمیخت</p><p>جهان را شعر شب شد پرده راز</p><p>در آن پرده جهانی راز پرداز</p><p>به خلوت محرمان با هم نشستند</p><p>به روی غیر مشکین پرده بستند</p><p>زلیخا منتظر در پرده خاص</p><p>دل او از طپش در پرده رقاص</p><p>که این تشنه که بر لب دیده آب است</p><p>به بیداریست یارب یا به خواب است</p><p>شود زین تشنگی سیراب یا نی</p><p>نشیند از دلش این تاب یا نی</p><p>گهی پر آب چشمش ز اشک شادی</p><p>گهی پر خون ز بیم نامرادی</p><p>گهی گفتی که من باور ندارم</p><p>که گردد خوش بدینسان روزگارم</p><p>گهی گفتی که لطف دوست عام است</p><p>ز لطف دوست نومیدی حرام است</p><p>ازین اندیشه خاطر در کشاکش</p><p>گهی خوش بودی آنجا گاه ناخوش</p><p>ز ناگه دید کز در پرده برخاست</p><p>مهی بی پرده منزل را بیاراست</p><p>زلیخا را نظر چون بر وی افتاد</p><p>تماشای ویش پی در پی افتاد</p><p>برون برد از خودش اشراق آن نور</p><p>ز نور خور ظلام سایه شد دور</p><p>چو یوسف آن محبت کیشیش دید</p><p>ز دیدار خود آن بی خویشیش دید</p><p>ز رحمت جای بر تخت زرش کرد</p><p>کنار خویش بالین سرش کرد</p><p>به بوی خود به هوش آورد بازش</p><p>به بیداری کشید از خواب نازش</p><p>به آن رویی کزو می بست دیده</p><p>وزو می بود عمری دل رمیده</p><p>چو چشم انداخت رویی دید زیبا</p><p>به سان نقش چین بر روی دیبا</p><p>چو روی حور عین مطبوع و مقبول</p><p>ز حسن آراییش مشاطه معزول</p><p>نظر چون یافت بر دیدن قرارش</p><p>عنان کش شد سوی بوس و کنارش</p><p>به لب بوسید شیرین شکرش را</p><p>به دندان کند عناب ترش را</p><p>چو بود از بهر آن فرخنده مهمان</p><p>دو لب بر خوان وصل او نمکدان</p><p>ازان رو کرد اول بوسه را ساز</p><p>که بر خوان از نمک به باشد آغاز</p><p>نمک چون شور شوقش بیشتر کرد</p><p>دو ساعد در میان او کمر کرد</p><p>به زیر آن کمر نابرده رنجی</p><p>نشانی یافت از نایاب گنجی</p><p>میان بسته طلب را چابک و چست</p><p>ازان گنج گهر درج گهر جست</p><p>نهادش پیش آن سرو گل اندام</p><p>مقفل حقه ای از نقره خام</p><p>نه خازن برده سوی حقه دستی</p><p>نه خاین داده قفلش را شکستی</p><p>کلید حقه از یاقوت تر ساخت</p><p>گشادش قفل و در وی گوهر انداخت</p><p>کمیتش گام زد در عرصه تنگ</p><p>ز بس آمد شدن شد پای او لنگ</p><p>چو نفس سرکش اول توسنی کرد</p><p>در آخر ترک مایی و منی کرد</p><p>شبانگه تشنه ای برخاست از خواب</p><p>به سیمین برکه سر در زد پی آب</p><p>شد اول غرقه و آخر با خوشی جفت</p><p>برون آمد به جای خویشتن خفت</p><p>دو غنچه از دو گلبن بر دمیده</p><p>ز باد صبحدم با هم رسیده</p><p>یکی نشگفته و دیگر شگفته</p><p>نهفته ناشگفته در شگفته</p><p>چو یوسف گوهر ناسفته را دید</p><p>ز باغش غنچه نشگفته را چید</p><p>بدو گفت این گهر ناسفته چون ماند</p><p>گل از باد سحر نشگفته چون ماند</p><p>بگفتا جز عزیزم کس ندیده ست</p><p>ولی او غنچه باغم نچیده ست</p><p>به راه جاه اگر چه تیزتگ بود</p><p>به وقت کامرانی سست رگ بود</p><p>به طفلی در که خوابت دیده بودم</p><p>ز تو نام و نشان پرسیده بودم</p><p>بساط مرحمت گسترده بودی</p><p>به من این نقد را بسپرده بودی</p><p>ز هر کس داشتم این نقد را پاس</p><p>نزد بر گوهرم کس نوک الماس</p><p>بحمدالله که این نقد امانت</p><p>که کوته ماند ازان دست خیانت</p><p>دو صد بار ار چه تیغ بیم خوردم</p><p>به تو بی آفتی تسلیم کردم</p><p>چو یوسف این سخن را زان پریچهر</p><p>شنید افزود از آنش مهر بر مهر</p><p>بدو گفت ای به حسن از حور عین بیش</p><p>نه این به زانچه می جستی ازین پیش</p><p>بگفت آری ولی معذور می دار</p><p>که من بودم ز درد عاشقی زار</p><p>به دل شوقی که پایانی نبودش</p><p>به جان دردی که درمانی نبودش</p><p>تو را شکلی بدین خوبی که هستی</p><p>کزو هر دم فزاید شور و مستی</p><p>شکیبایی نبود از تو حد من</p><p>بکش دامان عفوی بر بد من</p><p>ز حرفی کز کمال عشق خیزد</p><p>کجا معشوق با عاشق ستیزد</p><h2><a id="poem-66159" href="https://ganjoor.net/jami/7ourang/7-5-yusof-zoleykha/sh69">بخش ۶۹ - غلبه کردن محبت زلیخا بر یوسف علیه السلام و بنا کردن عبادتخانه از برای وی</a></h2>
<p>به صدق آن کس که زد در عاشقی گام</p><p>به معشوقی برآید آخرش نام</p><p>که آمد در طریق عشق صادق</p><p>که نامد بر سرش معشوق عاشق</p><p>زلیخا را چه صدقی بود در عشق</p><p>که یکسر عمر خود فرسود در عشق</p><p>به طفلی در که لعبت باز بودی</p><p>به نورس لعبتان دمساز بودی</p><p>پی بازی چو کردی چاره سازی</p><p>نبودی بازیش جز عشقبازی</p><p>دو لعبت را که پیش هم نشاندی</p><p>یکی عاشق یکی معشوق خواندی</p><p>چو دست چپ ز دست راست دانست</p><p>ره و رسم نشست و خاست دانست</p><p>در آن خوابی که دید از بخت بیدار</p><p>به دام عشق یوسف شد گرفتار</p><p>هوای ملک خود از دل به در کرد</p><p>به ملک مصر آهنگ سفر کرد</p><p>ز شهر خود به شهر یوسف آمد</p><p>نه بهر خود ز بهر یوسف آمد</p><p>جوانی در خیال او به سر برد</p><p>به امید وصال او به سر برد</p><p>به پیری در تمنای وی افتاد</p><p>به کوری بی تماشای وی افتاد</p><p>پس از پیری که بینا و جوان شد</p><p>به مهر روی آن جان و جهان شد</p><p>وز آن پس در هوایش زیست تا زیست</p><p>به دل قید وفایش زیست تا زیست</p><p>چو صدقش بود بیرون از نهایت</p><p>در آخر کرد در یوسف سرایت</p><p>دل یوسف به مهرش شد چنان گرم</p><p>که می آمد ازان دلگرمیش شرم</p><p>چنان زد راه دل آن دلفریبش</p><p>که یک ساعت نماند از وی شکیبش</p><p>به گرد خاطرش گشتی رضاجوی</p><p>لبش بر لب نهادی روی بر روی</p><p>ز بس کشت طرب را آب دادی</p><p>به آبش دمبدم حاجت فتادی</p><p>ولی وز بر زلیخا پرده بشکافت</p><p>ز خورشید حقیقت پرتوی تافت</p><p>چنان خورشید بر وی اشتلم کرد</p><p>که یوسف را در او چون ذره گم کرد</p><p>بلی در بوته عشق مجازی</p><p>گذشتش عمر در مانع گدازی</p><p>چو خورشید حقیقت گشت طالع</p><p>نبودش پیش دیده هیچ مانع</p><p>کشش های حقیقت در وی آویخت</p><p>ز هر چه آن ناگزیرش بود بگریخت</p><p>شبی از چنگ یوسف شد گریزان</p><p>خلاصی جست ازو افتان و خیزان</p><p>چو زد دست از قفا در دامن او</p><p>ز دستش چاک شد پیراهن او</p><p>زلیخا گفت اگر من بر تن تو</p><p>دریدم پیش ازین پیراهن تو</p><p>تو هم پیراهنم اکنون دریدی</p><p>به پاداش گناه من رسیدی</p><p>درین کار از تفاوت بی هراسیم</p><p>به پیراهن دری رأسا برأسیم</p><p>چو یوسف روی او در بندگی دید</p><p>وز آن نیت دلش را زندگی دید</p><p>به نام او ز زر کاشانه ای ساخت</p><p>نه کاشانه عبادتخانه ای ساخت</p><p>چو کاخ آسمان فیروزه خشتی</p><p>زمین از لطف و صنع او بهشتی</p><p>پر از نقش و نگار از فرش تا سقف</p><p>مهندس را بر او فکر و نظر وقف</p><p>ز روزنهاش نوربخت تابان</p><p>ز درها قاصد دولت شتابان</p><p>ز عالی غرفه هایش چشم بد دور</p><p>مقوس طاق ها چون ابروی حور</p><p>ز عکس شمسه اش خور برده مایه</p><p>محال از وی درون خانه سایه</p><p>دمیده ز آب کلک نیکبختان</p><p>ز نخلستان دیوارش درختان</p><p>به هر شاخی ازان مرغان نشسته</p><p>ولیکن از نوا منقار بسته</p><p>میان خانه زد فرخنده تختی</p><p>ز زر لختی ز لعل ناب لختی</p><p>دو صد نقش بدیع انگیخت از وی</p><p>هزار آویزه در آویخت از وی</p><p>زلیخا را گرفت از مهر دل دست</p><p>نشاندش بر فراز تخت و بنشست</p><p>بدو گفت ای به انواع کرامت</p><p>مرا شرمنده کردی تا قیامت</p><p>در آن وقتی که می خواندی غلامم</p><p>کرامت خانه ای کردی به نامم</p><p>ز لعل و زر پی سرخی و زردی</p><p>هر آن زینت که امکان داشت کردی</p><p>کنون من هم پی شکر عطایت</p><p>عبادتخانه ای کردم برایت</p><p>در او بنشین پی شکر خدایی</p><p>کزو داری به هر مویی عطایی</p><p>توانگر ساختت بعد از فقیری</p><p>جوانی داد بعد از ضعف و پیری</p><p>به چشم نور رفته نور دادت</p><p>وز آن بر رو در رحمت گشادت</p><p>پس از عمری که زهر غم چشاندت</p><p>به تریاک وصال من رساندت</p><p>زلیخا هم به توفیق الهی</p><p>نشسته بر سریر پادشاهی</p><p>در آن خلوتسرا می بود خرسند</p><p>به وصل یوسف و فضل خداوند</p><h2><a id="poem-66160" href="https://ganjoor.net/jami/7ourang/7-5-yusof-zoleykha/sh70">بخش ۷۰ - خواب دیدن یوسف علیه السلام مادر و پدر را و از خدای تعالی وفات خود طلبیدن و اضطراب زلیخا</a></h2>
<p>زهی حسرت که ناگه نیکبختی</p><p>کشد تا پیشگاه وصل رختی</p><p>کشیده شاهد دولت در آغوش</p><p>کند اندوه هجران را فراموش</p><p>ندیده خاطرش از غم غباری</p><p>به شادی بگذراند روزگاری</p><p>ز ناگه باد ادباری برآید</p><p>سموم هجر را کاری برآید</p><p>درآید در ریاض وصل گستاخ</p><p>درخت آرزو را بشکند شاخ</p><p>زلیخا چون ز یوسف کام دل یافت</p><p>به وصل دایمش آرام دل یافت</p><p>به دل خرم به خاطر شاد می زیست</p><p>ز غم های جهان آزاد می زیست</p><p>تمادی یافت ایام وصالش</p><p>در آن دولت ز چل بگذشت سالش</p><p>پیاپی داد آن نخل برومند</p><p>بر فرزند بل فرزند فرزند</p><p>مرادی از جهان در دل نبودش</p><p>که بر خوان امل حاصل نبودش</p><p>شبی بنهاده سر یوسف به محراب</p><p>ره بیداریش زد رهزن خواب</p><p>پدر را دید با مادر نشسته</p><p>به رخ چون خور نقاب نور بسته</p><p>ندا کردند کای فرزند دریاب</p><p>کشید ایام دوری دیر بشتاب</p><p>ز ناخواهی بر آب و گل رقم نه</p><p>به نزهتگاه جان و دل قدم نه</p><p>چو یوسف یافت بیداری ازان خواب</p><p>به پهلوی زلیخا شد ز محراب</p><p>حدیث خواب را با وی بیان کرد</p><p>وز آن مقصود را بر وی عیان کرد</p><p>ز خوابش با خیال دوری افکند</p><p>به جانش آتش مهجوری افکند</p><p>ولی یوسف ز طور خود برون شد</p><p>به اقلیم بقا شوقش فزون شد</p><p>قدم زین تنگنای آز برداشت</p><p>ره فسحتسرای راز برداشت</p><p>متاع انس ازین دیر فنا برد</p><p>به محراب بقا دست دعا برد</p><p>که ای حاجت روای مستمندان</p><p>به سر افسر نه تارک بلندان</p><p>به فرقم تاج اقبالی نهادی</p><p>که هرگز هیچ مقبل را ندادی</p><p>دلم زین کشور فانی گرفته ست</p><p>ز تدبیر جهانبانی گرفته ست</p><p>مرا فارغ ز من راهی به خود ده</p><p>مثال شاهی ملک ابد ده</p><p>نکوکاران که راه دین گرفتند</p><p>به قرب و منزلت پیشین گرفتند</p><p>برون آر از شمار واپسانم</p><p>به فر قربت ایشان رسانم</p><p>زلیخا چون شنید این رازداری</p><p>به دل زخمی رسیدش سخت کاری</p><p>یقین دانست کز وی آن دعا را</p><p>اثر گردد به زودی آشکارا</p><p>نیاید از کمان او خدنگی</p><p>که در تأثیر آن افتد درنگی</p><p>قدم در کلبه ای زد تیره و تنگ</p><p>گشاد از یکدگر گیسوی شبرنگ</p><p>همی کرد از غم دوری به سر خاک</p><p>همی مالید پر خون چهره بر خاک</p><p>ز شادی طاق و با اندوه و غم جفت</p><p>ز دیده اشک می بارید و می گفت</p><p>که ای درمان درد دردناکان</p><p>به مرهم خرقه دوز سینه چاکان</p><p>مراد خاطر هر نامرادی</p><p>گشاد ششدر هر بی گشادی</p><p>مفاتیح آور درهای بسته</p><p>جبایر بند دلهای شکسته</p><p>خلاصی بخش مهجوران ز اندوه</p><p>سبک سازنده غم های چون کوه</p><p>گرفتار دل افگار خویشم</p><p>عجب حیران شده در کار خویشم</p><p>ندارم طاقت هجران یوسف</p><p>ز تن کش جان من با جان یوسف</p><p>نخواهم بی جمالش زندگی را</p><p>به ملک زندگی پایندگی را</p><p>نهال عمر بی برگ است بی او</p><p>حیات جاودان مرگ است بی او</p><p>به قانون وفا نیکو نباشد</p><p>که من باشم به گیتی او نباشد</p><p>اگر با من نسازی همره او را</p><p>مرا بیرون بر اول آنگه او را</p><p>نمی خواهم کزو یکسو نشینم</p><p>جهان را بی جمال او ببینم</p><p>به سر برد اینچنین در گریه و سوز</p><p>نه شب را گفت شب نی روز را روز</p><p>بلی هر کس ز غم دارد دلی تنگ</p><p>شب و روزش نماید هر دو یکرنگ</p><h2><a id="poem-66161" href="https://ganjoor.net/jami/7ourang/7-5-yusof-zoleykha/sh71">بخش ۷۱ - وفات یافتن یوسف علیه السلام و هلاک شدن زلیخا از الم مفارقت وی</a></h2>
<p>به دیگر روز یوسف بامدادان</p><p>که شد دلها ز فیض صبح شادان</p><p>به بر کرده لباس شهریاری</p><p>برون آمد به آهنگ سواری</p><p>چو پا در یک رکاب آورد جبریل</p><p>بدو گفتا مکن زین بیش تعجیل</p><p>امان نبود ز چرخ عمر فرسای</p><p>که ساید بر رکاب دیگرت پای</p><p>عنان بگسل ز آمال و امانی</p><p>بکش پا از رکاب زندگانی</p><p>چو یوسف این بشارت کرد ازو گوش</p><p>زشادی شد بر او هستی فراموش</p><p>ز شاهی دامن همت برافشاند</p><p>یکی از وارثان ملک را خواند</p><p>به جای خود شه آن مرز کردش</p><p>به خصلت های نیک اندرز کردش</p><p>دگر گفتا زلیخا را بخوانید</p><p>به میعاد وداع من رسانید</p><p>بگفتند او به دست غم زبون است</p><p>فتاده در میان خاک و خون است</p><p>ندارد طاقت این بار جانش</p><p>به کار خویش بگذار آنچنانش</p><p>بگفتا ترسم این داغ غرامت</p><p>بماند بر دل او تا قیامت</p><p>بگفتند ایزدش خرسند داراد</p><p>به خرسندی قوی پیوند داراد</p><p>به کف جبریل حاضر داشت سیبی</p><p>که باغ خلد ازان می داشت زیبی</p><p>چو یوسف را به دست آن سیب بنهاد</p><p>روان آن سیب را بویید و جان داد</p><p>بلی زان نکهت باغ بقا یافت</p><p>ازان نکهت به سوی باغ بشتافت</p><p>چو یوسف را ازان بو جان برآمد</p><p>ز جان حاضران افغان برآمد</p><p>ز بس بالا گرفت آواز فریاد</p><p>صدا در گنبد فیروزه افتاد</p><p>زلیخا گفت کین شور و فغان چیست</p><p>پر از غوغا زمین و آسمان چیست</p><p>بدو گفتند کان شاه جوانبخت</p><p>به سوی تخته رو کرد از سر تخت</p><p>وداع کلبه تنگ جهان کرد</p><p>وطن بر اوج کاخ لا مکان کرد</p><p>چو بشنید این سخن از خویشتن رفت</p><p>فروغ نیر هوشش ز تن رفت</p><p>ز هول این حدیث آن سرو چالاک</p><p>سه روز افتاد همچون سایه بر خاک</p><p>چو چارم روز شد زان خواب بیدار</p><p>سماع آن ز خود بردش دگر بار</p><p>سه بار اینسان سه روز از خود همی رفت</p><p>به داغ سینه سوز از خود همی رفت</p><p>چهارم روز چون آمد به خود باز</p><p>ز یوسف کرد اول پرسش آغاز</p><p>نه از وی بر سر بستر نشان یافت</p><p>نه تابوتش به آن عالم روان یافت</p><p>جز این از وی خبر بازش ندادند</p><p>که همچون گنج در خاکش نهادند</p><p>نخست از دور چرخ ناموافق</p><p>گریبان چاک زد چون صبح صادق</p><p>بر آن آتش که بر دل داشت پنهان</p><p>رهی بگشاد از چاک گریبان</p><p>ولی زان راه در جانش به هر دم</p><p>فزون گشت آتش سوزنده نی کم</p><p>به ناخن رخنه ها در روی می کند</p><p>برای چشمه خور جوی می کند</p><p>به هر جویی کز آن چشمه روان کرد</p><p>سمن را جلوه گاه ارغوان کرد</p><p>شد از ناخن به رخ گلگون خط افکن</p><p>چو عرق ناخنه در چشم روشن</p><p>به سینه از تغابن سنگ می زد</p><p>طپانچه بر رخ گلرنگ می زد</p><p>ز سیم آنجا عقیق تر همی رست</p><p>وز این بر لاله نیلوفر همی رست</p><p>به سوی فرق نازک برد پنجه</p><p>ز زور پنجه آن را ساخت رنجه</p><p>ز ریحان سرو بستان را سبک کرد</p><p>به چیدن سنبلستان را تنک کرد</p><p>ز دل نوحه ز جان فریاد برداشت</p><p>فغان از سینه ناشاد برداشت</p><p>که یوسف کو و تخت آرایی او</p><p>به محتاجان کرم فرمایی او</p><p>چو عزمش کرد زین بر بارگی تنگ</p><p>به ملک جاودانی داشت آهنگ</p><p>ز بس بود اندرین رفتن شتابش</p><p>نکردم پایبوسی چون رکابش</p><p>ازین کاخ غم افزا چون برون رفت</p><p>نبودم در حضور او که چون رفت</p><p>سرش بنهاده بر بالین ندیدم</p><p>خویش از صفحه نسرین نچیدم</p><p>چو آمد بر تن آن زخم درشتش</p><p>نکردم سینه پشتیبان پشتش</p><p>چو سوی تخته برد از تختگه رخت</p><p>همایون بخت شد زو تخته چون تخت</p><p>گلاب از چشم اشک افشان نجستم</p><p>به آن روشن گلاب او را نشستم</p><p>کفن چون بر تن او راست کردند</p><p>به تکفینش نشست و خاست کردند</p><p>نکردم رشته اندوزی فن خویش</p><p>که تا دوزم بر او لاغر تن خویش</p><p>چو از غم خارها در دل شکستند</p><p>وز این سر منزلش محمل ببستند</p><p>زبان پر از نوای بینوایی</p><p>نکردم محمل او را درایی</p><p>چو جای خواب در خاکش گشادند</p><p>چو در پاک در خاکش نهادند</p><p>زمین زیر بر و دوشش نرفتم</p><p>به کام دل به آغوشش نخفتم</p><p>دریغا زین زیانکاری دریغا</p><p>دریغا زین جگرخواری دریغا</p><p>بیا ای کام جان محرومیم بین</p><p>ز ظلم آسمان مظلومیم بین</p><p>بریدی از من و یادم نکردی</p><p>به دیداری ز خود شادم نکردی</p><p>وفادارا وفاداری نه این بود</p><p>به یاران شیوه یاری نه این بود</p><p>مرا از دل برون افکندی و رفت</p><p>میان خاک و خون افکندی و رفت</p><p>عجب خاری شکستی در دل من</p><p>که بیرون ناید الا از گل من</p><p>نه جایی راه رفتن کرده ای ساز</p><p>کز آنجا هیچگه آید کسی باز</p><p>همان بهتر کز اینجا پر گشایم</p><p>به یک پرواز کردن سویت آیم</p><p>بگفت این و عماری دار را خواست</p><p>به روی خود عماری را بیاراست</p><p>به یک جنبش ازان اندوه خانه</p><p>به رحلتگاه یوسف شد روانه</p><p>ندید آنجا نشان زان گوهر پاک</p><p>به جز خرپشته ای از خاک نمناک</p><p>بر آن خرپشته آن خورشید پایه</p><p>به خاک انداخت خود را همچو سایه</p><p>ز رخسار چو خور در زر گرفتش</p><p>ز اشک لعل در گوهر گرفتش</p><p>گهی فرقش همی بوسید و گه پای</p><p>فغان می زد ز دل کای وای من وای</p><p>تو زیر گل چو بیخ گل نهفته</p><p>به بالا من چو شاخ گل شگفته</p><p>تو زیر خاک منزل کرده چون گنج</p><p>به روی خاک من ابر گهرسنج</p><p>فرو رفته تو همچون آب در خاک</p><p>به بیرون مانده من چون خار و خاشاک</p><p>خیالت موج خون بر خاک من زد</p><p>فراقت شعله در خاشاک من زد</p><p>زدی آتش به خاشاک وجودم</p><p>ازان پیچان رود بر چرخ دودم</p><p>به دود من کسی نگشاده دیده</p><p>که نی از دیدگان آبش چکیده</p><p>همی نالید و هر دم سینه چاک</p><p>به صد حسرت همی مالید بر خاک</p><p>چو درد و حسرتش از حد برون شد</p><p>به رسم خاکبوسی سرنگون شد</p><p>به چشمان خود انگشتان درآورد</p><p>دو نرگس را ز نرگسدان برآورد</p><p>به خاک وی فکند از کاسه سر</p><p>که نرگس کاشتن در خاک بهتر</p><p>چو باشد از گل رویت جدا چشم</p><p>چه کار آید درین بستان مرا چشم</p><p>بود رسم مصیبت بین مبهوت</p><p>سیه بادام افشاندن به تابوت</p><p>چو آن مسکین ز تابوتش جدا ماند</p><p>دو بادام سیه بر خاکش افشاند</p><p>به خاکش روی خون آلود بنهاد</p><p>به مسکینی زمین بوسید و جان داد</p><p>خوش آن عاشق که چون جانش برآید</p><p>به بوی وصل جانانش برآید</p><p>حریفان حال او را چون بدیدند</p><p>فغان و ناله بر گردون کشیدند</p><p>هر آن نوحه که بهر یوسف او کرد</p><p>همی کردند بر وی با دو صد درد</p><p>همی کردند نوحه نوحه گر را</p><p>به سان نوحه گر آن سیمبر را</p><p>چو ساز نوحه را آهنگ شد پست</p><p>نوردیدند بهر شستنش دست</p><p>بشستندش ز دیده اشکباران</p><p>چو برگ گل ز باران بهاران</p><p>به سان غنچه کز شاخ سمن رست</p><p>بر او کردند زنگاری کفن چست</p><p>ز گرد فرقتش رخ پاک کردند</p><p>به جنب یوسفش در خاک کردند</p><p>ندیده هرگز این دولت کس از مرگ</p><p>که یابد صحبت جانان پس از مرگ</p><p>ولی دانای این شیرین حکایت</p><p>که دارد از کهن پیران روایت</p><p>چنین گوید که با هر جانب از نیل</p><p>که جسم پاک یوسف یافت تحویل</p><p>به دیگر جانبش قحط و وبا خاست</p><p>به جای نعمت انواع بلا خاست</p><p>بر این آخر قرار کار دادند</p><p>که در تابوتی از سنگش نهادند</p><p>شکاف سنگ قیر اندای کردند</p><p>میان قعر نیلش جای کردند</p><p>ببین حیله که چرخ بی وفا کرد</p><p>که بعد از مرگش از یوسف جدا کرد</p><p>نمی دانم که با ایشان چه کین داشت</p><p>که زیر خاکشان آسوده نگذاشت</p><p>یکی شد غرق بحر آشنایی</p><p>یکی لب تشنه در بر جدایی</p><p>چه خوش گفت آن قدم فرسوده در عشق</p><p>ز هر سود و زیان آسوده در عشق</p><p>که عشق آنجا که باشد گرم بازار</p><p>ندارد هیچ با آسودگی کار</p><p>کفن بر عاشق از وی چاک باشد</p><p>اگر خود خفته زیر خاک باشد</p><p>خوش آن عاشق که در هجران چنین مرد</p><p>به خلوتگاه جانان جان چنین برد</p><p>نگوید کس که مردی در کفن رفت</p><p>بدین مردانگی کان شیرزن رفت</p><p>نخست از غیر جانان دیده بر کند</p><p>وز آن پس نقد جان بر خاکش افکند</p><p>هزاران فیض بر جان و تنش باد</p><p>به جانان دیده جان روشنش باد</p>
</body></html>