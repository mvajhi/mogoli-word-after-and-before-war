<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>لیلی و مجنون - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66194" href="https://ganjoor.net/jami/7ourang/7-6-leyli-majnoon/sh29">بخش ۲۹ - در صحرا و دشت گردیدن مجنون و خطاب کردن وی با گردباد</a></h2>
<p>ریحان شکن حریم این باغ</p><p>این بو دهد از نسیم این باغ</p><p>کان لاله داغدار هر دشت</p><p>از نوفل و نوفلی چو برگشت</p><p>آزاده ز هر گروه بودی</p><p>آواره دشت و کوه بودی</p><p>هر جا که کسی ز دور دیدی</p><p>چون آهو و گور ازو رمیدی</p><p>یک روز فرود حال و وجدش</p><p>شد جای به کوهسار نجدش</p><p>جا قله کوه خاره می کرد</p><p>در هر طرفی نظاره می کرد</p><p>دیده به دیار لیلی افکند</p><p>در کوزه ز گریه سیلی افکند</p><p>شوقش به درون چو کوه بنشست</p><p>قاروره صبر خرد بشکست</p><p>پیکی طلبید کز دیارش</p><p>آرد به حریم دل قرارش</p><p>گوید خبر و بیان کند حال</p><p>از منزل یار و ربع و اطلال</p><p>ناگاه ز گرد ره سوادی</p><p>بنمود چه دید گردبادی</p><p>زان خاک دیار بار بسته</p><p>پرده به رخ از غبار بسته</p><p>افتاد به سجده بر زمینش</p><p>بگشاد زبان به آفرینش</p><p>کای صوفی گرد گرد رقاص</p><p>بی زحمت پا به رهروی خاص</p><p>وی دشت نورد کوه پیمای</p><p>نگرفته سکون دو دم به یک جای</p><p>در پای تو کوه و دشت یکسان</p><p>در کوه روی چو دشت آسان</p><p>پیچان شده اژدها نمایی</p><p>بر خویش ولی نه اژدهایی</p><p>سر بر فلک اژدها که دیده ست</p><p>جولان زده بر هوا که دیده ست</p><p>خیزان نخلی ز خاک گستاخ</p><p>نی بیخ تو را پدید و نی شاخ</p><p>وین طرفه که گر ز باغ خیزی</p><p>میوه فکنی و برگ ریزی</p><p>نی راه تو بی غبار هرگز</p><p>نی یک جایت قرار هرگز</p><p>افتاده تو درخت چالاک</p><p>برداشته تو خار و خاشاک</p><p>پیچیده چو دودی و نه دودی</p><p>دوری ز سیاهی و کبودی</p><p>پرگاری کاخ سقف زنگار</p><p>چون قصر ارم ز تو ستون دار</p><p>کشتی ست در آب ربع مسکون</p><p>تو تیری و بادبانت گردون</p><p>بر کشتوران درین نشیمن</p><p>ویران ز تو صد هزار خرمن</p><p>امروز دلم به سینه خرم</p><p>از مقدم توست خیر مقدم</p><p>سویم که شده ست رهنمایت</p><p>جان باد فدای خاک پایت</p><p>بر من ز ره کرم گذشتی</p><p>وآرام من رمیده گشتی</p><p>از منزل یار بسته ای بار</p><p>کاید ز تو بوی مشک تاتار</p><p>این خاک که عطر محمل توست</p><p>چون نافه چین حمایل توست</p><p>گر از در اوست بر سرم ریز</p><p>چون سرمه به دیده ترم ریز</p><p>خاشاک تو کش شمیم مشک است</p><p>ریحان تری و عود خشک است</p><p>زان آتش من بلند گردان</p><p>بر وی دل من سپند گردان</p><p>زان جان و جهان خبر چه داری</p><p>بگشای زبان به هر چه داری</p><p>بی او دل من ز غصه خون است</p><p>بی من دل او بگو که چون است</p><p>از یاد ویم فرامشی نیست</p><p>وز حرف وفاش خامشی نیست</p><p>هرگز گذرم به دل نهانش</p><p>جنبد به حدیث من زبانش</p><p>هیهات چه جای این سؤال است</p><p>دارم هوسی ولی محال است</p><p>شه بهر گدا کجا کشد آه</p><p>مه سوی سها کی افکند راه</p><p>شب کیست طفیلی سگانش</p><p>سوده سر خود بر آستانش</p><p>او کرده به بالش خوش آهنگ</p><p>بر بستر غم سر من و سنگ</p><p>او داده به مهد عیش پهلو</p><p>من خفته به خاک خواریم رو</p><p>چون روز شود ز خواب خیزد</p><p>بر لاله تر گلاب ریزد</p><p>اول سوی او که می گراید</p><p>دیده به رخش که می گشاید</p><p>گرد دمنش ز من بدل نیست</p><p>گرینده چو من بر آن طلل نیست</p><p>از دور که می کند نگاهش</p><p>در طوف به گرد خیمه گاهش</p><p>آنجا که شود به عشوه خندان</p><p>گریه که کند ز دردمندان</p><p>وان دم که شود ز لب شکرریز</p><p>دندان طمع که می کند تیز</p><p>گاهی که بود به هودجش جای</p><p>در راه طلب که می نهد پای</p><p>روزی که قدم نهد به محمل</p><p>ز آب مژه کیست مانده در گل</p><p>شبها که به خانه اش مقام است</p><p>بنشسته به پاس او کدام است</p><p>بینا به رخش کسان و من کور</p><p>نزدیک همه به او و من دور</p><p>تو باد سبکروی و من خاک</p><p>تو صرصر و من شکسته خاشاک</p><p>گاهی که به سوی او زنی رای</p><p>بردار به دست لطفم از جای</p><p>چون خاک رهم به کوی او بر</p><p>خاشاک آسا به سوی او بر</p><p>تا بر سر راه او نشینم</p><p>یک بار دگر رخش ببینم</p><p>ور زانکه نیم بدین سزاوار</p><p>بگذار مرا غریب و بیمار</p><p>بیماری من بگوی با او</p><p>وین زاری من بگوی با او</p><p>کای کام دل و مراد جانم</p><p>بینایی چشم خونفشانم</p><p>زان روز که مانده از تو دورم</p><p>تا ظن نبری که من صبورم</p><p>جان و دل پاره پاره دارم</p><p>لیکن چه کنم چه چاره دارم</p><p>هر تن که ز جان به داغ دوریست</p><p>تنهایی او نه از صبوریست</p><p>خواهد که ز جان جدا نماند</p><p>لیکن چه کند نمی تواند</p><p>هر حیله که بود آزمودم</p><p>نی صلح و نه جنگ داشت سودم</p><p>سودی ندهد چو نیست تقدیر</p><p>نی سعی جوان نه همت پیر</p><p>زین پس من و داغ نامرادی</p><p>افتان خیزان به کوه و وادی</p><p>افتم شب ها چو ناتوانی</p><p>خیزم به سحر چو نیم جانی</p><p>دانم که دل تو نیز خون است</p><p>وز دست تو چاره ام برون است</p><p>لیکن بکن اینقدر که باری</p><p>در دامن کوه و کنج غاری</p><p>چون بی تو به سر رسد حیاتم</p><p>یادی بکنی پس از وفاتم</p><p>این گفت و چو پادشاه خاور</p><p>بگسست طناب خیمه زر</p><p>زد چرخ به عرصه زمانه</p><p>بر رسم عرب سیاه خانه</p><p>مسکین سر خود به خاره بنهاد</p><p>بر بستر خار بی خود افتاد</p><p>چشمش همه شب به خواب نغنود</p><p>بیهوش فتاد خوابش این بود</p><h2><a id="poem-66195" href="https://ganjoor.net/jami/7ourang/7-6-leyli-majnoon/sh30">بخش ۳۰ - باز خریدن مجنون غزالی را از صیاد و آزاد کردن وی بر یاد لیلی کردن وی بر یاد لیلی</a></h2>
<p>چون صبحدم از غزاله خور</p><p>پوشید زمین غلاله زر</p><p>افشاند فلک ز چشمه قیر</p><p>از مهر غزاله قطره ها شیر</p><p>مجنون که به خواب بیخودی بود</p><p>از خواب شبانه چشم بگشود</p><p>گرم از سر خار و خاره برجست</p><p>از خاره مگر شراره برجست</p><p>از کوه و قدم نهاد در دشت</p><p>در دشت چو گردباد می گشت</p><p>می کرد به دام و دد نگاهی</p><p>در سینه همی کشید آهی</p><p>می برد ز وحش و طیر رشکی</p><p>وز دیده همی فشاند اشکی</p><p>یعنی که بود ز فرقت یار</p><p>هر چیز خلاص و من گرفتار</p><p>هر زنده حریف جفت خویش است</p><p>وآسوده ز خود و خفت خویش است</p><p>جز من که ز جفت خویش طاقم</p><p>سرگشته وادی فراقم</p><p>نه خورد بود مرا و نی خواب</p><p>گر کوه بود نیارد این تاب</p><p>می زد به همین خیال گامی</p><p>ناگاه ز دور دید دامی</p><p>در مطرح آهوان نهاده</p><p>در بند وی آهویی فتاده</p><p>صیاد گرفته تیغ خونریز</p><p>چون تیغ دویده بر سرش تیز</p><p>آهو به شکنجه دویدن</p><p>صیاد و شتاب سر بریدن</p><p>مجنون چو بدید آه برداشت</p><p>تا پیش کشنده راه برداشت</p><p>دستش بگرفت و کرد فریاد</p><p>کز دست تو داد می کنم داد</p><p>هیچ ار ز خدات بهره ای هست</p><p>از بهر خدا بدار ازو دست</p><p>بردار به دست لطف و بگشای</p><p>تیغش ز گلو و بند از پای</p><p>پایش قلمیست خیزرانی</p><p>شق کرده سرش پی روانی</p><p>بر صفحه خاک کش گذار است</p><p>از چار قلم رقم نگار است</p><p>هفت است قلم درین شکی نیست</p><p>از هفت چهار اندکی نیست</p><p>آن را مشکن به سخت بستن</p><p>عمدا نسزد قلم شکستن</p><p>در طوق جفا چنان گلویی</p><p>لایق نبود به هیچ رویی</p><p>ظلم است به پیش عقل روشن</p><p>آن طوق فکندنش به گردن</p><p>زین مظلمه بازکش عنان را</p><p>وز گردن خود برون کن آن را</p><p>چشمی داری به سوی او بین</p><p>سر تا به قدم به وی فرو بین</p><p>چشمش که ز سرمه خدایی</p><p>آسوده بود ز سرمه سایی</p><p>حیف است تهی ز نور مانده</p><p>وز بینش خویش دور مانده</p><p>آن گردن ساده کشیده</p><p>ک آسیب کمند کس ندیده</p><p>دانی که به طوق زر دریغ است</p><p>پولاد دلا چه جای تیغ است</p><p>آن سینه که لوح سیم پاک است</p><p>نی چون دل من سزای چاک است</p><p>از کینه خلق پاک سینه ست</p><p>با سینه او تو را چه کینه ست</p><p>در پهلوی او به لطف جا کن</p><p>دست ستمت ازو جدا کن</p><p>خنجر چو قلم گرفته در مشت</p><p>کم زن رقمش به تخته پشت</p><p>آن را شده بند بند مپسند</p><p>بگذار نسفته مهره ای چند</p><p>بین گردن و پشت نازنینش</p><p>دندان طمع کن از سرینش</p><p>هر کس که به گرد ران برد دست</p><p>در پهلوی آتش گردنی هست</p><p>نافش که چو نافه مشکبار است</p><p>چون نافه دریدنش چه کار است</p><p>گر در شکم طمع زنی چاک</p><p>به زانکه در آن شکم کنی خاک</p><p>مجنون چو به قصد صید صیاد</p><p>زین گفت و شنید دام بنهاد</p><p>صیاد اسیر قید او شد</p><p>چون صید گرفته صید او شد</p><p>چون موم دلش به نرمی افتاد</p><p>افکند ز دست تیغ پولاد</p><p>لیکن ز غم عیالمندیش</p><p>می بود آهو هنوز بندیش</p><p>مجنون که نه جامه داشت در بر</p><p>نی بار عمامه نیز بر سر</p><p>در فکر عطای او فرو ماند</p><p>طیاره به گله پدر راند</p><p>زان گله گرفت گوسپندی</p><p>از آفت گرگ بی گزندی</p><p>لنگر کنش از خرام دنبه</p><p>سر تا به قدم تمام دنبه</p><p>آورد و به صید پیشه بسپرد</p><p>پا در ره عذر خواهی افشرد</p><p>کین صید که سوی اوت میلی ست</p><p>در گردن و چشم همچو لیلی ست</p><p>قیمت نکنم که چند ارزد</p><p>هر موی به گوسفندی ارزد</p><p>آن ظن نبری که این بهاییست</p><p>از بهر خلاص او فداییست</p><p>اکنون رسنش به دست من ده</p><p>ک آهوی چنین به دست من به</p><p>تا سر نهمش به جای لیلی</p><p>وانگه کنمش فدای لیلی</p><p>مسکین چو رسن به دست او داد</p><p>صد بوسه به چشم مست او داد</p><p>پشمین رسنش ز سر به در کرد</p><p>وز ساعد خویش طوق زر کرد</p><p>خاک قدمش به دیده می رفت</p><p>می شست رخش به اشک و می گفت</p><p>ای گردن تو چو گردن دوست</p><p>چشم تو چو چشم پر فن دوست</p><p>گر ساق تو ای به ساق لاغر</p><p>از سیم بود چو او توانگر</p><p>گویم به زبان راستگویی</p><p>صد بار که او تو و تو اویی</p><p>تا یار من سلیم باشی</p><p>آزرده تیغ بیم باشی</p><p>رو گرد دیار یار می چر</p><p>سنبل می چین و لاله می خور</p><p>لاله چو خوری به گرد کویش</p><p>می گوی چو من دعای رویش</p><p>کان روی چو لاله تازه بادا</p><p>وآزاده عار غازه بادا</p><p>سنبل چو چری ز مرغزارش</p><p>می خور غم زلف مشکبارش</p><p>کان سنبل تر کسی مبیناد</p><p>یک شاخ ازو کسی مچیناد</p><p>آهو می رفت و او هم از پی</p><p>می رفت طفیل رفتن وی</p><p>با هم ره همرهی سپردند</p><p>تا پی به دیار یار بردند</p><p>مجنون بنشست زیر خاری</p><p>وان رفت به سوی مرغزاری</p><p>آن ناله ز هجر یار می کرد</p><p>وین طوف به مرغزار می کرد</p><p>چون مهر نشست و مه برآمد</p><p>تاراج شب سیه برآمد</p><p>یکدیگر را دگر ندیدند</p><p>هر یک به زمینی آرمیدند</p><h2><a id="poem-66196" href="https://ganjoor.net/jami/7ourang/7-6-leyli-majnoon/sh31">بخش ۳۱ - ملاقات کردن مجنون با شبان لیلی و خبر یافتن که مردان قبیله لیلی به غارت بیرون رفته اند و پیش لیلی رفتن وی</a></h2>
<p>خورشید به وقت بامدادان</p><p>چون داد مراد نامرادان</p><p>یعنی که به آفتابه زر ریخت</p><p>وز حقه پر گهر گهر ریخت</p><p>مجنون به هزار نامرادی</p><p>می گشت به گرد کوه و وادی</p><p>لیلی می گفت و راه می رفت</p><p>همراه سرشک و آه می رفت</p><p>هر جا که ز پای رهنوردی</p><p>دیدی به هوا ز دور گردی</p><p>چون باد صبا هواش کردی</p><p>سرمه ز غبار پاش کردی</p><p>پر شعله دلی ز داغ لیلی</p><p>از وی کردی سراغ لیلی</p><p>ناگه رمه ای برآمد از راه</p><p>سردار رمه شبانی آگاه</p><p>در وادی جست و جو کلیمی</p><p>از پشم سیه به بر گلیمی</p><p>موسی وارش به کف عصایی</p><p>در دیده گرگ اژدهایی</p><p>از فرق به سوی او قدم ساخت</p><p>چون سایه به پای او سر انداخت</p><p>گفت ای دل و جان من فدایت</p><p>روشن بصرم به خاک پایت</p><p>یابم ز تو بوی آشنایی</p><p>آخر تو کیی و از کجایی</p><p>این طرفه رمه که از بز و میش</p><p>گرد تو گرفته از پس و پیش</p><p>گردی که ز راهشان برآید</p><p>زان نکهت مشک و عنبر آید</p><p>این بوی ز منزل که دارند</p><p>شب پیش در که می گذارند</p><p>گفتا که شبان لیلی ام من</p><p>پرورده خوان لیلی ام من</p><p>هست این رمه مایه بخش خوانش</p><p>آبادان ساز خان ومانش</p><p>اینک سر و گوششان نشانمند</p><p>از داغ و دروش آن خداوند</p><p>شب خفتنشان به مسکن اوست</p><p>این عطر ز بوی دامن اوست</p><p>هر جا که کشد به ناز دامان</p><p>گیسوافشان شود خرامان</p><p>گردد همه مشکبو زمینش</p><p>جانبخش نسیم عنبرینش</p><p>مجنون چو نشان دوست بشنید</p><p>چون اشک به خون و خاک غلطید</p><p>افتاد ز پای رفته از کار</p><p>چشم از نظر و زبان ز گفتار</p><p>بی خود به زمین فتاد تا دیر</p><p>در بی خودی ایستاد تا دیر</p><p>وآخر که به هوشیاری آمد</p><p>در پیش شبان به زاری آمد</p><p>کای محرم خیل خانه دوست</p><p>شبها سگ آستانه دوست</p><p>امروز ز وی خبر چه داری</p><p>گو روشن و راست هر چه داری</p><p>سینه ز غمش پر است تا لب</p><p>از بهر خدا که بر گشا لب</p><p>گفتا که کنون خوش است در حی</p><p>کس نیست به گرد خیمه وی</p><p>در خیمه خود نشسته تنهاست</p><p>چون ماه میان هاله یکتاست</p><p>مردان قبیله رخت بستند</p><p>وز عرصه حی برون نشستند</p><p>دارند هوای آنکه غافل</p><p>بر قصد گروهی از قبایل</p><p>سازند کمین به صبحگاهان</p><p>بر غارت مال بی پناهان</p><p>از وی چو سماع این بشارت</p><p>صبری که نداشت کرد غارت</p><p>گفتا به شبان که ای نکو خوی</p><p>لطفی بکن و رضای من جوی</p><p>این کهنه گلیم خود به من ده</p><p>صد منت ازان به جان من نه</p><p>چون بخت گلیم من سیه بافت</p><p>بخت تو به آن ره از کجا یافت</p><p>محروم ز دلبر قدیمی</p><p>من بعد من و سیه گلیمی</p><p>باشد که زنم چنانکه دانی</p><p>طبل طربی در او نهانی</p><p>هر چند برون بود ز امکان</p><p>در زیر گلیم طبل پنهان</p><p>این گفت و گلیم را بپوشید</p><p>می رفت و ز شوق می خروشید</p><p>رو کرد به سوی آن قبیله</p><p>از بهر وصال آن جمیله</p><p>لیلی جویان به حی درآمد</p><p>فریاد ز جان وی برآمد</p><p>در هر قدمی که پیش می رفت</p><p>اندک اندک ز خویش می رفت</p><p>چشمش چو به خانه وی افتاد</p><p>شد خانه هستیش ز بنیاد</p><p>بانگی بزد از درون غمناک</p><p>وافتاد به سان سایه بر خاک</p><p>لیلی چو شنید بانگ بشناخت</p><p>از خانه برون مقام خود ساخت</p><p>بیرون از در چه دید مجنون</p><p>افتاده ز عقل و هوش بیرون</p><p>بالای سرش نشست خونریز</p><p>از نرگس شوخ فتنه انگیز</p><p>از گریه به روش آب می زد</p><p>نی آب که خون ناب می زد</p><p>زان خواب گران به هوشش آورد</p><p>در غلغله و خروشش آورد</p><p>برخاست به روی دوست دیدن</p><p>بنشست به گفتن و شنیدن</p><p>هر دو به سخن زبان گشادند</p><p>غم های گذشته شرح دادند</p><p>مجنون ز شکایت سفر گفت</p><p>لیلی ز غم وطن گهر سفت</p><p>آن خواند حدیث کوه و وادی</p><p>وین قصه کنج نامرادی</p><p>آن بود ز ناله درددل گوی</p><p>وین بود ز گریه خون دل شوی</p><p>آن گفت که بی رخت بجانم</p><p>این گفت که من فزون از آنم</p><p>آن گفت دلم هزار پاره ست</p><p>این گفت که این زمان چه چاره ست</p><p>آن گفت شدم ز جان خود سیر</p><p>این گفت که مرگ من رسد دیر</p><p>آن گفت که هجر جانگداز است</p><p>این گفت که وصل چاره ساز است</p><p>آن گفت که بی تو دردناکم</p><p>این گفت که از غمت هلاکم</p><p>آن گفت مراست دل ز غم ریش</p><p>این گفت مراست ریش ازان بیش</p><p>آن گفت نمی روم ازین کوی</p><p>این گفت به ترک جان خود گوی</p><p>آن گفت در آتشم ز دوری</p><p>این گفت که پیشه کن صبوری</p><p>آن گفت که صبر نیست کارم</p><p>این گفت جز این دوا ندارم</p><p>آن گفت که خوش بود رهایی</p><p>این گفت ز محنت جدایی</p><p>آن گفت فغان ز کینه کیشان</p><p>این گفت که باد مرگ ایشان</p><p>آن گفت دلم ز غم دو نیم است</p><p>این گفت چه غم خدا کریم است</p><p>چون گفته شد آنچه گفتنی بود</p><p>وان راز که هم نهفتنی بود</p><p>زد شعله درون لیلی از بیم</p><p>کان قوم ز عقل و دین به یک نیم</p><p>ناگاه ز راه در نیایند</p><p>وان دلشده را به سر نیایند</p><p>بر وی نکشند تیغ بیداد</p><p>و او را نرسد کسی به فریاد</p><p>گفت ای ز میان عاشقان فرد</p><p>در راه وفا به جان جوانمرد</p><p>برخیز که تیغ چرخ تیز است</p><p>با ما و تو بر سر ستیز است</p><p>با هم به وداع ایستادند</p><p>وز هر مژه سیل خوش گشادند</p><p>آن روی به دشت کرد یا کوه</p><p>وین ماند به جا چو کوه اندوه</p><p>اینست بلی زمانه را خوی</p><p>آسودگی از زمانه کم جوی</p><p>صد سال بلا و رنج بینی</p><p>ک آسوده یکی نفس نشینی</p><p>ناکرده تو جای خویشتن گرم</p><p>هیچش ناید ز روی تو شرم</p><p>دستت گیرد که زود برخیز</p><p>پایت کوبد به سر که بگریز</p><h2><a id="poem-66197" href="https://ganjoor.net/jami/7ourang/7-6-leyli-majnoon/sh32">بخش ۳۲ - حکایت کردن کثیر شاعر عاشق عزه از مجنون پیش خلیفه</a></h2>
<p>روشن سخن عرب کثیر</p><p>بر طارم نظم نجم نیر</p><p>با عزه که رشک حور عین بود</p><p>رونق شکن بتان چین بود</p><p>بیرون ز قیاس داشت میلی</p><p>چون قیس رمیده دل به لیلی</p><p>چون گل به نسیم او شگفتی</p><p>گفتی به هوایش آنچه گفتی</p><p>شعرش که حلاوتی نکو داشت</p><p>هر چاشنیی که داشت زو داشت</p><p>آری نمک سخن ز عشق است</p><p>نور فلک سخن ز عشق است</p><p>از سوز دل است در سخن شور</p><p>وز شعله عشق بر فلک نور</p><p>روزیش خلیفه پیش خود خواند</p><p>بر خوان نوال خویش بنشاند</p><p>گفتا که بخوان نسیبی امروز</p><p>از آتش عزه مجلس افروز</p><p>برداشت به یاد او سرودی</p><p>وز دیده روانه ساخت رودی</p><p>در فرقت او نسیب می خواند</p><p>وز هر مژه سیل اشک می راند</p><p>می کرد ز اشک و نظم خود پر</p><p>دامن ز عقیق و مجلس از در</p><p>چون دید خلیفه آن غم و درد</p><p>پرسید ز وی که ای جوانمرد</p><p>دانم که ز عاشقان بسی را</p><p>دیدی، دیدی چو خود کسی را</p><p>گفتا که بلی دلی ز غم ریش</p><p>رفتم به دیار عزه زین پیش</p><p>در راه به وادیی فتادم</p><p>کز بیم عنان ز دست دادم</p><p>رفتم دو سه روز بی خور و خواب</p><p>نی نان دیده ز دور نی آب</p><p>ناگه دیدم خجسته حالی</p><p>با پشت خمیده چون هلالی</p><p>خونین جگری چون نافه مشک</p><p>از غم شده پوست بر تنش خشک</p><p>بنهاده به قصد صید دامی</p><p>رفتم کردم بر او سلامی</p><p>با وی به ادب خطاب کردم</p><p>دریوزه نان و آب کردم</p><p>گفتا که ز حی فتاده دورم</p><p>وز مرده دلان حی نفورم</p><p>با من نه طعام نی شراب است</p><p>نانم گیه آب من سراب است</p><p>لیکن بنشین دمی که شاید</p><p>بر ما در روزیی گشاید</p><p>یک صید به دام ما درافتد</p><p>وین رنجکشی ز ما برافتد</p><p>من هم به کناره ای نشستم</p><p>بر راه امید چشم بستم</p><p>ناگاه شد آهویی خوش اندام</p><p>زنجیری بند و حلقه دام</p><p>آهو نه که لعبتی مصور</p><p>زیبا شکل و بدیع منظر</p><p>چشمش برده ز آهوان دست</p><p>بی سرمه سیاه و بی قدح مست</p><p>مستان همه در خمار چشمش</p><p>آهو چشمان شکار چشمش</p><p>شاخش چو فتیله ای ز عنبر</p><p>بر فرق فتیله موی دلبر</p><p>شاخی بی برگ کس ندیده</p><p>زان گونه ز مشک تر دمیده</p><p>بر مشک ممر ناف شد چست</p><p>بر ناصیه زور کرد و بر رست</p><p>هر بند ازان دو شاخ نوزاد</p><p>قلاب دل هزار صیاد</p><p>از بی عقدی و بی وشاحی</p><p>با گردن ساده چون صراحی</p><p>آهو چشمی به عشوه جسته</p><p>پیوند حمایلش گسسته</p><p>سینه چو شکم به رنگ کافور</p><p>نافش مشکین چو نیفه حور</p><p>نسرین سرین او درین باغ</p><p>چون لاله ندیده محنت داغ</p><p>پشتش نکشیده هیچ باری</p><p>بر وی ننشسته جز غباری</p><p>پرورده میان سبزه و آب</p><p>آسوده ز دست رنج قصاب</p><p>پایش قلمی خط آزموده</p><p>جز بر خط سبزه سر نسوده</p><p>افتاده به دام خود چو دیدش</p><p>برجست و چو جان به بر کشیدش</p><p>چشمش بوسید و گردش افشاند</p><p>صد بیت به وصف او فرو خواند</p><p>بگشاد ز پاش حلقه دام</p><p>بگذاشت که در چرا زند گام</p><p>آهو چو ز بند او شد آزاد</p><p>نگریخته پیش او باستاد</p><p>زد بانگ که پیش چشم لیلی</p><p>چشم چو تو صد بود طفیلی</p><p>باز آی و مترس کز همه کس</p><p>من یار توام ز عالم و بس</p><p>مادام که باشد آدمیزاد</p><p>بادی تو و لیلی از غم آزاد</p><p>این گفت و فتاد صید دیگر</p><p>در دام وی از نخست بهتر</p><p>با وی به همین نسق به سر برد</p><p>پس دست به آهوی دگر برد</p><p>این قاعده با سه چار پنجی</p><p>پرداخت نخورده دست رنجی</p><p>از گرسنگی نماند تابم</p><p>گفتم که بزن بر آتش آبم</p><p>دام از پی صید داشتن چیست</p><p>چون بگرفتی گذاشتن چیست</p><p>مهمان توام به طعمه محتاج</p><p>این طعمه چرا دهی به تاراج</p><p>گفتا که ازین هوس خمش باش</p><p>با هشیاری چو من بهش باش</p><p>زآتش گیرم که مثل لیلی ست</p><p>با مثل ویم عظیم میلی ست</p><p>بوسم به محبت ویش پای</p><p>بر دیده روشنش کنم جای</p><p>کام دل خویش ازو برآرم</p><p>بازش به فدای او گذارم</p><p>چیزی که بود چنین مرا پشت</p><p>خود گوی که چون توانمش کشت</p><p>چیزی که بود شبیه یارم</p><p>چون طاقت خوردن وی آرم</p><p>ور نی من از این شکار کردن</p><p>محتاجترم ز تو به خوردن</p><p>چیزی نخورم ز خشک و تر هیچ</p><p>جز شاخ گیاهی و دگر هیچ</p><p>او بود درین که برد ناگاه</p><p>آهوی دگر به دام او راه</p><p>گفتم که دوان شوم ازو پیش</p><p>وان را بکشم به دشنه خویش</p><p>او پیش ز من دوید و آن را</p><p>بگرفت چنانکه دیگران را</p><p>صد بوسه به روی چشم او داد</p><p>کردش به فدای لیلی آزاد</p><p>نومید شدم ز کار و بارش</p><p>بی طعمه بماندم از شکارش</p><p>زان گفت و شنو در آن زمینم</p><p>گشت از سخنان او یقینم</p><p>کز عامریان وی است مجنون</p><p>حال از غم لیلی اش دگرگون</p><h2><a id="poem-66198" href="https://ganjoor.net/jami/7ourang/7-6-leyli-majnoon/sh33">بخش ۳۳ - رسیدن کثیر به روضه پر غزالان و خبر آوردن پیش مجنون و جواب آن شنیدن</a></h2>
<p>چون رفت کثیر آن هنرور</p><p>زان صیدگه اندکی فراتر</p><p>آراسته دید مرغزاری</p><p>از باغ بهشت یادگاری</p><p>از سبزه زمین چو سبز مفرش</p><p>وز گل گل مختلف منقش</p><p>یا مصحفی از زمردش حرف</p><p>از لاله بر آن وقوف شنگرف</p><p>یا خود ورقی بر آن ز زنگار</p><p>بنوشته الف الف به تکرار</p><p>طفلان گیا مگر بهاران</p><p>بودند بر آن ز مشق کاران</p><p>یا خود زرهی نهفته در زنگ</p><p>پوشیده ز سبزه بر بدن تنگ</p><p>تا تیر سحاب و ناوک برق</p><p>در سینه و تن نگرددش غرق</p><p>آورده ز جیب خاک لاله</p><p>بیرون ز عقیق تر پیاله</p><p>یا خود قدحی زلعل سیراب</p><p>پر نیزه ای از زمرد ناب</p><p>کش باد به لعب خویش نازان</p><p>می گرداند چو کاسه بازان</p><p>یا مشعله ایست بس فروزان</p><p>بی روغن و بی فتیله سوزان</p><p>کز مشعله دار خرده بینش</p><p>محکم شده پای در زمینش</p><p>سوریش به یاسمن معانق</p><p>خیریش به یاسمین موافق</p><p>نیل آورده بنفشه با میل</p><p>تا بر رخ نسترن کشد نیل</p><p>گوگرد سرشت بود میلش</p><p>وان شعله نیلگون دلیلش</p><p>نرگس همه دیده از کناره</p><p>می کرد به این و آن نظاره</p><p>سوسن همه تن زبان به هر سوی</p><p>می بود ازین و آن سخنگوی</p><p>در بازی و رقص نوغزالان</p><p>با یکدیگر چو خردسالان</p><p>گه این یک ازان ربوده لاله</p><p>گه آن یک ازین کشیده ناله</p><p>لب سرخ ز سرخ لاله خوردن</p><p>پا سبز ز سبزه ها سپردن</p><p>گشته رمه آهوان بسیار</p><p>از سبزه و گل مه چراخوار</p><p>لیکن رمه ای به قوت تگ</p><p>آزاده هم از شبان هم از سگ</p><p>چون دید کثیر آن نکو رای</p><p>انبوهی آهوان به یک جای</p><p>برگشت به صیدگاه مجنون</p><p>کای خاطر تو به صید مفتون</p><p>خیز و دل ازین مقام بر کن</p><p>دامن درچین و دام برکن</p><p>یکدم به فلان زمین بزن گام</p><p>واندر ره آهوان فکن دام</p><p>تا پی در پی شکار بینی</p><p>وانگه به فراغ دل نشینی</p><p>بگریست که آن حمای لیلی ست</p><p>چون کعبه حرامسرای لیلی ست</p><p>آنجا لیلی مقام کرده ست</p><p>با همزادان خرام کرده ست</p><p>چون کبک دری شده خرامان</p><p>بر سبزه و گل کشیده دامان</p><p>هر سبزه کزان زمین دمیده ست</p><p>روزی دامن بر آن کشیده ست</p><p>هر خار که خاسته ست زان خاک</p><p>افکنده چو گل به دامنش چاک</p><p>گلهاش که رنگ و بو گرفته ست</p><p>از عارض و زلف او گرفته ست</p><p>هر لاله به خون که چهره شسته</p><p>از خاک به داغ اوست رسته</p><p>نرگس که گشاده چشم بیناست</p><p>چشمش به نیاز خاک آن پاست</p><p>سوسن که زبان دراز کرده</p><p>وصف رخ اوست ساز کرده</p><p>افتاده بنفشه از ذلیلی</p><p>در فرقت اوست جامه نیلی</p><p>آهو بچگان که مشکبویند</p><p>از تیر مژه شکار اویند</p><p>باشد که رسد ز راه ناگاه</p><p>هستند نهاده چشم بر راه</p><p>زان روز که زان زمین گذشته ست</p><p>صیدش چو حرم حرام گشته ست</p><p>آهو که چرد به مرغزارش</p><p>چون دام نهم پی شکارش</p><p>باشد دل و جان فگار اویم</p><p>کی نیک فتد شکار اویم</p><p>هر گه که کشد دلم به آن جای</p><p>از دیده خونفشان کنم پای</p><p>گردش گردم چو حج گزاران</p><p>چون چشمه زمزم اشکباران</p><p>نی آهوی او ز من کند رم</p><p>نی شاخ گیاه او کنم خم</p><p>چون لاله به خاک و خون نشستن</p><p>خوش تر که گیاه او شکستن</p><p>وز ناوک غم شکار ماندن</p><p>بهتر که شکار او رماندن</p><p>این گفت و پی شکار خود رفت</p><p>لیلی گویان به کار خود رفت</p><p>لیلی می گفت و کار می کرد</p><p>هر دم صیدی شکار می کرد</p><p>می بوسیدش به جای لیلی</p><p>پس می کردش فدای لیلی</p><p>کارش این بود صبح تا شام</p><p>زین کار نبود هیچش آرام</p><h2><a id="poem-66199" href="https://ganjoor.net/jami/7ourang/7-6-leyli-majnoon/sh34">بخش ۳۴ - شنیدن خلیفه آوازه مجنون را در عشقبازی و شعرپردازی و طلب داشتن وی</a></h2>
<p>دهقان شکوفه بند این شاخ</p><p>استاد رقم نگار این کاخ</p><p>این حرف نوشت بر کتابه</p><p>کان خانه خراب این خرابه</p><p>چون شد به حدیث عشق مشهور</p><p>وز مشهوران به عقل مهجور</p><p>ز آوازه نکته های چون در</p><p>کرد انجمن زمانه را پر</p><p>نگذاشت ز عقد آن ل آلی</p><p>یک گوش به هیچ حلقه خالی</p><p>زان گوش خلیفه شد گهر بند</p><p>چشمی به لقایش آرزومند</p><p>دادند خبر به والی نجد</p><p>آن با خبر از حوالی نجد</p><p>کان عاشق عامری نسب را</p><p>مجنون لقب لبیب ادب را</p><p>نشنیده ز هیچ کس بهانه</p><p>سازد به دیار او روانه</p><p>والی به سران آن ولایت</p><p>شد نکته گزار ازین حکایت</p><p>گفتند که او ز عقل دور است</p><p>وز صحبت عاقلان نفور است</p><p>منزل نکند به هیچ جایی</p><p>طعمه نخورد به جز گیایی</p><p>گاهی که بود نشیمنش کوه</p><p>صد کوه به سینه اش ز اندوه</p><p>همپنجه زور او پلنگ است</p><p>ماء/وای شبش شکاف سنگ است</p><p>گاهی که به گرد دشت و وادی</p><p>گردد به هزار نامرادی</p><p>با دام و دد است روز همگام</p><p>با آهو و گور گشته شب رام</p><p>درمانده به کار او خلایق</p><p>دیدار خلیفه را چه لایق</p><p>فرمود که چون خلیفه فرمان</p><p>داده ست بدین غرض چه درمان</p><p>کردند طلب به هر زمینش</p><p>جستند نشان ز آن و اینش</p><p>بر قله کوه یافتندش</p><p>با فر و شکوه یافتندش</p><p>از موی به فرق چتر شاهی</p><p>وز تن چو خلیفه در سیاهی</p><p>گردش دد و دام حلقه بسته</p><p>او خوش به میانشان نشسته</p><p>گفتند که خیز و رخت بربند</p><p>فرمان خلیفه را کمر بند</p><p>گفتا که ز رخت داشتم دست</p><p>تا رخت به جز نبایدم بست</p><p>در کوه و کمر کمر فکندم</p><p>تا بهر کسی کمر نبندم</p><p>از دود درون سیاه بختم</p><p>بی رختی من بس است رختم</p><p>پشتم ز سپاه غم شکسته ست</p><p>بر پشت چنین کمر که بسته ست</p><p>گفتند بترس ازین دلیری</p><p>مپسند در آنچه گفت دیری</p><p>گفتا که طمع نکرده زیرم</p><p>بر نارفتن ازان دلیرم</p><p>ناگشته طمع مهاربینی</p><p>نتوان به خلیفه همنشینی</p><p>بر خلق که کارها دراز است</p><p>از شومی های حرص و آز است</p><p>عاشق که به ترک این دو خاص است</p><p>از کشمکش جهان خلاص است</p><p>گفتند مباد اگر ستیزد</p><p>خونت نه به حجتی بریزد</p><p>گفتا چو بریخت عشق خونم</p><p>کی تیغ کسان کند زبونم</p><p>از خنجر تیز کی کشم سر</p><p>بر کشته چه برگ گل چه خنجر</p><p>بر زنده جفای زیر دستی</p><p>باشد همه از برای هستی</p><p>هستی ز میان چو رخت بربست</p><p>خنجر به تهی فتاد و بشکست</p><p>از وی به سخن چو باز ماندند</p><p>ناقه به ره دگر براندند</p><p>اوبود پی بلاکشی کوه</p><p>جا کرده به زیر تیغ اندوه</p><p>کردند دراز دست تدبیر</p><p>بستند به پاش بند و زنجیر</p><p>زانسان که زند به کوهساری</p><p>بر شاخ گیاه حلقه ماری</p><p>می خورد ز مار حلقه کرده</p><p>صد زخم نهان به زیر پرده</p><p>در پیچش مار مهره می سفت</p><p>از گوهر اشک خویش و می گفت</p><p>من بسته دام زلف یارم</p><p>زنجیری جعد مشکبارم</p><p>زنجیر دگر به پای من چیست</p><p>زنجیر بر بلای من کیست</p><p>زنجیر من ار برآرد آواز</p><p>در مجلس عاشقان شود ساز</p><p>زنجیرکشان قید تدبیر</p><p>زان زمزمه بگسلند زنجیر</p><p>پایی که به یک دو گام کمتر</p><p>بگذشت ز بند هفت کشور</p><p>نی نی که ز چار میخ ارکان</p><p>وز ششدر تنگ این نه ایوان</p><p>هیهات که یک دو حلقه آهن</p><p>لنگر شودش درین نشیمن</p><p>سیری که نه سوی یار پویند</p><p>وز وی نه وصال یار جویند</p><p>گیرم که دهد به خلد راهی</p><p>زان نیست عظیم تر گناهی</p><p>در مذهب آن که نکته دان است</p><p>این بند گران جزای آنست</p><p>چون یک دو سه هفته ناقه راندند</p><p>نزدیک خلیفه اش رساندند</p><p>گرمیش به آب گرم بردند</p><p>چرک از تن و مو ز سر ستردند</p><p>شد جود خلیفه مهر پرتو</p><p>آراست تنش به خلعت نو</p><p>بر خوان کرامتش نشاندند</p><p>عطر کرمش به سر فشاندند</p><p>مسکین چو به حال خود فرو دید</p><p>خود را نه به شیوه نکو دید</p><p>دانست که شد درین دبستان</p><p>سیلی خور دست خودپرستان</p><p>شد تنگ بر او فضای هستی</p><p>دیوانگیش گرفت و مستی</p><p>بر خویش فرو درید جامه</p><p>افکند به خاک ره عمامه</p><p>از گفت و شنید لب فرو بست</p><p>در زاویه ای خموش بنشست</p><p>فرمود خلیفه تا کثیر</p><p>آن در ره اهل عقل خیر</p><p>در مجلس خاص حاضر آمد</p><p>دهشت بر آن مسافر آمد</p><p>گفتا که نخست در برابر</p><p>آماده کنید کلک و دفتر</p><p>زان کلک که شعر او نویسید</p><p>سازید انگشت و شهد لیسید</p><p>برداشت بلند آنگه آواز</p><p>کرد از دل خود نشیدی آغاز</p><p>در وی صفت جمال لیلی</p><p>بی بهرگی از وصال لیلی</p><p>بیماری قیس در فراقش</p><p>خونخواری وی ز اشتیاقش</p><p>زین گونه چو خواند چند بیتی</p><p>زان یافت چراغ قیس زیتی</p><p>کرد از رگ جان فتیله آن را</p><p>بگشاد زبانه وش زبان را</p><p>برخواند ز سوز یک قصیده</p><p>عقد عددش به صد رسیده</p><p>هر بیت ازان چو خانه پر</p><p>زاشک چو گهر سرشک چون در</p><p>مصرع مصرع ازان چو درها</p><p>آمد شد درد را گذرها</p><p>بودش به میان بیت ها چاک</p><p>چاک افکن سینه های غمناک</p><p>بحرش که ز موج برکند کوه</p><p>گرد آمده سیل های اندوه</p><p>از قافیه هاش صد دل تنگ</p><p>از تنگی خود به سینه زن سنگ</p><p>هر حرف ز عشق داستانی</p><p>هر نقطه ز خون دل نشانی</p><p>خوناب جگر تراوش دل</p><p>از چشمه حرفهاش سایل</p><p>بر مطلعش اوفتاده تابی</p><p>از روی چو لیلی آفتابی</p><p>در مقطع او بریدن امید</p><p>از طلعت آن خجسته خورشید</p><p>زو صاعقه ها به خرمن دل</p><p>از یاد حبیب و ذکر منزل</p><p>بگشاده زبان به شرح احوال</p><p>زآثار خیام و رسم اطلال</p><p>از هر مژه سیل خون گشاده</p><p>صد داغ به هر دلی نهاده</p><p>قاصد کرده ز مرغ یا باد</p><p>بنوشته غم درون ناشاد</p><p>خاک قدمش به خون سرشته</p><p>بنهاده به دستش آن نوشته</p><p>بردن سوی دوست گر نیارد</p><p>باری به سگان او سپارد</p><p>زایام وصال در حکایت</p><p>زآلام فراق در شکایت</p><p>گه جامه دری ز دست غماز</p><p>گه نوحه گری ز بخت ناساز</p><p>هر کس که به آن نوا نهد گوش</p><p>خون دلش از درون زند جوش</p><p>هر کس که بر آن رقم نهد چشم</p><p>از گریه به سیل غم دهد چشم</p><p>چون قصه جان غصه پرورد</p><p>زان ماتم غم به آخر آورد</p><p>از شعله آه آتش افروخت</p><p>هر دل که نه سنگ ز آتشش سوخت</p><p>وز نوحه درد گریه برداشت</p><p>یک چشم تهی ز گریه نگذاشت</p><p>رخساره چو سایه بر زمین سای</p><p>افتاد ز پای بند بر پای</p><p>چون دید خلیفه دردمندش</p><p>فرمود که برکنند بندش</p><p>وانگه ز خزینه بند بگشاد</p><p>صد بدره سیم و زر عطا داد</p><p>پس گفت که در دیار ما باش</p><p>ساکن شده در جوار ما باش</p><p>در طی صحیفه عنایت</p><p>خواهیم ز میر آن ولایت</p><p>کو همت خود به آن گمارد</p><p>تا لیلی را پدر بیارد</p><p>همسلک کنیم در و گوهر</p><p>مقصود دلت شود میسر</p><p>مجنون به وی التفات ننمود</p><p>بر وعده وی ثبات ننمود</p><p>دامن ز عطای او بیفشاند</p><p>در وادی عشق بارگی راند</p><p>چون آهوی دام جسته می رفت</p><p>وز جور زمانه رسته می رفت</p><p>می رفت و همی نشست و می خفت</p><p>هر لحظه هزار شکر می گفت</p><p>کز درد سر خلیفه رستم</p><p>و احرام دیار یار بستم</p><h2><a id="poem-66200" href="https://ganjoor.net/jami/7ourang/7-6-leyli-majnoon/sh35">بخش ۳۵ - صفت تابستان و خبر یافتن مجنون از رفتن لیلی به حج و همراه شدن با قافله وی</a></h2>
<p>سیاح حدود این ولایت</p><p>نظام عقود این حکایت</p><p>زین قصه روایت اینچنین کرد</p><p>کان خاک نشیمن زمین گرد</p><p>نخجیر دره گوزن بیشه</p><p>نخجیر و گوزن تگ همیشه</p><p>چون ماند ز طوف کوی لیلی</p><p>وز گام زدن به سوی لیلی</p><p>آشفته و بی قرار می گشت</p><p>شوریده به هر دیار می گشت</p><p>از چهره به خون غبار می شست</p><p>سرگشته نشان یار می جست</p><p>هر جا می دید کاروانی</p><p>پیدا می کرد کاردانی</p><p>می سوخت ز درد و داغ جانان</p><p>می کرد ز وی سراغ جانان</p><p>رزی که سموم نیمروزی</p><p>برخاست به کوه و دشت سوزی</p><p>شد دشت ز ریگ و سنگپاره</p><p>طشتی پر از اخگر و شراره</p><p>حلقه شده مار ازو به هر سوی</p><p>زانسان که بر آتش اوفتد موی</p><p>گر گور به دشت رو نهادی</p><p>گامی به زمین او نهادی</p><p>چون نعل ستور راهپیمای</p><p>پر آبله گشتیش کف پای</p><p>گیتی ز هوای گرم ناخوش</p><p>تفسان چو تنوره ای ز آتش</p><p>هر کوه گران در آن تنوره</p><p>ریزان از هم چو سنگ نوره</p><p>هر چشمه به کوه در خروشان</p><p>سنگین دیگی پر آب خوشان</p><p>کردی ماهی ز آب لابه</p><p>با روغن داغ و روی تابه</p><p>هر تخته سنگ داشت بر خوان</p><p>نخجیر کباب و کبک بریان</p><p>از سایه گوزن دل بریده</p><p>در سایه شاخ خود خزیده</p><p>بیچاره پلنگ از تف و تاب</p><p>در پای درخت سایه نایاب</p><p>افتاده چو سایه درختی</p><p>ظلمت لختی و نور لختی</p><p>گشته به گمان سایه نخجیر</p><p>ز آسیمه سری به وی پنه گیر</p><p>آن روز به هر دره که سیلی</p><p>کرد از بالا به زیر میلی</p><p>آن سیل نبود از نم میغ</p><p>بود آن شده آب کوه را تیغ</p><p>مجنون رمیده در چنین روز</p><p>انگشت شده ز بس تف و سوز</p><p>زو شعله دل زبانه می زد</p><p>آتش به همه زمانه می زد</p><p>آرام نمی گرفت یک جای</p><p>می سوخت بر آتشش مرگ پای</p><p>ناگاه چو لاله داغ بر دل</p><p>بالای تلی گرفت منزل</p><p>انداخت به هر طرف نگاهی</p><p>از دور بدید خیمه گاهی</p><p>خیمه زده جوق جوق مردم</p><p>گشته چو فلک زمین پر انجم</p><p>برجست و نفیر آه برداشت</p><p>ره جانب خیمه گاه برداشت</p><p>آنجا چو رسید از کناری</p><p>بیرون آمد شترسواری</p><p>بر وی سر ره گرفت مجنون</p><p>کای طلعت تو به فال میمون</p><p>این قافله روی در کجایند</p><p>محمل به کجا همی گشایند</p><p>آن جوق کدام وین کدام است</p><p>آن قوم چه نام وین چه نام است</p><p>آن ناقه سوار بی شتابی</p><p>می گفت ز یک یکش جوابی</p><p>گفتا همه روی در حجازند</p><p>بر نیت حج بسیچ سازند</p><p>پرسید در آن میان ز خیلی</p><p>گفتا لیلی و آل لیلی</p><p>مسکین چو شنید از وی این نام</p><p>زان گفت و شنو گرفت آرام</p><p>از گرد وجود خویشتن پاک</p><p>افتاد به سان سایه بر خاک</p><p>بعد از چندی ز خاک برخاست</p><p>از هستی خویش پاک برخاست</p><p>احرام حجاز بست با یار</p><p>از بی یاری برست با یار</p><p>لیلی می راند محمل خویش</p><p>مجنون از دور با دل ریش</p><p>می رفت رهی به آن درازی</p><p>با محمل او به عشقبازی</p><p>می بود دلش به ناله زار</p><p>بربسته به محملش جرس وار</p><p>هر بار که محملش بدیدی</p><p>افغان چو درای برکشیدی</p><p>گفتی که چه حاجتش به محمل</p><p>این بس که مرا نشسته در دل</p><p>محمل که بر آن دو رخ حجاب است</p><p>محمل نه که برج آفتاب است</p><p>کو بخت که بر چو من خرابی</p><p>زین برج بتابد آفتابی</p><p>گردم فارغ ز هوش و تمییز</p><p>در پرتو آن چو ذره ناچیز</p><p>محمل کش او چو ناقه راندی</p><p>وز ناقه نشان پا بماندی</p><p>مجنون ز قفا بایستادی</p><p>بوسه به نشان پاش دادی</p><p>وز روی چو زر به زر گرفتی</p><p>وز هر مژه در گهر گرفتی</p><p>کین مانده به ره نشان یار است</p><p>وز ناقه دوست یادگار است</p><p>گر یار به دست نیست باری</p><p>گیرم به نشان او قراری</p><p>مسکین عاشق به عاشقی بند</p><p>از دوست بود به هیچ خرسند</p><p>گر یار به وصل در نسازد</p><p>با او به خیال عشق بازد</p><p>از پایش اگر اثر نیابد</p><p>بر خاک رهش به پی شتابد</p><p>زان دور که پای وی ببوسد</p><p>نایافته پای پی ببوسد</p><p>جامی بنگر که در چه کاری</p><p>وز دوست به دست خود چه داری</p><p>عالم همه مست جام اویند</p><p>دل کرده شکار دام اویند</p><p>هر یک شده مست آرزویی</p><p>آن مست به رنگ وین به بویی</p><p>او خورشیدیست عرش پایه</p><p>از وی همه عرش و فرش سایه</p><p>می دار نظر به سایه دوست</p><p>لیکن زان رو که سایه اوست</p><p>در سایه مدار روی امید</p><p>زانسان که شود حجاب خورشید</p><p>از تیرگی حجاب بگذر</p><p>وز سایه در آفتاب بنگر</p>
</body></html>