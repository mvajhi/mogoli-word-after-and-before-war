<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-78748" href="https://ganjoor.net/jami/divanj/fateha-shabab/ghazal-jf/sh283">شمارهٔ ۲۸۳</a></h2>
<p>سپاه دوست کزین سو سوار می گذرید</p><p>ز روی لطف به سوی فتادگان نگرید</p><p>سوی شکار شد آن ماه و من به ره ماندم</p><p>خدای را غم حال من شکسته خورید</p><p>به خواریم مگذارید بر ره افتاده</p><p>که پیش چشم من از جان و دل عزیزترید</p><p>قلاده سگ کویش به گردنم فکنید</p><p>کشان کشان ز پیش تا شکارگه ببرید</p><p>کرم کنید و ستانید نیم جان مرا</p><p>به خاک سم سمند سوار من سپرید</p><p>اگر شماره خیل سگان خویش کند</p><p>مرا به سهو هم از خیل آن سگان شمرید</p><p>نکرد در دلتان جای ناله جامی</p><p>دریغ کز غم ارباب درد بی خبرید</p><h2><a id="poem-78749" href="https://ganjoor.net/jami/divanj/fateha-shabab/ghazal-jf/sh284">شمارهٔ ۲۸۴</a></h2>
<p>ای کسانی که در آن کوی گذاری دارید</p><p>این چنین در غم و اندوه مرا مگذارید</p><p>ناگهان گر سوی آن ماه گذاری بکنید</p><p>بر شما باد که از حالت من یاد آرید</p><p>سر به سر قصه غمهای مرا غصه دهید</p><p>یک به یک محنت و اندوه مرا بشمارید</p><p>می روم سوی عدم جان مرا بستانید</p><p>یادگاری به سگان در او بسپارید</p><p>تن فرسوده من بر سر راهش فکنید</p><p>چه شود یک خس و خاشاک دگر انگارید</p><p>بعد مرگ از من محروم گهی یاد کنید</p><p>شکر آن را که نه محروم ازان دیدارید</p><p>جز گیاه غم و حسرت ندمد از گل من</p><p>هر چه در روز ابد بر سر خاکم کارید</p><p>باغ خلد ار شودم جای هنوزم باشد</p><p>بر شما رشک که در سایه آن دیوارید</p><p>رفت آغشته به خون جامی ازان کوی به خاک</p><p>شاید ار بر سرش از دیده و دل خون بارید</p><h2><a id="poem-78750" href="https://ganjoor.net/jami/divanj/fateha-shabab/ghazal-jf/sh285">شمارهٔ ۲۸۵</a></h2>
<p>میل خم ابروی توام پشت دو تا کرد</p><p>در شهر چو ماه نوم انگشت نما کرد</p><p>از موی میان تو جدا بس که کشم رنج</p><p>نتوان تن رنجور من از موی جدا کرد</p><p>با دیده غمدیده من اشک دمادم</p><p>آن کرد که با خانه تن سیل فنا کرد</p><p>دوران ز گل می و خشت سر خم</p><p>بس خانه عشرت که درین دیر بنا کرد</p><p>جانی ز لبت داشت تنم وام به گردن</p><p>از گردن او تیغ تو آن وام ادا کرد</p><p>تا شد به قبا سرو قد ناز تو مایل</p><p>گل اطلس فیروزه زربفت قبا کرد</p><p>جامی که شد از سنگ ستم بر تو دعاگوی</p><p>مرغیست که از برگ گل آغاز نوا کرد</p><h2><a id="poem-78751" href="https://ganjoor.net/jami/divanj/fateha-shabab/ghazal-jf/sh286">شمارهٔ ۲۸۶</a></h2>
<p>آمد خزان عمر و مرا گونه زرد کرد</p><p>بر خاطرم هوای گل و سبزه سرد کرد</p><p>آسودگی به خواب ندید آن که تکیه گاه</p><p>از گرد بالش فلک تیز گرد کرد</p><p>غره مشو که خواجه به نیکی ستایدت</p><p>بدمردی زمانه تو را نیک مرد کرد</p><p>فرد است یار و میل دلش هست سوی فرد</p><p>خوش آن که خاطر از همه اغیار فرد کرد</p><p>زان آفتاب بهره جز آن گرمرو نیافت</p><p>کو بارگی ز همت گردون نورد کرد</p><p>گر کرد خون دلم چو زبان از سخن ببست</p><p>با او که را مجال سخن هر چه کرد کرد</p><p>جامی چو نیست معنی رنگین حسود را</p><p>تذهیب شعر خود به زر و لاجورد کرد</p><h2><a id="poem-78752" href="https://ganjoor.net/jami/divanj/fateha-shabab/ghazal-jf/sh287">شمارهٔ ۲۸۷</a></h2>
<p>تیر تو افتاد دور جان من افگار کرد</p><p>بر هدف آمد ولی بر دل من کار کرد</p><p>پیش رخت وقت گل لاله شکفتن نخواست</p><p>سینه زد از شوق چاک داغ خود اظهار کرد</p><p>ابر چمن را ز گل روی تو آمد به یاد</p><p>نعره بسیار زد گریه بسیار کرد</p><p>مهر که دیوار و در پرتو رویش گرفت</p><p>روی تو را دید جا در پس دیوار کرد</p><p>لعل تو آمد مسیح کز دم جانبخش خویش</p><p>داد شفا هر که را چشم تو بیمار کرد</p><p>طعنه به خواری مزن زانکه عزیز جهان</p><p>بودم ازین پیشتر عشق توام خوار کرد</p><p>جامی از آغاز نظم وصف جمال تو گفت</p><p>مطلع دیوان خویش مشرق انوار کرد</p><h2><a id="poem-78753" href="https://ganjoor.net/jami/divanj/fateha-shabab/ghazal-jf/sh288">شمارهٔ ۲۸۸</a></h2>
<p>مطرب آهنگ ترنم های شوق انگیز کرد</p><p>وز دم نی آتش صاحبدلان را تیز کرد</p><p>در حریم بزم رندان پای نتواند نهاد</p><p>جز حریفی کز سبوی باده دستاویز کرد</p><p>کوهکن گو تیشه بی حاصل مزن چون دور چرخ</p><p>لعل جان افزای شیرین روزی پرویز کرد</p><p>سبزه نو خاست گرد گل تو را از مشک ناب</p><p>با اسیران هر چه کرد این سبزه نوخیز کرد</p><p>زلف مشکین تو را در باغ بر هم زد صبا</p><p>جعد سنبل را عبیر افشان و عنبیربیز کرد</p><p>داشت ارزانی خیالت دوش تشریف قدوم</p><p>مردم چشم منش از گریه گوهرریز کرد</p><p>دعوی پرهیزگاری نیست جز آلودگی</p><p>وقت جامی خوش کزین آلودگی پرهیز کرد</p><h2><a id="poem-78754" href="https://ganjoor.net/jami/divanj/fateha-shabab/ghazal-jf/sh289">شمارهٔ ۲۸۹</a></h2>
<p>آن سرو دی به قصد سلامم قیام کرد</p><p>شرط وفا و رسم تفقد تمام کرد</p><p>جای جواب خواستمش جان دهم چو او</p><p>دست ادب به سینه نهاد و سلام کرد</p><p>یک دم نکرد در نظر من مقام لیک</p><p>ذوق سلام او به دل و جان مقام کرد</p><p>بودم چو خاک بر سر راهش بسی حقیر</p><p>خاک حقیر را ز کرم احترام کرد</p><p>دل رفت و جان هم از پی سرو روان او</p><p>از پیش من چو بهر گذشتن خرام کرد</p><p>شکر خدا که از شکرین خنده سعی بخت</p><p>شیرین لبش به کام من تلخکام کرد</p><p>جامی به وصف آن لب لعل شکرشکن</p><p>طی حدیث طوطی شیرین کلام کرد</p><h2><a id="poem-78755" href="https://ganjoor.net/jami/divanj/fateha-shabab/ghazal-jf/sh290">شمارهٔ ۲۹۰</a></h2>
<p>وه که آن ترک پری پیکر مرا دیوانه کرد</p><p>آشنا ناگشته از عقل و خرد بیگانه کرد</p><p>هر مسلمانی که شکل آن بت بدکیش دید</p><p>پشت بر محراب و مسجد روی بر بتخانه کرد</p><p>آن که هر جا قصه لیلی و مجنون خواندی</p><p>چون شنید احوال ما را ترک آن افسانه کرد</p><p>این همه مستی و بیهوشی نه حد باده بود</p><p>با حریفان هر چه کرد آن نرگس مستانه کرد</p><p>عشق گنج آمد دل بی خان و مان ویرانه ای</p><p>آن چنان گنجی کجا منزل درین ویرانه کرد</p><p>جان ز شوق عارض و خالش فرود آمد به تن</p><p>مرغ را مایل به پستی ذوق آب و دانه کرد</p><p>جامیا با دردی درد بلا می باش خوش</p><p>چون تو را ساقی عشق این باده در پیمانه کرد</p><h2><a id="poem-78756" href="https://ganjoor.net/jami/divanj/fateha-shabab/ghazal-jf/sh291">شمارهٔ ۲۹۱</a></h2>
<p>دلم میل یکی سرو سهی کرد</p><p>که در وصفش عبارت کوتهی کرد</p><p>اگر چه بی رهی کردن ز حد برد</p><p>بحمدالله که تنها با رهی کرد</p><p>دل من زان دهان رو در عدم داشت</p><p>چو جان دانست عزم همرهی کرد</p><p>صراحی با وجود لعلش از می</p><p>دلی پر داشت از ساغر تهی کرد</p><p>حریم آستانش دید زاهد</p><p>هوای خلد کرد و ابلهی کرد</p><p>دلم خوش بود با بیماری خویش</p><p>ازان سیب ذقن میل بهی کرد</p><p>به صحرای عدم زد خیمه جامی</p><p>چو سودای بتان خرگهی کرد</p><h2><a id="poem-78757" href="https://ganjoor.net/jami/divanj/fateha-shabab/ghazal-jf/sh292">شمارهٔ ۲۹۲</a></h2>
<p>شبی به سوی تو از دیده پای خواهم کرد</p><p>بر آستان تو دزدیده جای خواهم کرد</p><p>به رسم سجده جبین را به خاک مقدم تو</p><p>برای دیده خود سرمه سای خواهم کرد</p><p>درین سرا به غمت خو گرفته ام بفرست</p><p>غمی که زاد ره آن سرای خواهم کرد</p><p>به هر طرف که روی در قفای محمل تو</p><p>به ناله هم نفسی با درای خواهم کرد</p><p>فزود محنتم از دل به داغ فرقت تو</p><p>سزای این دل محنت فزای خواهم کرد</p><p>به بنده بوسی ازان لب حواله کن ور نی</p><p>حواله لب تو با خدای خواهم کرد</p><p>درآ به میکده جامی که حل مشکل عشق</p><p>به جام باده مشکل گشای خواهم کرد</p><h2><a id="poem-78758" href="https://ganjoor.net/jami/divanj/fateha-shabab/ghazal-jf/sh293">شمارهٔ ۲۹۳</a></h2>
<p>پیش تو جا نمی توانم کرد</p><p>وز تو خو وا نمی توانم کرد</p><p>می توانم ز خویش قطع امید</p><p>وز تو قطعا نمی توانم کرد</p><p>بی تو گفتم که صبر پیشه کنم</p><p>گفتم اما نمی توانم کرد</p><p>خود کرم کن به بوسه موعود</p><p>که تقاضا نمی توانم کرد</p><p>سوختم ز آتش نهان و هنوز</p><p>آشکارا نمی توانم کرد</p><p>سرو خواندم قد تو را وز شوم</p><p>سر به بالا نمی توانم کرد</p><p>جامی از من شکیب و صبر مجوی</p><p>که من اینها نمی توانم کرد</p><h2><a id="poem-78759" href="https://ganjoor.net/jami/divanj/fateha-shabab/ghazal-jf/sh294">شمارهٔ ۲۹۴</a></h2>
<p>پیش ازان روز که این طاق مقرنس کردند</p><p>قبله ام زان خم ابروی مقوس کردند</p><p>رخت آن مشعل نور است که اندر شب طور</p><p>روشن از آتش وادی مقدس کردند</p><p>درد نوشان لبت خرقه پشمینه به دوش</p><p>بس تعظم که بر این طارم اطلس کردند</p><p>پیش ازین شیوه چشمان تو خونریزی بود</p><p>دور ما آمد ازان شیوه چرا بس کردند</p><p>فیض عامش نگر ای شاهد گل خرده مگیر</p><p>که درین باغ چرا پرورش خس کردند</p><p>زاهدا چاک مکن خرقه که مستم ز غمش</p><p>زانکه این جامه نه بر قامت هر کس کردند</p><p>جامی از دامن آن گرمروان دست مدار</p><p>که به هر مرحله صد قافله واپس کردند</p><h2><a id="poem-78760" href="https://ganjoor.net/jami/divanj/fateha-shabab/ghazal-jf/sh295">شمارهٔ ۲۹۵</a></h2>
<p>بگذشت یار و سوی اسیران نظر نکرد</p><p>کردیم ناله در دل سختش اثر نکرد</p><p>خاک رهش شدیم که بوسیم پای او</p><p>از سرکشی و ناز بر آنجا گذر نکرد</p><p>ما را چه سود اشک چو سیم و رخ چو زر</p><p>چون هرگز التفات بدین سیم و زر نکرد</p><p>تا در رخش نظر نکنم هرگزم ندید</p><p>جایی که روی خویش به سوی دگر نکرد</p><p>بر خاک ره نشان کف پای نازکش</p><p>روشندلی ندید که کحل بصر نکرد</p><p>می خواست تن که همره جان از پیش رود</p><p>جان خود چنان برفت که تن را خبر نکرد</p><p>شد خاک بر درش سر جامی ولی هنوز</p><p>سودای پای بوس وی از سر بدر نکرد</p><h2><a id="poem-78761" href="https://ganjoor.net/jami/divanj/fateha-shabab/ghazal-jf/sh296">شمارهٔ ۲۹۶</a></h2>
<p>وه که آن سلطان به مظلومان نگاهی هم نکرد</p><p>وز تکبر گوش سوی دادخواهی هم نکرد</p><p>بهر پابوسی به راهش سالها بودیم خاک</p><p>هرگز آن بدخو گذر بر خاک راهی هم نکرد</p><p>دل که می زد لاف صبر از ماه رویش سالها</p><p>کی تواند صبر ازو سالی که ماهی هم نکرد</p><p>هر که با روی چو زر گشت از گدایان درش</p><p>مایل مالی نشد پروای جاهی هم نکرد</p><p>کیست عاشق بیدلی کز تیر باران جفا</p><p>خورد صد زخم بلا بر جان و آهی هم نکرد</p><p>بر در و دیوار خود نگذاشت سایم روی زرد</p><p>آه کز من اعتبار برگ کاهی هم نکرد</p><p>من ندانم کز چه شد جامی چنین بی آبروی</p><p>گر چه از وی نامد احسانی گناهی هم نکرد</p><h2><a id="poem-78762" href="https://ganjoor.net/jami/divanj/fateha-shabab/ghazal-jf/sh297">شمارهٔ ۲۹۷</a></h2>
<p>چو ترک سرکش من پای در رکاب کند</p><p>کرشمه بر مه و جولان بر آفتاب کند</p><p>فراز خانه زین جا نکرده گرم هنوز</p><p>هزار خانه صبر و خرد خراب کند</p><p>چگونه لذت تیغش چشم که در دم قتل</p><p>ز حلق تشنه گذر تیزتر ز آب کند</p><p>من از تصور نادیدنش همی میرم</p><p>نعوذ بالله اگر روی در نقاب کند</p><p>خراب عشوه آن تندخوی بدکیشم</p><p>که گاه عشوه و گه ناز و گه عتاب کند</p><p>به باده بهر حریفان چو مجلس آراید</p><p>نخست ز آتش غیرت دلم کباب کند</p><p>اگر به مرتبه جامی به شیخ جام رسد</p><p>کجا به دور لبش توبه از شراب کند</p><h2><a id="poem-78763" href="https://ganjoor.net/jami/divanj/fateha-shabab/ghazal-jf/sh298">شمارهٔ ۲۹۸</a></h2>
<p>هر شبی آهم حریم سدره را روشن کند</p><p>شاخ طوبی را درخت وادی ایمن کند</p><p>شد پریشان کار من از فکر آن نامهربان</p><p>مهربانی کو که اکنون فکر کار من کند</p><p>شد تنش ز آسیب تار و پود پیراهن فگار</p><p>کاش کز گلبرگ تر ترتیب پیراهن کند</p><p>دل که از غم سوخت هم در آتش غم سر نهد</p><p>گلخنی بستر هم از خاکستر گلخن کند</p><p>گر نخواهد سختی حال گرفتاران خدای</p><p>نیکوان را تن چرا از سیم و دل ز آهن کند</p><p>گر برد بویی ز ذوق خاکسارانت ملک</p><p>ز آسمان آید فرو خاک درت مسکن کند</p><p>بر رخ جامی بود بی رویت از دوزخ دری</p><p>گر ز روضه خازن اندر قبر او روزن کند</p><h2><a id="poem-78764" href="https://ganjoor.net/jami/divanj/fateha-shabab/ghazal-jf/sh299">شمارهٔ ۲۹۹</a></h2>
<p>فرخنده عیدی کان جوان از پشت زین جولان کند</p><p>از غمزه ها خنجر زنان عشاق را قربان کند</p><p>رخش جفا انگیخته خون اسیران ریخته</p><p>هر سو سری آویخته جا بر سر میدان کند</p><p>چون از دل غرقه به خون آرند پیکانش برون</p><p>ناله نه از چاک درون از فرقت پیکان کند</p><p>زانگونه کز ابر چمن باشند گلها خنده زن</p><p>آن غنچه لب را چشم من از اشک خود خندان کند</p><p>گر خوی چکان آن لب شکر بر شوره خاک آرد گذر</p><p>آن خاک را در یک نظر سرچشمه حیوان کند</p><p>بر جان همی آرد کمین غم زین دل اندوهگین</p><p>سیل بلایی کو که این غم خانه را ویران کند</p><p>زین سان که جامی خون‌فشان در هر غزل شد قصه‌خوان</p><p>دریای خون روزی روان از جدول دیوان کند</p><h2><a id="poem-78765" href="https://ganjoor.net/jami/divanj/fateha-shabab/ghazal-jf/sh300">شمارهٔ ۳۰۰</a></h2>
<p>تا کی آن شوخ مرا بیند و نادیده کند</p><p>بشنود ناله زار من و نشنیده کند</p><p>چون بگریم بر او فاش ز من پنهانی</p><p>در رقیبان نگرد خنده دزدیده کند</p><p>بر زمینی که شود دیده نشان قدمش</p><p>هر که اهل نظر آنجا قدم از دیده کند</p><p>من ندارم گله ای زان کله شانه زده</p><p>هر چه با من کند آن طره ژولیده کند</p><p>بر خراشیده دلم گو مگذر زانکه مباد</p><p>کش خراش دل من پای خراشیده کند</p><p>پرده زاهد سالوس برانداخته باد</p><p>با بتان چند نظربازی پوشیده کند</p><p>جامی از یار پسندیده چه رنجی حاشا</p><p>کان پسندیده به جز کار پسندیده کند</p><h2><a id="poem-78766" href="https://ganjoor.net/jami/divanj/fateha-shabab/ghazal-jf/sh301">شمارهٔ ۳۰۱</a></h2>
<p>بی تو عاشق چو نظر در قدح لاله کند</p><p>زآب چشم و دم سردش قدح ژاله کند</p><p>کوهکن تیشه چو بر کوه زند آن چه صداست</p><p>آهن و سنگ ز درد دل او ناله کند</p><p>دیده دنبال تو دل نیز خدا را مپسند</p><p>که رقیبم ز سر کوی تو دنباله کند</p><p>مه توان خواند به آن خط رخ زیبای تو را</p><p>گر فلک گرد مه از عنبر تر هاله کند</p><p>آنچه با زنده دلی کرد چو خضر آب حیات</p><p>لعل جانبخش تو با مرده صدساله کند</p><p>عشق بی جلوه معشوق میسر نشود</p><p>عقل و دین کی برد آن وصف که دلاله کند</p><p>لاف هر ناخلف از جا نبرد جامی را</p><p>راه موسی نزد بانگ که گوساله کند</p><h2><a id="poem-78767" href="https://ganjoor.net/jami/divanj/fateha-shabab/ghazal-jf/sh302">شمارهٔ ۳۰۲</a></h2>
<p>فردا که دوست کشته خود را ندا کند</p><p>خیزد ز خاک و بار دگر جان فدا کند</p><p>شد روی دوست قبله ما کو امام شهر</p><p>تا در نماز خویش به ما اقتدا کند</p><p>بس پیر سالخورده که چون طفل خردسال</p><p>در مکتب تو لوح محبت هجا کند</p><p>حاشا که من لباس سلامت کشم به دوش</p><p>گر عشقم از پلاس ملامت ردا کند</p><p>مسکین فقیه می کند انکار حسن دوست</p><p>با او بگو که دیده جان را جلا کند</p><p>تو در میانه هیچ نیی هر چه هست اوست</p><p>هم خود الست گوید و هم خود بلی کند</p><p>جامی بمیر در غم یاری که بهر او</p><p>گر صد هزار بار بمیری کرا کند</p><h2><a id="poem-78768" href="https://ganjoor.net/jami/divanj/fateha-shabab/ghazal-jf/sh303">شمارهٔ ۳۰۳</a></h2>
<p>حادی که بهر ناقه سلمی حدا کند</p><p>باید ز شرح فاقه ما ابتدا کند</p><p>دانی به راه بادیه بانگ درای چیست</p><p>گم گشتگان قافله جو را ندا کند</p><p>با نسخه طبیب چه کار آن مریض را</p><p>کز خون دیده شربت و از غم غذا کند</p><p>آن را رسد ز پیر مغان خلعت قبول</p><p>کز رد شیخ شهر طراز ردا کند</p><p>صاحبدلی کجاست که بر رغم زاهدان</p><p>میخانه ای به نیت رندان بنا کند</p><p>دل یافت نقد وصل چو جان دارد و غم خرید</p><p>تاجر همیشه سود ز بیع و شرا کند</p><p>جامی چو نیست کار تو غیر از جفاکشی</p><p>باری جفای آن که کشیدن کرا کند</p><h2><a id="poem-78769" href="https://ganjoor.net/jami/divanj/fateha-shabab/ghazal-jf/sh304">شمارهٔ ۳۰۴</a></h2>
<p>جان از آن لب‌ها حکایت می‌کند</p><p>طوطی از شکر روایت می‌کند</p><p>هرکه می‌گوید حدیث سلسبیل</p><p>زان لب نوشین کنایت می‌کند</p><p>از رقیبان می‌کند پهلو تهی</p><p>جانب ما را رعایت می‌کند</p><p>چشم شوخش می‌کشد تیغ جفا</p><p>لعل جان‌بخشش حمایت می‌کند</p><p>دور ازان لب جان یکی نالان نی است</p><p>«بشنو از نی چون حکایت می‌کند»</p><p>زان لب همچون شکر مانده جدا</p><p>«از جدایی‌ها شکایت می‌کند»</p><p>قتل جامی را چه حاجت زخم تیغ</p><p>غمزه‌ای او را کفایت می‌کند</p><h2><a id="poem-78770" href="https://ganjoor.net/jami/divanj/fateha-shabab/ghazal-jf/sh305">شمارهٔ ۳۰۵</a></h2>
<p>آن مه به جانب سفر آهنگ می‌کند</p><p>صحرا و شهر بر دل ما تنگ می‌کند</p><p>ای نامه بر به مجلس او نام من ببر</p><p>کز گفت‌وگوی نام منش ننگ می‌کند</p><p>شرح کمال شوق همین بس که چشم من</p><p>عنوان این صحیفه به خون رنگ می‌کند</p><p>عاشق فشانده جان به ره کعبه مراد</p><p>زاهد نشسته پرسش فرسنگ می‌کند</p><p>صد چنگ می‌کشیم به امید یک صفا</p><p>چون می‌بریم نام صفا جنگ می‌کند</p><p>نشنیده‌ای به سمع قبول ار چه محتسب</p><p>منع سماع بانگ نی و چنگ می‌کند</p><p>جامی کند به سخت دلی یار را عتاب</p><p>جام تُنُک مجادله با سنگ می‌کند</p><h2><a id="poem-78771" href="https://ganjoor.net/jami/divanj/fateha-shabab/ghazal-jf/sh306">شمارهٔ ۳۰۶</a></h2>
<p>دل به چنگ غمت آهنگ سرودی نکند</p><p>که روان بر رخم از هر مژده رودی نکند</p><p>شکل محرابی نعل سم رخش تو به راه</p><p>هیچ دلداده نبیند که سجودی نکند</p><p>چون مرا سوختی از غم مکن اندیشه ز آه</p><p>کم فتد شعله به خاشاک که دودی نکند</p><p>دهنت را که خرد جوهر فردش خواند</p><p>جز به منطق لبت اثبات وجودی نکند</p><p>بایدت پیرهن از رشته جانها که تنت</p><p>صبر بر زحمت هر تاری و پودی نکند</p><p>چند گویی که حذر کن ز رقیبان حسود</p><p>آنچه با من تو کنی هیچ حسودی نکند</p><p>قدر جامی که به جان مهر تو ورزد بشناس</p><p>پیش ازان روز که بشناسی و سودی نکند</p><h2><a id="poem-78772" href="https://ganjoor.net/jami/divanj/fateha-shabab/ghazal-jf/sh307">شمارهٔ ۳۰۷</a></h2>
<p>لعل لبت به لطف حکایت نمی‌کند</p><p>چشم خوشت نظر به عنایت نمی‌کند</p><p>صد بار بیش پیش تو گفتیم درد دل</p><p>دردا که در دل تو سرایت نمی‌کند</p><p>دل با سگ تو شرح دهد قصه رقیب</p><p>از دوستان به غیر شکایت نمی‌کند</p><p>با شیخ خرقه پوش چه کارم که کار من</p><p>جز پیر می‌فروش کفایت نمی‌کند</p><p>از لوح فهم واعظ خوش‌لهجه محو به</p><p>هر نکته کز لب تو روایت نمی‌کند</p><p>معشوق را رعایت عاشق خوش است لیک</p><p>یار من این طریقه رعایت نمی‌کند</p><p>جامی ببند لب که حریف سخن‌نیوش</p><p>ادراک رمز و فهم کنایت نمی‌کند</p><h2><a id="poem-78773" href="https://ganjoor.net/jami/divanj/fateha-shabab/ghazal-jf/sh308">شمارهٔ ۳۰۸</a></h2>
<p>پاکبازان همه نظاره آن روی کنند</p><p>راستان میل به آن قامت دلجوی کنند</p><p>غمزه ها را مکن انگیز پی غارت دین</p><p>کافرانند مبادا که به دین خوی کنند</p><p>چون خط سبز تو نازک نتوانند نوشت</p><p>خوشنویسان به مثل گر قلم از موی کنند</p><p>چون شوم خاک، سرم بر سر کویش فکنید</p><p>باشد این کاسه سفال سگ آن کوی کنند</p><p>سالکان بی کشش دوست به جایی نرسند</p><p>سالها گر چه درین راه تک و پوی کنند</p><p>من که و قبله چو با خاک برندم زنهار</p><p>هر کجا منزل او روی من آن سوی کنند</p><p>وصف آن روی چو گل گو به گلستان جامی</p><p>بلبلان چند حدیث گل خودروی کنند</p><h2><a id="poem-78774" href="https://ganjoor.net/jami/divanj/fateha-shabab/ghazal-jf/sh309">شمارهٔ ۳۰۹</a></h2>
<p>خاک کویش را پس از کشتن به خونم گل کنید</p><p>خانه ای سازید و جانم را در او منزل کنید</p><p>چون بریزد خون من این بس دیت کز بعد قتل</p><p>گاه گاهی نسبت خونم به آن قاتل کنید</p><p>حیف باشد خونم من در گردنش بهر خدا</p><p>پیش ازان دم کو کشد خنجر مرا بسمل کنید</p><p>تن اگر بیمار شد بر سر میاریدم طبیب</p><p>ای عزیزان کار تن سهل است فکر دل کنید</p><p>من ندارم طاقت دیدار و او تاب نظر</p><p>پیش رویش پرده ای بهر خدا حایل کنید</p><p>نیست پیش اهل دل دردی ز بی دردی بتر</p><p>چند تدبیر دوا درد دلی حاصل کنید</p><p>چند درد سر کشد جامی ز گفت وگوی عقل</p><p>ای حریفان بازش از یک جرعه لایعقل کنید</p><h2><a id="poem-78775" href="https://ganjoor.net/jami/divanj/fateha-shabab/ghazal-jf/sh310">شمارهٔ ۳۱۰</a></h2>
<p>شبم در ماتم هجران دو ابرو در خیال آمد</p><p>به سینه هر کجا ناخن زدم شکل هلال آمد</p><p>پس از مرگ ای همایون زاغ افکن استخوانم را</p><p>در آن صحرا که روزی بوی آن مشکین غزال آمد</p><p>روم در سایه دیوار آن خورشید رخ میرم</p><p>چو خواهد آفتاب عمر را روزی زوال آمد</p><p>نشان نعل های مرکبش جوید سرشک من</p><p>بلی سایل همیشه مایل صف نعال آمد</p><p>نیاید جز به خوناب جگر در بر خدنگ او</p><p>که باغ سینه و بستان جان را چون نهال آمد</p><p>ز حشمت شاید ار پایش نیاید بر زمین زینسان</p><p>که سرهای عزیزان در ره او پایمال آمد</p><p>به وصف آن دهان تنگ گفت اکثر سخن جامی</p><p>ازان رو عاشقان تنگدل را حسب حال آمد</p><h2><a id="poem-78776" href="https://ganjoor.net/jami/divanj/fateha-shabab/ghazal-jf/sh311">شمارهٔ ۳۱۱</a></h2>
<p>لله الحمد که آن مه ز سفر باز آمد</p><p>نورم از آمدن او به بصر باز آمد</p><p>از نم دیده صاحبنظران سوی چمن</p><p>لاله و سنبل او تازه وتر باز آمد</p><p>آن جگرگوشه که چون اشک برفت از نظرم</p><p>خون شد از غم جگرم تا به نظر باز آمد</p><p>بندم از جان کمر بندگی او که به لطف</p><p>بهر خونریزی من بسته کمر باز آمد</p><p>ملک دلها همه بگرفت و ازان زلف دراز</p><p>در پناه علم فتح و ظفر باز آمد</p><p>شد چو پروانه دل از صبر و خرد ساخته پر</p><p>سوی آن شمع ولی سوخته پر باز آمد</p><p>جامی افتاد به زندان غم از شوق لبش</p><p>طوطی آری به قفس بهر شکر باز آمد</p><h2><a id="poem-78777" href="https://ganjoor.net/jami/divanj/fateha-shabab/ghazal-jf/sh312">شمارهٔ ۳۱۲</a></h2>
<p>رخ خود به خون نگارم که نگار من نیامد</p><p>غم او چو کشت زارم به مزار من نیامد</p><p>به کنار جو ندیدم چو قدش به باغ سروی</p><p>که ز آب دیده جویی به کنار من نیامد</p><p>خط سبزه کامد از گل که ز پی رسیدم اینک</p><p>چه کنم چو این بشارت ز بهار من نیامد</p><p>به کدام کاسه سر خوش زیم از شراب راحت</p><p>به سرم چو زخم سمی ز سوار من نیامد</p><p>به رهش چو خاک گشتم چه به وقت بود گریه</p><p>که به پشت پاش باری ز غبار من نیامد</p><p>چو دهم به او دلی را که خراب ازوست کارم</p><p>به چه کار آید او را چو به کار من نیامد</p><p>زر چهره ساخت جامی ز دو دیده سرخ یعنی</p><p>که ز کان عشق نقدی به عیار من نیامد</p><h2><a id="poem-78778" href="https://ganjoor.net/jami/divanj/fateha-shabab/ghazal-jf/sh313">شمارهٔ ۳۱۳</a></h2>
<p>یارب چه شد امروز که آن ماه نیامد</p><p>جان رفت ز تن وان بت دلخواه نیامد</p><p>صد قصه پرغصه من ظلم رسیده</p><p>بردم به سر راه ولی شاه نیامد</p><p>از خاک درش بود مرا چشم غباری</p><p>این لطف جز از باد سحرگاه نیامد</p><p>از لذت تیغت چه خبر مرده دلان را</p><p>چون زخم تو جز بر دل آگاه نیامد</p><p>از حسن و لطافت دل من خلعت وصفی</p><p>کم دوخت که بر قد تو کوتاه نیامد</p><p>هرگز به سر خاک شهیدان نگذشتیم</p><p>کز خاک شهید غم تو آه نیامد</p><p>جامی من و جام می و قلاشی و رندی</p><p>چون زهد و صلاح از من گمراه نیامد</p><h2><a id="poem-78779" href="https://ganjoor.net/jami/divanj/fateha-shabab/ghazal-jf/sh314">شمارهٔ ۳۱۴</a></h2>
<p>چو در شبگون لباس آن مه به گشت شب برون آید</p><p>دلم زان شکل عیارانه در قید جنون آید</p><p>ز بس خون حریفان ریخت آن ترک جفاپیشه</p><p>غباری کز سر آن کوی خیزد بوی خون آید</p><p>مریز ای دیده خون دل مباد آن چند پیکانش</p><p>که شد آب از تف و تاب درون با آن برون آید</p><p>چنان کوهی که بر دل داشت فرهاد از غم شیرین</p><p>صدای ناله تا اکنون سزد کز بیستون آید</p><p>شدم چون لاله رنگین جامه ای شاخ گل نازک</p><p>ز بس کز دیده بی روی تو اشکم لاله گون آید</p><p>جفایی گر رسد از تو من و از تو گله حاشا</p><p>تو خود لطفی ز سر تا پای اینها از تو چون آید</p><p>خدا را چون به بزم عیش بنشینی بگو یک ره</p><p>طفیل دیگران بیچاره جامی هم درون آید</p><h2><a id="poem-78780" href="https://ganjoor.net/jami/divanj/fateha-shabab/ghazal-jf/sh315">شمارهٔ ۳۱۵</a></h2>
<p>مرا بر هر زمین از دیده اشک لاله گون آید</p><p>دمد آنجا گل حسرت وز آن گل بوی خون آید</p><p>شبی خواهم به خواب آید مرا آن ماهرو لیکن</p><p>کسی را کز چنان رو دور ماند خواب چون آید</p><p>خدا را ای فسونگر درد سر کم ده که هجر او</p><p>نه زانسان برد خوابم کان به تعویذ و فسون آید</p><p>اگر گردون به هم سنجد غم مجنون و درد من</p><p>نه مردم گر نه دردم از غم مجنون فزون آید</p><p>نوای ساز عشرت بزم خسرو را بود لایق</p><p>صدای ناله بس فرهاد را کز بیستون آید</p><p>خرامان می رسد وز شوق خواهم سینه بشکافم</p><p>که با آن قامت رعنا به جان و دل درون آید</p><p>مرنج ار جامی از خاک درت آوارگی جوید</p><p>که بخت خوابناک او را بدینها رهنمون آید</p><h2><a id="poem-78781" href="https://ganjoor.net/jami/divanj/fateha-shabab/ghazal-jf/sh316">شمارهٔ ۳۱۶</a></h2>
<p>از بس که چشم دارم کان مه ز در درآید</p><p>از جا جهم چو ناگه آواز در برآید</p><p>ریزم سرشک گلگون از زخمه مغنی</p><p>آری روان شود خون بر رگ چو نشتر آید</p><p>گرمم ز آتش دل زانسان که گر درین تب</p><p>پهلو نهم به بستر دودم ز بستر آید</p><p>آن کامدن به کویت کرد اختیار یک ره</p><p>بی اختیار گشته صد بار دیگر آید</p><p>بالین خواب راحت سازم بر آستانت</p><p>شبها ز پاسبانم سنگی که بر سر آید</p><p>از اوج ناز کم ده دامن به کس که بر کف</p><p>هر چند گل خوش آید بر بار خوشتر آید</p><p>هست آن دهان نشانی از آب خضر کز وی</p><p>لب تشنه باز گردد گر خود سکندر آید</p><p>بی لعل تو نشانی باشد ز اشک جامی</p><p>خون کز دل صراحی در چشم ساغر آید</p><h2><a id="poem-78782" href="https://ganjoor.net/jami/divanj/fateha-shabab/ghazal-jf/sh317">شمارهٔ ۳۱۷</a></h2>
<p>چو ترکش بسته از راه آن سوار نازنین آید</p><p>مرا تیر بلا بر سینه اندوهگین آید</p><p>بلا گویند می آید ز بالا راست است آری</p><p>بلای جان من اینک ازان بالای زین آید</p><p>گهی کاید چنین خندان و خوش خلقی شود کشته</p><p>معاذالله اگر ناگاه بر آهنگ کین آید</p><p>چو از توسن همی آیی فرو بر چشم من نه پا</p><p>دریغ آید مرا کان پای نازک بر زمین آید</p><p>به هر ناوک که سوی بیدلان اندازی از غمزه</p><p>مرا صد رخنه در جان صد خلل در کار دین آید</p><p>نهانی با تو رازی داشتم اکنون که فرصت شد</p><p>چه می آید رقیب رو سیه یارب همین آید</p><p>ز بی خوابی شبها اینچنین کامد به جان جامی</p><p>چه خوش باشد که آن بد روز را خواب پسین آید</p><h2><a id="poem-78783" href="https://ganjoor.net/jami/divanj/fateha-shabab/ghazal-jf/sh318">شمارهٔ ۳۱۸</a></h2>
<p>گر از پیراهنت بویی به طرف گلستان آید</p><p>زند گل جامه بر خود چاک و بلبل در فغان آید</p><p>بر آن اندام نازک چون پسندم بار پیراهن</p><p>که بر وی سایه گلبرگ هم دانم گران آید</p><p>به حلق تشنه آب زندگی دانی چه خوش باشد</p><p>مرا تیغ جفایت بر گلو خوشتر ازان آید</p><p>چو نی هر استخوانم شد ز پیکان تو روزنها</p><p>کنون گر دم زنم صد ناله از هر استخوان آید</p><p>مکن خورشید من از تیغ بیم خاکسار خود</p><p>که برتابد زمین گر صد بلا از آسمان آید</p><p>دهانت غنچه عارض گل برت نسرین خطت سبزه</p><p>مبادا کین بهار حسن را روزی خوان آید</p><p>همین بس دولت جامی که خاک آستانت شد</p><p>گر آن عزت نمی یابد که در سلک سگان آید</p><h2><a id="poem-78784" href="https://ganjoor.net/jami/divanj/fateha-shabab/ghazal-jf/sh319">شمارهٔ ۳۱۹</a></h2>
<p>هر آه جگرسوز که از سینه برآید</p><p>دودی ست کزو بوی کباب جگر آید</p><p>نزدیک به مردن رسم از بس که طپد دل</p><p>چون شکل تو از دور مرا در نظر آید</p><p>من بنده روی تو که هر بار که بینم</p><p>در چشم من از بار دگر خوب تر آید</p><p>از خون جگر رهگذر دیده ببندم</p><p>زان روزنه گر غیر خیال تو درآید</p><p>بگذر به سرم عمر کسی تا فکنم سر</p><p>در پای تو زان پیش که عمرم به سر آید</p><p>پیوسته دعای تو کنم چون کنم این ست</p><p>کاری که به دست من درویش برآید</p><p>جز ناله مکن کار دگر جامی ازین پس</p><p>باشد که ز صد ناله یکی کارگر آید</p><h2><a id="poem-78785" href="https://ganjoor.net/jami/divanj/fateha-shabab/ghazal-jf/sh320">شمارهٔ ۳۲۰</a></h2>
<p>ز خاکم چو خونین گیایی برآید</p><p>ز هر شاخ برگ وفایی برآید</p><p>چو آتش مشو تند و سرکش مبادا</p><p>که دود از دل مبتلایی برآید</p><p>به بوی تو از جا جهم مست و بی خود</p><p>ز هر سو که آواز پایی برآید</p><p>نکو گوش کن کان منم گرد کویت</p><p>چون شبها فغان گدایی برآید</p><p>دوم پیش چون اشک و حال تو پرسم</p><p>ز کوی تو چون آشنایی برآید</p><p>طبیبا یکی دفتر خویش بگشا</p><p>بود درد ما را دوایی برآید</p><p>بسی باید از دیده خون ریخت جامی</p><p>که کام دل از دلربایی برآید</p><h2><a id="poem-78786" href="https://ganjoor.net/jami/divanj/fateha-shabab/ghazal-jf/sh321">شمارهٔ ۳۲۱</a></h2>
<p>چو محمل بسته بر عزم سفر جانان برون آید</p><p>به همراهی او صد کاروان جان برون آید</p><p>ندارد هیچ کس تاب وداع او بگوییدش</p><p>که بر بیچارگان رحمی کند پنهان برون آید</p><p>مبند آن ماه گو محمل که می گریند صد بی دل</p><p>نشاید کاروانی را که در باران برون آید</p><p>چو گریم بر گرفتاران دل سیل بلا گردد</p><p>مرا هر قطره خون کز دیده گریان برون آید</p><p>ز سینه با خیالش رفت جان آری گه رفتن</p><p>خوش است از صاحب خانه که با مهمان برون آید</p><p>من بی دل چو از شوق خط و رخسار او میرم</p><p>ز خاکم جای سبزه لاله و ریحان برون آید</p><p>نداند جز فغان جامی زبانش چون جرس گویی</p><p>برای آن بود کز وی همین افغان برون آید</p><h2><a id="poem-78787" href="https://ganjoor.net/jami/divanj/fateha-shabab/ghazal-jf/sh322">شمارهٔ ۳۲۲</a></h2>
<p>به چنگ غم دلم از ناله تنگ می‌آید</p><p>که تار زلف تو دیرم به چنگ می‌آید</p><p>به بوی آشتیت جان همی‌دهم هرچند</p><p>کز آشتی توام بوی جنگ می‌آید</p><p>به بحر عشق تو شستم ز کام دست امید</p><p>چو گام سعی به کام نهنگ می‌آید</p><p>ترشحی‌ست ز خون دل آب دیده ما</p><p>که با خیال لبت سرخ‌رنگ می‌آید</p><p>نمی‌برند ز ما بر بساط قرب تو نام</p><p>بلی تو شاهی و از مات ننگ می‌آید</p><p>شدم ز سنگ ملامت به زیر خاک و هنوز</p><p>به خاکم از کف احباب سنگ می‌آید</p><p>برآمده‌ست پر از خون دل چنان جامی</p><p>که غنچه‌وار بر او جامه تنگ می‌آید</p><h2><a id="poem-78788" href="https://ganjoor.net/jami/divanj/fateha-shabab/ghazal-jf/sh323">شمارهٔ ۳۲۳</a></h2>
<p>به سینه گر نه غمت دمبدم فرود آید</p><p>دلم به غمکده سینه کم فرود آید</p><p>گریخت صبر دو اسپه ز هجر تو مشکل</p><p>که نارسیده به ملک عدم فرود آید</p><p>چو کعبه گر همه کس را بود به کوی تو راه</p><p>هزار قافله بر روی هم فرود آید</p><p>ملک ز ناله من بس که بر فلک گرید</p><p>چو ابر ترسم ازین بام نم فرود آید</p><p>چه سود راحتم از دست دیگران آن به</p><p>که بر سرم ز تو تیغ ستم فرود آید</p><p>ز ابر عشق تو باران و قطره بر دل من</p><p>خدنگ محنت و باران غم فرود آید</p><p>حدیث خط و لبت گر رقم زند جامی</p><p>زلال خضر ز نوک قلم فرود آید</p><h2><a id="poem-78789" href="https://ganjoor.net/jami/divanj/fateha-shabab/ghazal-jf/sh324">شمارهٔ ۳۲۴</a></h2>
<p>چه شد یارب که آن سرو خرامان دیر می آید</p><p>سوار چابک من سوی میدان دیر می آید</p><p>ز هر سویی سپاهی از پریرویان رسید اما</p><p>چه حاصل دادخواهان را که سلطان دیر می آید</p><p>ز جانم یک رمق مانده ست و تیغش آرزو دارم</p><p>به قتل من دریغ آن نامسلمان دیر می آید</p><p>نمی دانم چه شد کز ترکش آن ترک عاشق کش</p><p>به جانم تیر زهرآلوده پیکان دیر می آید</p><p>سموم هجر عالم سوز و ابر لطف او بی نم</p><p>دریغا کشت ما شد خشک و باران دیر می آید</p><p>برو ای زاهد خودبین مجو سامان کار از ما</p><p>که رسوا گشته خوبان به سامان دیر می آید</p><p>چو صبح وصل او خواهد دمیدن عاقبت جامی</p><p>مخور غم گر شب هجران به پایان دیر می آید</p><h2><a id="poem-78790" href="https://ganjoor.net/jami/divanj/fateha-shabab/ghazal-jf/sh325">شمارهٔ ۳۲۵</a></h2>
<p>در آن کو می روم هر لحظه باشد یار پیش آید</p><p>زهی دولت ز هر صد بار اگر یک بار پیش آید</p><p>نیاید هرگزم پیش آن بلای جان نبوده ست آن</p><p>که می گویند عاشق را بلا بسیار پیش آید</p><p>به وصف حال خود صد داستان بر یکدگر بندم</p><p>همه از هم فرو ریزد چو آن خونخوار پیش آید</p><p>چنان بی خود شوم هرگه نهم پا بر سر کویش</p><p>که از در بازنشاسم اگر دیوار پیش آید</p><p>دلم بر کار عشق انکار دارد لیک می دانم</p><p>ز خوی او که صدره دیگرش این کار پیش آید</p><p>در آن کو از فغان و ناله غم دیدگان هر کس</p><p>که پیش آید مرا با دیده خونبار پیش آید</p><p>طریق عشق جانان جامی اول می نمود آسان</p><p>چه دانستم که آخر این همه دشوار پیش آید</p><h2><a id="poem-78791" href="https://ganjoor.net/jami/divanj/fateha-shabab/ghazal-jf/sh326">شمارهٔ ۳۲۶</a></h2>
<p>دی دولتم مساعد و اقبال بنده بود</p><p>کان آفتاب سایه به حالم فکنده بود</p><p>سرو قدش فلک نپسندید در برم</p><p>ور نی ز باغ عمر همانم بسنده بود</p><p>بارنده همچو ابر ازان گشت چشم من</p><p>کایام وصل یار چو برق جهنده بود</p><p>بر شاخ گل که پیش رخش لاف لطف زد</p><p>خندید غنچه در چمن و جای خنده بود</p><p>وصلش مجو در اطلس شاهی که دوختند</p><p>این جامه بر تنی که نهان زیرژنده بود</p><p>آخر ز خون دیده روان ساخت کوهکن</p><p>آن جوی سنگ را که پی شیر کنده بود</p><p>جامی به ناخوشی غمش عمر بگذراند</p><p>خوش داشت خویش را دو سه روزی که زنده بود</p><h2><a id="poem-78792" href="https://ganjoor.net/jami/divanj/fateha-shabab/ghazal-jf/sh327">شمارهٔ ۳۲۷</a></h2>
<p>دی که بود آن کافر سرکش که ترکش بسته بود</p><p>تیر مژگان در کمان ابروان پیوسته بود</p><p>یک دل اندر برنبینم مردم نظاره را</p><p>کش نه آن ابرو کمان از تیر مژگان خسته بود</p><p>خرمن تقوی و صبر اهل دل سالم نجست</p><p>زآتشی کز نعل سم بادپایش جسته بود</p><p>رشته ها بود از رگ جان ها مهیا هر طرف</p><p>توسنش را چون عنان از سرکشی بگسسته بود</p><p>شد دلم صد شاخ و با هر یک جدا پیوند یافت</p><p>شاخ ریحان ترش کز برگ نسرین رسته بود</p><p>او گذشت از ما و ما ماندیم حیران چون کنیم</p><p>مرکب او تند و ما را بارگی آهسته بود</p><p>دید جامی ناگهان آن شکل شهرآشوب و رفت</p><p>آن که روزی چند از سودای خوبان رسته بود</p><h2><a id="poem-78793" href="https://ganjoor.net/jami/divanj/fateha-shabab/ghazal-jf/sh328">شمارهٔ ۳۲۸</a></h2>
<p>دوش چشم من به خواب و بخت من بیدار بود</p><p>شب همه شب مونس جانم خیال یار بود</p><p>دیدمش در خواب چون بیدار شد بخت اندکی</p><p>اینقدر زین بخت خواب آلود هم بسیار بود</p><p>لعل او در خنده هر باری که شکربار گفت</p><p>در برابر چشم من از گریه گوهربار بود</p><p>لذت شیرینی گفتار او در جان بماند</p><p>الله الله این چه لبهای شکرگفتار بود</p><p>وه که رفت از خاطرم در خواب با من هر چه گفت</p><p>گر چه کار من همه شب تا سحر تکرار بود</p><p>روز در چشمم شب تیره ست بی رخسار او</p><p>ای خوش آن روزی که چشم من بر آن رخسار بود</p><p>خواب خوش بادت حلال ای دیده چون جامی به خواب</p><p>دید امشب آنچه عمری بهر آن بیدار بود</p><h2><a id="poem-78794" href="https://ganjoor.net/jami/divanj/fateha-shabab/ghazal-jf/sh329">شمارهٔ ۳۲۹</a></h2>
<p>تا کی از هجر تو با غم همنشین خواهیم بود</p><p>با سرشک گرم و آه آتشین خواهیم بود</p><p>تو حریف دیگران ما از غمت جامه دران</p><p>تا تو باشی آن چنان ما این چنین خواهیم بود</p><p>در کمان ابرویت بیند نهان هر کج نظر</p><p>بعد ازین هر جا که باشی در کمین خواهیم بود</p><p>سنبل زلف تو چون خرمن نهد بر گل ز مشک</p><p>گرد آن خرمن گدای خوشه چین خواهیم بود</p><p>تا قدم بیرون نهی بر آستانت عمرها</p><p>ایستاده نقد جان در آستین خواهیم بود</p><p>چون تو از اندوه ما شادی مخور غم زانکه ما</p><p>از تو دایم با دل اندوهگین خواهیم بود</p><p>ای نشانده بر بساط عیش خلقی تا به کی</p><p>ما به کوی غم چو جامی بر زمین خواهیم بود</p><h2><a id="poem-78795" href="https://ganjoor.net/jami/divanj/fateha-shabab/ghazal-jf/sh330">شمارهٔ ۳۳۰</a></h2>
<p>گر نماند آن غنچه لب با من چنان خندان که بود</p><p>شد مرا از شوق لعلش گریه صد چندان که بود</p><p>ای رفیق کوی زهد از من سر و سامان مجوی</p><p>خاک شد در راه خوبان هر سر و سامان که بود</p><p>امشب افغانم ز چرخ ار نگذرد معذور دار</p><p>چون ز ضعف تن نماند آن قوت افغان که بود</p><p>چند سوزد جان من وه کآتش دل آب ساخت</p><p>یادگار تیر او در سینه هر پیکان که بود</p><p>گر شد ایمانم به کفر زلف شبرنگش بدل</p><p>ظلمت این کفر به از نور آن ایمان که بود</p><p>عاجز آمد آخر از درد دلم مسکین طبیب</p><p>گر چه کرد از مرحمت تدبیر هر درمان که بود</p><p>آه جامی زد علم چون چاک کردی سینه اش</p><p>عاقبت شد آشکار آن آتش پنهان که بود</p><h2><a id="poem-78796" href="https://ganjoor.net/jami/divanj/fateha-shabab/ghazal-jf/sh331">شمارهٔ ۳۳۱</a></h2>
<p>دوش در بزم گدا شاه فرو آمده بود</p><p>نور نازل شده و ماه فرو آمده بود</p><p>نازنینی به صف خاک نشینان نیاز</p><p>از سریر شرف و جاه فرو آمده بود</p><p>ز آسمان بر من محنت زده از رحمت و لطف</p><p>آیتی بود که ناگاه فرو آمده بود</p><p>گر چه شاهان به هواخواهی او خاسته اند</p><p>پیش درویش هواخواه فرو آمده بود</p><p>عمرها بهر زمین بوسی خیل و حشمش</p><p>خیل اشکم به سر راه فرو آمده بود</p><p>کردم آهی ز غمش آتش صد خرمن شد</p><p>هر کجا دودی ازان آه فرو آمده بود</p><p>در چمن بی قد آن سرو سهی جامی را</p><p>خاطر از همت کوتاه فرو آمده بود</p><h2><a id="poem-78797" href="https://ganjoor.net/jami/divanj/fateha-shabab/ghazal-jf/sh332">شمارهٔ ۳۳۲</a></h2>
<p>دی چو دید آن مه مرا از راه گردیدن چه بود</p><p>وان روان بگذشتن آنگه باز پس دیدن چه بود</p><p>با رفیقان گر نه رمزی داشت از من در میان</p><p>آن اشارت کردن پنهان و خندیدن چه بود</p><p>بی دلی می گفت دی کان ماه را خانه کجاست</p><p>من ز غیرت سوختم کان خانه پرسیدن چه بود</p><p>بر نشان پای او سازم بهانه سجده را</p><p>تا نگوید کس که رخ بر خاک مالیدن چه بود</p><p>گر نه آخر در دلش جا کرد قول مدعی</p><p>بی گناه از عاشق بیچاره رنجیدن چه بود</p><p>من نیاسودم ز ناله دوش وآن بدخو نگفت</p><p>شب همه شب بر سر این کوی نالیدن چه بود</p><p>جامی آخر زان جوان بازیچه طفلان شدی</p><p>خود بگو پیرانه سر این عشق ورزیدن چه بود</p><h2><a id="poem-78798" href="https://ganjoor.net/jami/divanj/fateha-shabab/ghazal-jf/sh333">شمارهٔ ۳۳۳</a></h2>
<p>رفتم به باغ و سرو خرامان من نبود</p><p>وان نوشکفته غنچه خندان من نبود</p><p>چون ابر نوبهار به هر سو گریستم</p><p>کان سرو پیش دیده گریان من نبود</p><p>نگشاد دل ز لاله مرا زانکه بی رخش</p><p>داغ غمی نماند که بر جان من نبود</p><p>از جیب غنچه کآب لطافت همی چکید</p><p>جز خون دل چکیده به دامان من نبود</p><p>مرغ چمن گرفت سر خود فغان کنان</p><p>کش طاقت شنیدن افغان من نبود</p><p>هر جا نمود جلوه بتی بر سمند ناز</p><p>جانم ز رشک سوخت که جانان من نبود</p><p>جامی مگوی بهر چه ماندی ز دوست باز</p><p>من چون کنم که بخت به فرمان من نبود</p><h2><a id="poem-78799" href="https://ganjoor.net/jami/divanj/fateha-shabab/ghazal-jf/sh334">شمارهٔ ۳۳۴</a></h2>
<p>هرشب از زلف تو حال من پریشان‌تر بود</p><p>هردم از لعل تو چشمم گوهرافشان‌تر بود</p><p>گرچه نتواند ز جا جنبید سرو جویبار</p><p>بر قدت از شاخ نی در آب لرزان‌تر بود</p><p>گفتیم یک بوسه خواهی یا دو دشنام از لبم</p><p>هرچه کمتر جان من دانی که آسان‌تر بود</p><p>چاره حیرانی خود زیر بار عشق تو</p><p>هرکه را پرسم ز من صدبار حیران‌تر بود</p><p>مهرت اندر جان و جان در دل دل اندر بر نهان</p><p>کردم و زین نیز می‌خواهم که پنهان‌تر بود</p><p>ز آتش دل پیرهن بر من بسوزد خرقه هم</p><p>گرنه هر یک در برم از آب مژگان تر بود</p><p>بلبل خوشخوان چو وصف گل سراید در چمن</p><p>گفته جامی که خواند هرکه خوشخوان‌تر بود</p><h2><a id="poem-78800" href="https://ganjoor.net/jami/divanj/fateha-shabab/ghazal-jf/sh335">شمارهٔ ۳۳۵</a></h2>
<p>هر شبم در سر خیال آن لب میگون بود</p><p>دامن از مژگان و مژگان از دلم پر خون بود</p><p>چون رسد پیکان تو بر سینه آنگه بگذرد</p><p>از رسیدن درد بگذشتن بسی افزون بود</p><p>آن غزالی تو که از بهر شکارت عالمی</p><p>گمره اندر کوه یا سرگشته در هامون بود</p><p>با غمم بگذار و شادی دیگران را ده که من</p><p>عاشق غمخواره ام شادی ندانم چون بود</p><p>دود ناید ز اخگر آتش ولی دل در برم</p><p>آمد آن اخگر که دودش رفته بر گردون بود</p><p>هر گیاهی کز حریم خیمه لیلی دمد</p><p>خورده آب از چشمه سار دیده مجنون بود</p><p>صحبتی تنگ است جامی جان و دل را در غمش</p><p>عقل محرم نیست گو تا یک زمان بیرون بود</p><h2><a id="poem-78801" href="https://ganjoor.net/jami/divanj/fateha-shabab/ghazal-jf/sh336">شمارهٔ ۳۳۶</a></h2>
<p>مرا به کوی تو خواهم که خانه‌ای باشد</p><p>ز بهر آمدن آنجا بهانه‌ای باشد</p><p>گذاشتم دل صد پاره را به خاک درت</p><p>که پیش تیر تو از من نشانه‌ای باشد</p><p>من آن نیم که عنان گیریت توانم کرد</p><p>مرادم از تو همین تازیانه‌ای باشد</p><p>چه بیم ز آتش دوزخ که گفت واعظ شهر</p><p>که آن ز شعله شوقت زبانه‌ای باشد</p><p>ز خوبی تو به هرجا حکایتی گفتند</p><p>حدیث یوسف مصری فسانه‌ای باشد</p><p>مپوش عارض و خال از دل رمیده من</p><p>که مرغ زنده به آبی و دانه‌ای باشد</p><p>سگی‌ست جامی و جایش همیشه خاک درت</p><p>نه آن سگی که به هر آستانه‌ای باشد</p><h2><a id="poem-78802" href="https://ganjoor.net/jami/divanj/fateha-shabab/ghazal-jf/sh337">شمارهٔ ۳۳۷</a></h2>
<p>خوش آنکه وصال تو میسر شده باشد</p><p>چشمم به جمال تو منور شده باشد</p><p>ریزم ز مژه اشک دمادم که بشوید</p><p>گر غیر تو در دیده مصور شده باشد</p><p>با هیچ برابر نکنم آنکه سر من</p><p>در پای تو با خاک برابر شده باشد</p><p>زین بیش مکن سرکشی ای شوخ و بیندیش</p><p>زان لحظه که آهم به فلک بر شده باشد</p><p>شد قامت من حلقه در آن فکر که دستم</p><p>در حلقه آن جعد معنبر شده باشد</p><p>هرگز به وفا با دگری عهد نبندم</p><p>گر خود ز جفا عهد تو دیگر شده باشد</p><p>جامی مکن اندیشه که تغییر نیابد</p><p>در حکم ازل هر چه مقدر شده باشد</p><h2><a id="poem-78803" href="https://ganjoor.net/jami/divanj/fateha-shabab/ghazal-jf/sh338">شمارهٔ ۳۳۸</a></h2>
<p>ساقی بیا که میکده را فتح باب شد</p><p>پر کن قدح که دور شه کامیاب شد</p><p>در ده شراب ناب که جان و دل حسود</p><p>در بزم غم بر آتش حرمان کباب شد</p><p>از باده خوش برآ که به کف نیست غیر باد</p><p>آن را که جام عیش تهی چون حباب شد</p><p>عمری دعای جاه و جلال تو گفته ایم</p><p>منت خدای را که همه مستجاب شد</p><p>مه را فروغ عاریتی ناپدید گشت</p><p>وقت طلوع کوکبه آفتاب شد</p><p>هر خانه طرب که بنا کرد مدعی</p><p>سیلاب غم رسید و به یک دم خراب شد</p><p>جامی به گوش شاه رساندن نه حد ماست</p><p>گر خود ز لطف نظم تو در خوشاب شد</p><h2><a id="poem-78804" href="https://ganjoor.net/jami/divanj/fateha-shabab/ghazal-jf/sh339">شمارهٔ ۳۳۹</a></h2>
<p>چون برید از تن رگ جان آه دل آهسته شد</p><p>چنگ افتاد از نوا چون تار ازو بگسسته شد</p><p>بی رخ جانان تماشای جهان لطفی نداشت</p><p>آبروی این کهن باغ آن گل نورسته شد</p><p>بس که چشمم ریخت در هجر رخت باران شوق</p><p>عاقبت از لوح دل نقش صبوری شسته شد</p><p>شد فگار از رشک حسد را دل و جان کز چه رو</p><p>زخم تیغت مرهم ریش من دلخسته شد</p><p>گه گهی دل جانب محراب ها می داشت میل</p><p>تا نمودی آن دو ابرو میل دل پیوسته شد</p><p>تا ز جعد مشکبو پیش دو رخ بستی نقاب</p><p>بر رخ جامی در اقبال و دولت بسته شد</p><h2><a id="poem-78805" href="https://ganjoor.net/jami/divanj/fateha-shabab/ghazal-jf/sh340">شمارهٔ ۳۴۰</a></h2>
<p>دل با خیال آن لب میگون ز دست شد</p><p>ای عاقلان کناره که دیوانه مست شد</p><p>نتوان به کنج صبر نشستن چنین که یار</p><p>برخاست باز و فتنه اهل نشست شد</p><p>از طرف باغ ناله بلبل نمی رسد</p><p>مسکین مگر به دام گلی پای بست شد</p><p>آن بت نمود عکس رخ خود در آینه</p><p>من بت پرست گشتم و او خودپرست شد</p><p>بگذر دلا به فکر دهانش ز بود خویش</p><p>چون نیستی ست عاقبت هر چه هست شد</p><p>از تاج سلطنت سر ما گر نشد بلند</p><p>این بس که زیر پای تو چون خاک پست شد</p><p>جامی شکست شیشه تقوی و کار او</p><p>در عاشقی درست همه زان شکست شد</p><h2><a id="poem-78806" href="https://ganjoor.net/jami/divanj/fateha-shabab/ghazal-jf/sh341">شمارهٔ ۳۴۱</a></h2>
<p>ز طاق ابروی تو پشت طاقتم خم شد</p><p>سرشک سرخ ز لعل توام دمادم شد</p><p>به وقت گریه ام ای دل به خون مدد فرمای</p><p>که بس که دیده من اشک ریخت بی نم شد</p><p>قدم چو حلقه خاتم خمیده بود ز غم</p><p>عقیق اشک به رویم نگین خاتم شد</p><p>هزار زخم کهن بود در دلم ز بتان</p><p>شکاف تیغ تو آن را به جای مرهم شد</p><p>ز بیم خوی تو سوی تو نگذرم بسیار</p><p>نه آنکه شوق لقای تو در دلم کم شد</p><p>سری به راه توام مانده بود ناشده خاک</p><p>بشارتی به رقیبان بده که آن هم شد</p><p>ز راه زهد و سلامت قدم بکش جامی</p><p>چو طور عشق و ملامت تو را مسلم شد</p><h2><a id="poem-78807" href="https://ganjoor.net/jami/divanj/fateha-shabab/ghazal-jf/sh342">شمارهٔ ۳۴۲</a></h2>
<p>تا دامن آن تازه گل از دست برون شد</p><p>چون غنچه دلم ته به ته آغشته به خون شد</p><p>گفتم نکنم میل جوانان چو شوم پیر</p><p>فریاد که چون پیر شدم حرص فزون شد</p><p>بگشاد صبا تاری ازان جعد مسلسل</p><p>صد خسته جگر بسته زنجیر جنون شد</p><p>از بس که مرا سوخت خط غالیه بویت</p><p>از دود دلم روی هوا غالیه گون شد</p><p>صد بار شد از عشق توام حال دگرگون</p><p>یک بار نگفتی که فلان حال تو چون شد</p><p>جان سوخت غم عشق توام شاد مبادا</p><p>آن کس که بدین ورطه مرا راهنمون شد</p><p>مرغ دل جامی که کسی را نشدی رام</p><p>در دام سر زلف تو افتاد و زبون شد</p><h2><a id="poem-78808" href="https://ganjoor.net/jami/divanj/fateha-shabab/ghazal-jf/sh343">شمارهٔ ۳۴۳</a></h2>
<p>ساقیا اطراف باغ از سبزه تر تازه شد</p><p>جام می در ده که دور عشرت از سر تازه شد</p><p>گل به وجه ساغر می در میان آورد زر</p><p>در سر نرگس هوای ساغر زر تازه شد</p><p>بزم گلشن را ز لاله جام لعل آمد پدید</p><p>افسر گل را ز ژاله عقد گوهر تازه شد</p><p>بلبلان را جان به بوی صحبت گل زنده گشت</p><p>قمریان را میل دل سوی صنوبر تازه شد</p><p>سرو را بر طرف جوی از فیض ابر درفشان</p><p>حله سبز زمردرنگ در بر تازه شد</p><p>از ریاض مکرمت آمد نسیم رحمتی</p><p>جان عالم زان نسیم روح پرور تازه شد</p><p>قصه کوته جامی اهل فضل را کشت امید</p><p>از سحاب لطف شاه عدل گستر تازه شد</p><p>خسرو غازی معز ملک و دین سلطان حسین</p><p>آن حسن خلقی کزو آثار حیدر تازه شد</p><p>باد روزی هر دمش فیروزی دیگر کزو</p><p>رسم فیروزی درین فیروزه منظر تازه شد</p><h2><a id="poem-78809" href="https://ganjoor.net/jami/divanj/fateha-shabab/ghazal-jf/sh344">شمارهٔ ۳۴۴</a></h2>
<p>تا دلم را پا در آن کو بسته شد</p><p>راه رفتارم ز هر سو بسته شد</p><p>ناقه عزم جهان پیمای را</p><p>بر سر آن کوی زانو بسته شد</p><p>بهر چشم بد دل من پر دعا</p><p>همچو تعویذش به بازو بسته شد</p><p>آن میان آمد چو مویم در خیال</p><p>رشته جانم به آن مو بسته شد</p><p>شیشه دل را به فکر قامتش</p><p>در درون صد نخل دلجو بسته شد</p><p>چشم من ناید به هم شبها مگر</p><p>نوک مژگانم به ابرو بسته شد</p><p>از سخن جامی چه لافد کش زبان</p><p>پیش آن لعل سخنگو بسته شد</p><h2><a id="poem-78810" href="https://ganjoor.net/jami/divanj/fateha-shabab/ghazal-jf/sh345">شمارهٔ ۳۴۵</a></h2>
<p>باز خون دلم از دیده روان خواهد شد</p><p>چشمم از هر مژه خونابه فشان خواهد شد</p><p>هست مقصود دلت آنکه بمیرم ز غمت</p><p>هر چه مقصود دل توست چنان خواهد شد</p><p>بس که خونین کفنان داغ تو بر دل رفتند</p><p>همه صحرای عدم لاله ستان خواهد شد</p><p>دید در کودکیت پیری و گفت این روزی</p><p>فتنه عالم و آشوب جهان خواهد شد</p><p>شکل بالا بنما گر چه شب تنهایی</p><p>در دلم ناوک و در سینه سنان خواهد شد</p><p>خون من جای دگر ریز که چون در کویت</p><p>کشته افتم همه را بر تو گمان خواهد شد</p><p>هر که دید از رخ تو خرم و خوش جامی را</p><p>گفت کین پیر دگرباره جوان خواهد شد</p><h2><a id="poem-78811" href="https://ganjoor.net/jami/divanj/fateha-shabab/ghazal-jf/sh346">شمارهٔ ۳۴۶</a></h2>
<p>کدام سر که درین آستانه خاک نشد</p><p>کدام دل که به تیغ غمت هلاک نشد</p><p>کدام پیرهن ناز دوخت شاهد گل</p><p>که در هوای تو چون جیب غنچه چاک نشد</p><p>برات حسن جزا کی رسد قتیلی را</p><p>که حرف مهر تواش نقش لوح خاک نشد</p><p>به جرم عشق مرا غم هزار بار بسوخت</p><p>عجب تر آنکه گناهم هنوز پاک نشد</p><p>خورای پاکدلی شو که مست ذوق شوی</p><p>که آب باده نشد تا خورای تاک نشد</p><p>گذشت ناوکت از جان و عمرها بگذشت</p><p>هنوز لذتش از جان دردناک نشد</p><p>نرفت بی مه رویت شبی که جامی را</p><p>سرشک تا سمک و ناله تا سماک نشد</p><h2><a id="poem-78812" href="https://ganjoor.net/jami/divanj/fateha-shabab/ghazal-jf/sh347">شمارهٔ ۳۴۷</a></h2>
<p>چو لب به کوزه نهی کوزه نبات شود</p><p>ز کوزه قطره چکد چشمه حیات شود</p><p>ز رشک آنکه چرا کوزه لب نهد به لبت</p><p>مرا دو دیده ز نم دجله و فرات شود</p><p>ازان زلال بقا کآب نیم خورده توست</p><p>چو خضر هر که خورد ایمن از ممات شود</p><p>مریض عشق تو چون مایل شفا گردد</p><p>اسیر قید تو کی طالب نجات شود</p><p>ز کعبه بود نشانی دلم چه دانستم</p><p>که بهر چون تو بتی دیر سومنات شود</p><p>نهاد رخ به عدم دل چو تخم مهر تو کشت</p><p>چو آن حریف که ناگه ز کشت مات شود</p><p>نهاده چشم به راه تو منتظر جامی</p><p>که بگذری به سر او و خاک پات شود</p><h2><a id="poem-78813" href="https://ganjoor.net/jami/divanj/fateha-shabab/ghazal-jf/sh348">شمارهٔ ۳۴۸</a></h2>
<p>به عزم گشت چو آن نازنین سوار شود</p><p>هزار خسته دلش خاک رهگذار شود</p><p>پی شکار چو راند برون رود آهو</p><p>به پیش راه وی از دور تا شکار شود</p><p>چنان به فکر رخش نازک است خاطر من</p><p>که یاد غمزه آن چون کنم فگار شود</p><p>رسید جان به لب و دم نمی توانم زد</p><p>که سر عشق همی ترسم آشکار شود</p><p>به خاک پات کزین آستان نخواهم رفت</p><p>اگر چه قالب فرسوده ام غبار شود</p><p>به یاد روی تو هرگه به گلستان گذرم</p><p>ز گریه دیده من ابر نوبهار شود</p><p>ز جام شوق تو باشد مدام جامی مست</p><p>مباد آنکه ازین باده هوشیار شود</p><h2><a id="poem-78814" href="https://ganjoor.net/jami/divanj/fateha-shabab/ghazal-jf/sh349">شمارهٔ ۳۴۹</a></h2>
<p>مهر جمالش از دل دیوانه کی شود</p><p>سودای شمع از سر پروانه کی شود</p><p>این دل که رخنه شد از غم نه جای اوست</p><p>شبها ز سدره ساکن ویرانه کی شود</p><p>شد سوی گشت آن مه و من بر سر رهش</p><p>در انتظار تا طرف خانه کی شود</p><p>آنجا که می به یاد لب او کنند نوش</p><p>بی های و هوی و نعره مستانه کی شود</p><p>در باده گر نه چاشنیی باشد از لبش</p><p>پیمان زهد در سر پیمانه کی شود</p><p>دل را خیال می نکشد جز به خال او</p><p>او مرغ زیرک است به هر دانه کی شود</p><p>جامی اگر شمایل لیلی نبیندش</p><p>مجنون صفت به عاشقی افسانه کی شود</p><h2><a id="poem-78815" href="https://ganjoor.net/jami/divanj/fateha-shabab/ghazal-jf/sh350">شمارهٔ ۳۵۰</a></h2>
<p>زان پیشتر که میکده از ما تهی شود</p><p>مپسند جام را که ز صهبا تهی شود</p><p>پر کن سبو به هر چه توان رهن باده ساخت</p><p>زان غم مخور که خانه ز کالا تهی شود</p><p>خوش مصرفی ست میکده کین چرخ صیرفی</p><p>هر کیسه ای که پر کند آنجا تهی شود</p><p>گلها شکفت فتنه خوبان باغ شو</p><p>تا یک دو روز شهر ز غوغا تهی شود</p><p>نتوان علاج درد تو گر خود طبیب را</p><p>صد بار حقه های مداوا تهی شود</p><p>زان سنگها که کوهکن از غم به سینه کوفت</p><p>کی تا به حشر دامن صحرا تهی شود</p><p>جامی بس است نظم تو گر زانکه گوش چرخ</p><p>از گوشواره عقد ثریا تهی شود</p><h2><a id="poem-78816" href="https://ganjoor.net/jami/divanj/fateha-shabab/ghazal-jf/sh351">شمارهٔ ۳۵۱</a></h2>
<p>هیچ گه بینم که آن مه مهربان من شود</p><p>رام گردد با من و آرام جان من شود</p><p>استخوانی شد تنم از لاغری وان هم خوش است</p><p>گر سگش را میل سوی استخوان من شود</p><p>این چنین جولان کنان کان شهسوار آمد برون</p><p>جای آن دارد که باز از کف عنان من شود</p><p>آتش افکن در من ای آه و سراپایم بسوز</p><p>باشد آن مه واقف سوز نهان من شود</p><p>زان لب شیرین تکلم یک سخن گر بشنوم</p><p>تا قیامت آن سخن ورد زبان من شود</p><p>گر سگ خود خواندم آن آهوی مردم شکار</p><p>شیر گردون خواهد از کمتر سگان من شود</p><p>گفتمش جامی به پابوس سگانت کی رسد</p><p>گفت آن روزی که خاک آستان من شود</p><h2><a id="poem-78817" href="https://ganjoor.net/jami/divanj/fateha-shabab/ghazal-jf/sh352">شمارهٔ ۳۵۲</a></h2>
<p>جرمی که رخت ما به حریم فنا کشد</p><p>بهتر ز طاعتی که به عجب و ریا کشد</p><p>هر دم ز بزم عیش نهم رو به راه زهد</p><p>بازم کمند گیسوی چنگ از قفا کشد</p><p>گو جام صاف و دامن معشوق ساده گیر</p><p>آن را که دل به صحبت اهل صفا کشد</p><p>بر سنگ امتحان نشود هم عیار زر</p><p>هر مس که سر ز تربیت کیمیا کشد</p><p>زین گونه کز قضا و قدر در کشاکشم</p><p>در حیرتم که کار من آخر کجا کشد</p><p>بر حرف هیچ کس منه انگشت اعتراض</p><p>آن نیست کلک صنع که خط خطا کشد</p><p>جامی ز خوان رزق چو یک نان کفایت است</p><p>آزاده بار منت دونان چرا کشد</p><h2><a id="poem-78818" href="https://ganjoor.net/jami/divanj/fateha-shabab/ghazal-jf/sh353">شمارهٔ ۳۵۳</a></h2>
<p>طبع مردم سوی خوبان وفاکیش کشد</p><p>خاطر من به بتان ستم اندیش کشد</p><p>هر که را سرکشی و شوخی و بدخویی بیش</p><p>خون گرفته دل من جانب او بیش کشد</p><p>می کشم تحفه جان پیش چنان سنگدلی</p><p>که به قتلم ز همه تیغ جفا پیش کشد</p><p>محرم خلوت وصلند همه محتشمان</p><p>محنت هجر همین عاشق درویش کشد</p><p>مرهمی بخش ز پیکان جگر ریش مرا</p><p>تا کی از دست طبیبان الم نیش کشد</p><p>زخم پیکان تو برد از دل من رنج فراق</p><p>ای خوش آن نیش که آزردگی از ریش کشد</p><p>جامی از آتش دل نعل سم رخش تو تافت</p><p>تا ز سر داغ وفایت به رخ خویش کشد</p>
</body></html>