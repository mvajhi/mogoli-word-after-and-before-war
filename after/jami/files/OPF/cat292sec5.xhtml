<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>لیلی و مجنون - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66201" href="https://ganjoor.net/jami/7ourang/7-6-leyli-majnoon/sh36">بخش ۳۶ - رسیدن مجنون در قافله لیلی به کعبه و در مناسک حج با وی عشق باختن</a></h2>
<p>لیلی چو به عزم خانه برخاست</p><p>خانه به جمال خود بیاراست</p><p>چشمش سوی آن رمیده افتاد</p><p>خون جگرش ز دیده افتاد</p><p>بگریست که ای فراق دیده</p><p>درد و غم اشتیاق دیده</p><p>در کشمکش فراق چونی</p><p>در آتش اشتیاق چونی</p><p>من بی تو چه دم زنم که چونم</p><p>اینک ز دو دیده غرق خونم</p><p>روزان و شبان در آرزویت</p><p>تنها منم و خیال رویت</p><p>جز مردم دیده کس ندارم</p><p>کز دل با او دمی برآرم</p><p>خوشحال تو در غمم که باری</p><p>گفتن دانی به غمگزاری</p><p>مجنون به زبان بی زبانی</p><p>هم زین سخنان چنانکه دانی</p><p>می گفت و ز بیم ناکس و کس</p><p>چشمی از پیش و چشمی از پس</p><p>غم بی حد و فرصتی چنین تنگ</p><p>کردند به طوف خانه آهنگ</p><p>لیلی به طواف خانه در گرد</p><p>مجنون ز قفاش سینه پر درد</p><p>آن سنگ سیاه بوسه می داد</p><p>وین دل به خیال خام او شاد</p><p>آن برد دهان به آب زمزم</p><p>وین کرد ز گریه دیده پر نم</p><p>آن روی به مروه و صفا داشت</p><p>وین جای به ذروه وفا داشت</p><p>آن در عرفات گشته واقف</p><p>وین واقف او در آن مواقف</p><p>آن روی به مشعر حرامش</p><p>وین در غم شعر مشکفامش</p><p>آن تیغ به دست در منا تیز</p><p>وین بانگ زده که خون من ریز</p><p>آن کرده به رمی سنگ آهنگ</p><p>وین داشته سر به پیش آن سنگ</p><p>آن کرده وداع خانه بنیاد</p><p>وین کرده ز بیم هجر فریاد</p><p>لیلی چو ازان وداع پرداخت</p><p>مسند به درون محمل انداخت</p><p>مجنون به میانه فرصتی جست</p><p>جا کرد به پیش محملش چست</p><p>هر دو به وداع هم ستادند</p><p>وز درد ز دیده خون گشادند</p><p>بی گفت زبان ز چشم پر خون</p><p>دادند ز سینه درد بیرون</p><p>کردند وداع یکدگر را</p><p>چون تن که کند وداع سر را</p><p>یک لحظه که سر رفیق تن نیست</p><p>تن را امکان زیستن نیست</p><p>آن راند به سوز و درد محمل</p><p>وین ماند ز گریه پای در گل</p><p>زان شد محمل چو نافه پر مشک</p><p>وین را در تن چو نافه خون خشک</p><p>چون نافه ز راز پرده بگشاد</p><p>وین شمه ز حال خود برون داد</p><p>کافسوس که تن بماند و جان رفت</p><p>از دل صبر و ز تن توان رفت</p><p>بنمود جمال خود پس از دیر</p><p>زان می سوزم که زود شد سیر</p><p>عمری ز قفای او دویدم</p><p>تا روی وی از نقاب دیدم</p><p>ناگشته هنوز چشم من گرم</p><p>پوشید و نداشت از خدا شرم</p><p>آن تشنه لبم که در بیابان</p><p>هر سو شدم آبجو شتابان</p><p>چون پی بردم به چشمه آب</p><p>صبر از دل من چو آب نایاب</p><p>ننشسته هنوز آتش تیز</p><p>زد دشنه عرابیم که برخیز</p><p>از من تا مگر ره بسی نیست</p><p>امروز به روز من کسی نیست</p><p>دل پر درد است و سینه پر سوز</p><p>یا رب که مباد کس بدین روز</p><p>خوش آن کین روز هم نماند</p><p>تیغ اجلم ز غم رهاند</p><p>این گفت و جدا ز آل لیلی</p><p>با همرهی خیال لیلی</p><p>با جمعی دگر به راه زد گام</p><p>نی تاب و توان نه صبر و آرام</p><p>ترسید کزان گروه بی باک</p><p>در همرهیش به جان فتد چاک</p><p>زان لیلی را رسد ملالی</p><p>و او را ز ملالش انفعالی</p><p>آن کعبه روی حجازی آهنگ</p><p>در بادیه فراخ دلتنگ</p><p>با یار ز وصل یار محروم</p><p>غمگین و ز غمگذار محروم</p><p>چون پی به حریم خانه آورد</p><p>رو در ره آن یگانه آورد</p><p>بگرفت ره طوافگاهش</p><p>بنهاد سر وفا به راهش</p><h2><a id="poem-66202" href="https://ganjoor.net/jami/7ourang/7-6-leyli-majnoon/sh37">بخش ۳۷ - دیدن جوانی از ثقیف لیلی را در راه کعبه و عاشق شدن بر وی و نکاح کردن وی</a></h2>
<p>گوهر کش این علاقه در</p><p>زان در کند این علاقه را پر</p><p>کان هودجی مراحل ناز</p><p>وان حجلگی عماری راز</p><p>آهوی شکارگیر شیران</p><p>تاراجگر دل دیران</p><p>مجنون کن زیرکان دانا</p><p>آسیب توان صد توانا</p><p>چون بارگی از حرم برون راند</p><p>حادی به حدی گری فسون خواند</p><p>هر کعبه روی به قصد منزل</p><p>می راند به صد شتاب محمل</p><p>از حی ثقیف نازنینی</p><p>خورشید رخی قمر جبینی</p><p>بر دور رخش خط معنبر</p><p>بر ماه ز شک بسته چنبر</p><p>در خاتم مهتریش انگشت</p><p>سردار قبیله پشت بر پشت</p><p>آثار غنایش از حد افزون</p><p>نی کوه ازو تهی نه هامون</p><p>آن کیسه تهی ز گنج پاشیش</p><p>وین پر ز حواشی و مواشیش</p><p>با محمل او مقابل افتاد</p><p>زان جا هوسیش در دل افتاد</p><p>بر پرده محملش نظر داشت</p><p>بادی بوزید و پرده برداشت</p><p>در پرده چه دید آفتابی</p><p>بل کز رخش آفتاب تابی</p><p>زلفین نهاده بر بناگوش</p><p>کرده شب و روز را هم آغوش</p><p>ابروش پی هزار سرکش</p><p>انداخته نعل ها در تش</p><p>چشمش به نگاه جاودانه</p><p>نیرنگ فریب جاودانه</p><p>نوشین دهنش چو گشته خندان</p><p>بگشاده گره ز جان به دندان</p><p>شسته ذقنش به آب غبغب</p><p>لوح ادب دو صد مؤدب</p><p>چون دید ز پرده روی آن ماه</p><p>رفت آگهیش ز جان آگاه</p><p>شد مرغ دلش شکاری عشق</p><p>و افتاده ز زخم کاری عشق</p><p>بیچاره شده ز عشقبازی</p><p>دربست میان به چاره سازی</p><p>چون بود ز چاره رای او سست</p><p>در چاره گری میانچیی جست</p><p>هر چند که مرد چاره داند</p><p>کی چاره کار خود تواند</p><p>دور است به پیش دانش اندیش</p><p>از کارد تراش دسته خویش</p><p>دلاله کند به چاپلوسی</p><p>آراسته مجلس عروسی</p><p>گر وی نبود کجا شود شاد</p><p>از وصل عروس جان داماد</p><p>آورد به دست کاردانی</p><p>افسون سخنی فسانه خوانی</p><p>پیری که به نکته های دلکش</p><p>دادی صلح آب را به آتش</p><p>پیش پدر ویش فرستاد</p><p>دعوی ها کرد و وعده ها داد</p><p>گفتا به نسب بزرگوارم</p><p>چون تو نسب بزرگ دارم</p><p>در جاه و جمال کس چو من نیست</p><p>در مال و منال کس چو من نیست</p><p>هر چیز طلب کنی بیارم</p><p>در پای تو ریزم آنچه دارم</p><p>وادی وادی ز میش تا بز</p><p>با چوپانان راد گربز</p><p>از اشتر و اسب گله گله</p><p>خادم نر و ماده یک محله</p><p>سیم و زری از شمردن افزون</p><p>وز کفه وزن نیز بیرون</p><p>مملوک توام فسانه کوتاه</p><p>العبد و ماله لمولاه</p><p>هستم به قبول بندگی بند</p><p>داماد نیم تو را و فرزند</p><p>گر زانکه کنی قبول خود خوش</p><p>یک خوش چه سخن بود که صد خوش</p><p>ور نی نتوان به زر کشیدن</p><p>یک ذره قبول دل خریدن</p><p>چون شد پدرش ز خوان آن پیر</p><p>زین طعمه پاک چاشنی گیر</p><p>آن تازه جوان پسندش افتاد</p><p>بی تاب و گره به بندش افتاد</p><p>گفتا که جمال او ندیده</p><p>فرزند من است و نور دیده</p><p>شد خاطر بی قرار ساکن</p><p>بر دادن این مراد لیکن</p><p>با آنکه خلل پذیر نبود</p><p>از مشورتی گزیر نبود</p><p>رفت و طلبید مادرش را</p><p>آن قدرشناس گوهرش را</p><p>با او ز دگر کسان یگانه</p><p>این راز نهاد در میانه</p><p>او نیز به این سخن رضا داد</p><p>وین داعیه را به سینه جا داد</p><p>گفتا که مناسب است و لایق</p><p>این کار به حال هر دو عاشق</p><p>لیلی چو به این شود هم آغوش</p><p>از یار کهن کند فراموش</p><p>مجنون چو ازین خبر برد بوی</p><p>در آرزوی دگر کند روی</p><p>ما هم برهیم در میانه</p><p>از گفت و شنید این فسانه</p><p>لیکن چو به لیلی این سخن گفت</p><p>ز اندیشه دلش چو زلفش آشفت</p><p>از شعله این غمش جگر سوخت</p><p>رنگ سمنش چو لاله افروخت</p><p>برگ گلش از گلاب تر شد</p><p>جیبش ز سرشک پر گهر شد</p><p>دامن ز خیال خود برافشاند</p><p>سرگشته به حال خود فرو ماند</p><p>نی تاب خلاف رای مادر</p><p>بیرون شدن از رضای مادر</p><p>نی طاقت ترک یار دیرین</p><p>سر تافتن از قرار دیرین</p><p>دختر که بود به پرده شرم</p><p>سیراب گلش ز آب آزرم</p><p>با مادر و با پدر چه گوید</p><p>بیرون ز رضایشان چه جوید</p><p>لیلی که درین حدیث جانکاه</p><p>می برد به سر به گریه و آه</p><p>نگشاد دهان به چاره کوشی</p><p>گفتند رضاست این خموشی</p><p>دادند به خواستگار پیغام</p><p>تا در پی این غرض زند گام</p><p>دلداده چو این پیام بشنید</p><p>کار دو جهان به کام خود دید</p><p>سود افسر فخر بر ثریا</p><p>بودش همه کارها مهیا</p><p>چون چهره خود عروس خاور</p><p>پوشید به طره معنبر</p><p>گردون به سپند مجمر افروخت</p><p>مجلس به چراغ مه برافروخت</p><p>آرایش مجلس طرب کرد</p><p>اشراف قبیله را طلب کرد</p><p>هر یک به مقام خود نشستند</p><p>مه را به ستاره عقد بستند</p><p>باران ز پی نثار آن عقد</p><p>چندین طبق از زر و گهر نقد</p><p>قومی به نثار زرفشانی</p><p>جمعی به شمار زر ستانی</p><p>کف های توانگران درم ریز</p><p>دامان تهی کفان درم خیز</p><p>آن برده به زر ده دهی مشت</p><p>وین کرده قراضه چین ده انگشت</p><p>خلقی همه شاد غیر لیلی</p><p>خندان به مراد غیر لیلی</p><p>داماد چو دید کان نواله</p><p>کردند به کام او حواله</p><p>شد خوش کش ازان حواله بهر است</p><p>غافل که در آن نهان چه زهر است</p><p>مرغی بپرید از آشیانه</p><p>بنشست به خاک بهر دانه</p><p>دید آمده دانه ای پدیدار</p><p>چون برد به سوی دانه منقار</p><p>از پرده خاک دام برجست</p><p>وز حلقه تنگ حلق او بست</p><p>چون از شب عقد رفت یکچند</p><p>با جان و دلی بس آرزومند</p><p>آمد پی آن مه حصاری</p><p>آراسته چون فلک عماری</p><p>بردش سوی خانه با صد اعزاز</p><p>بنشاند به صدر حجله ناز</p><p>لیلی به هزار عز و تمکین</p><p>در مسند ناز یافت تسکین</p><p>آورد چو ماه در زمین رو</p><p>نگشاد گره ز طاق ابرو</p><p>از خنده ببست درج گوهر</p><p>وز گریه گشاده لؤلوی تر</p><p>وان تشنه جگر ستاده از دور</p><p>بر آب نظر نهاده از دور</p><p>نی صبر کشیدن تف و تاب</p><p>نی رخصت گرد گشتن آب</p><p>روزی دو سه چون به صبر بنشست</p><p>شوق آمد و پشت صبر بشکست</p><p>شد همبر نخل راستینش</p><p>زد دست هوس در آستینش</p><p>زد بانگ که خیز و دور بنشین</p><p>زین تازه رطب صبور بنشین</p><p>زین نخل کسی رطب نچیده ست</p><p>چیدن چه سخن رطب ندیده ست</p><p>خوش نیست ز ناشکسته شاخی</p><p>میدان هوس بدین فراخی</p><p>آن کس که فگار خار اویم</p><p>دلخسته در انتظار اویم</p><p>صبر و دل و دین فدای من کرد</p><p>جان را هدف بلای من کرد</p><p>در بادیه از من است دلتنگ</p><p>در کوه ز من زند به دل سنگ</p><p>آهو به خیال من چراند</p><p>جامه به هوای من دراند</p><p>از زهر فراق من جگر پاک</p><p>از اشک گوزن جسته تریاک</p><p>از من نفسی نبوده غافل</p><p>وز من به کسی نگشته مایل</p><p>یک بار ندیده سیر رویم</p><p>گامی نزده دلیر سویم</p><p>راضیست به سایه ای ز سروم</p><p>خرسند به پری از تذروم</p><p>زان سایه نکردمش سرافراز</p><p>وین پر سوی او نکرد پرواز</p><p>پیمان وفای اوست طوقم</p><p>غالب به لقای اوست شوقم</p><p>چون با دگری درآورم سر</p><p>وز وصل کسی دگر خورم بر</p><p>در حالت او و من نظر کن</p><p>وین وسوسه را ز دل به در کن</p><p>مغرور مشو به حشمت خویش</p><p>می دار نگاه عزت خویش</p><p>سوگند به صنع صانع پاک</p><p>اعجوبه نگار تخته خاک</p><p>کت بار دگر اگر ببینم</p><p>دست آورده به آستینم</p><p>بر روی تو آستین فشانم</p><p>بر فرق تو تیغ کین برانم</p><p>بر کین تو گر نباشدم دست</p><p>خود دست به کشتن خودم هست</p><p>خود را بکشم به تیغ بیداد</p><p>وز دست جفات گردم آزاد</p><p>بیچاره چو این وعید و سوگند</p><p>بشنید ازان لب شکرخند</p><p>دانست که پای سعی کند است</p><p>وان ناقه بی زمام تند است</p><p>چون بود به دام او گرفتار</p><p>وز بیم مفارقت دل افگار</p><p>ناچار به درد و داغ او ساخت</p><p>با بوی گلی ز باغ او ساخت</p><p>هر لحظه ز وصل فرقت آمیز</p><p>وز راحت های محنت انگیز</p><p>بیخ املیش کنده می شد</p><p>صد ره می مرد و زنده می شود</p><p>تا بود همیشه کارش این بود</p><p>سرمایه روزگارش این بود</p><p>وان روز که مرد هم بر این مرد</p><p>زاد ره آن جهان همین برد</p><h2><a id="poem-66203" href="https://ganjoor.net/jami/7ourang/7-6-leyli-majnoon/sh38">بخش ۳۸ - شنیدن مجنون شوهر کردن لیلی را و اضطراب نمودن وی از آن</a></h2>
<p>طبال سرای این عروسی</p><p>در پرده عاج و آبنوسی</p><p>این طبل گران نوا نوازد</p><p>وین پرده سینه کوب سازد</p><p>کان زخم دوال خورده عشق</p><p>وآوازه بلند کرده عشق</p><p>چون از حرم حجاز برگشت</p><p>بر خاک حریم یار بگذشت</p><p>آن داغ که داشت تازه تر شد</p><p>وان باغ که کاشت تازه بر شد</p><p>شوری دگرش به جان درآمد</p><p>وز بام و درش فغان درآمد</p><p>می بست ز تار اشک رودی</p><p>می زد ز خراش دل سرودی</p><p>می گفت ترانه ای بر آن رود</p><p>می جست نشانه ای ز مقصود</p><p>چون بر دمنی خرام کردی</p><p>یا در طللی مقام کردی</p><p>هر کس گفتی که این نشانیست</p><p>زان مه که به حسن داستانیست</p><p>یعنی لیلی بلای جانت</p><p>غارتگر طاقت و توانت</p><p>بر خاک دمن جبین نهادی</p><p>وز دیده سرشک خون گشادی</p><p>کردی ز طلل عزلسرایی</p><p>بر هر خس و خار چهره سایی</p><p>هر خیمه به منزلی که دیدی</p><p>منزل به حریم آن کشیدی</p><p>چون گفتندی که لیلی آنجاست</p><p>در سایه آن گرفته ماء/واست</p><p>آن را حرم دگر گرفتی</p><p>وآیین طواف برگرفتی</p><p>در بادیه هر کجا نشستی</p><p>نامش بر ریگ نقش بستی</p><p>سیل مژه اش بر آن گذشتی</p><p>چندان کام نام شسته گشتی</p><p>شخصی دیدش که خاک می بیخت</p><p>وآخر بر فرق خاک می ریخت</p><p>گفتا پی چیست خاک بیزی</p><p>وز کیست به فرق خاک ریزی</p><p>گفتا بیزم به هر زمین خاک</p><p>تا بو که بیابم آن در پاک</p><p>وانگه که نیابش چو بیزم</p><p>از درد به فرق خاک ریزم</p><p>سر طلبم ز خاک یا آب</p><p>ذوق طلب است و درد نایاب</p><p>ور نی که گهر به خاک دیده ست</p><p>وان دانه در ز خاک چیده ست</p><p>گفتا که ازین طلب یارام</p><p>وز محنت روز و شب بیارام</p><p>کان تازه گهر کز آرزویش</p><p>شد عمر تو صرف جست و جویش</p><p>تو جان کندی و دیگری یافت</p><p>دل کند ز تو چو بهتری یافت</p><p>تو نیز بدار دست ازین کار</p><p>وز پهلوی خود بیفکن این بار</p><p>یاری که ره وفا نورزد</p><p>صد خرمن ازو جوی نیرزد</p><p>دستن تو به عهد اوست پابست</p><p>واو داده به عهد دیگری دست</p><p>تو لیلی گو چو در مکنون</p><p>واو بسته زبان ز نام مجنون</p><p>دل بسته به یار خوش شمایل</p><p>حرف غم تو سترده از دل</p><p>از حی ثقیف زنده جانی</p><p>با طبع لطیف نوجوانی</p><p>بر تو پی شوهری گزیده</p><p>خرمهره به گوهری خریده</p><p>چون لام الفند هر دو یکجا</p><p>تو چون الف ایستاده یکتا</p><p>چون ناخن و گوشت هر دو همپشت</p><p>تو ناخن چیده از سر انگشت</p><p>برخیز و ازین خیال برگرد</p><p>زین وسوسه محال برگرد</p><p>با تیره دلان صفا چه یعنی</p><p>پاداش جفا وفا چه یعنی</p><p>خوبان همه چون گل دو رویند</p><p>مغرور شده به رنگ و بویند</p><p>گل قاعده وفا نورزید</p><p>هر کس که پگه تر آمد او چید</p><p>با بید چو ارغوان بسازد</p><p>با دزد چو باغبان بسازد</p><p>دامن چو نهاد در کف خار</p><p>تو نیز همش به خار بگذار</p><p>گل کان نه تو راست خار بهتر</p><p>بگذاشتنش به خار بهتر</p><p>هر زن که ز شوی شد رضا جوی</p><p>مردی کن و دست ازو فرو شوی</p><p>در یک موزه دو پا که دیده ست</p><p>یک خانه دو کدخدا که دیده ست</p><p>زن کیست فسون سحر و نیرنگ</p><p>از راستیش نه بوی نی رنگ</p><p>زن صعوه سرخ و زرد بال است</p><p>بودن به رضای زن محال است</p><p>گر بگذاری شود هوا گرد</p><p>ور بفشاری بمیرد از درد</p><p>نخلیست ولی ز موم بسته</p><p>کز یک جنبش شود شکسته</p><p>نی از گل او مشام مشکین</p><p>نی میوه او به کام شیرین</p><p>بر وی همه شاخ و برگ بستند</p><p>جز شاخ وفا کزو شکستند</p><p>چون با دگری شود هم آغوش</p><p>پیمان تو را کند فراموش</p><p>بشکن عهدش چو عهد بشکست</p><p>کز عهد شکن بدین توان رست</p><p>بگسل کفش از کف نگارین</p><p>چون پاک شد از نگار پارین</p><p>کرده ست به دست دیگر آهنگ</p><p>کف را مده از حنای او رنگ</p><p>مجنون ز سماع این ترانه</p><p>برخاست به رقص صوفیانه</p><p>بانگی بزد و به سر بغلطید</p><p>از صرع زده بتر بغلطید</p><p>در خاک شده ز خون دل گل</p><p>گردید چو مرغ نیم بسمل</p><p>از بس که ز یار سنگدل سنگ</p><p>می کوفت به سینه با دل تنگ</p><p>صد رخنه ازان به کارش افتاد</p><p>بر بیهوشیی قرارش افتاد</p><p>بردش بدر از سرای تدبیر</p><p>بیهوشیی آنچنان گلوگیر</p><p>کز لب نفسش گذر نکردی</p><p>در آینه ها اثر نکردی</p><p>امید ز زندگیش کنده</p><p>نشناختیش ز مرده زنده</p><p>بعد از دیری که جان نو یافت</p><p>جان را به هزار غم گرو یافت</p><p>چون بر نفسش گشاده شد راه</p><p>بر جای نفس نزد به جز آه</p><p>سینه به سنان آه می سفت</p><p>وز سینه همی زد آه و می گفت</p><p>آه از دل یار سنگدل آه</p><p>آه از غم یار دل گسل آه</p><p>فریاد که شمع دلفریبان</p><p>زد شعله به جان ناشکیبان</p><p>افسوس و هزار بار افسوس</p><p>کان جیب در لباس ناموس</p><p>ناموس مرا به جیب زد چاک</p><p>پاشید به فرق نام من خاک</p><p>هر عهد که بسته بود بشکست</p><p>با آنکه بریده باد پیوست</p><p>او جفت کسان و من چنین فرد</p><p>او کان دوا و من بدین درد</p><p>محرومی ازو گرم جگر سوخت</p><p>محظوظی دیگران بتر سوخت</p><p>آن داشت مرا چو موی باریک</p><p>وین ساخت کنون به مرگ نزدیک</p><p>نزدیکی مرگ و دوری یار</p><p>سهل است به پیش عاشق زار</p><p>یارش که به دست دیگران است</p><p>این بار بسی بر او گران است</p><p>او عمر به کان کنی به سر برد</p><p>نقدینه کان کسی دگر برد</p><p>در باغ درخت باغبان کاشت</p><p>بر غارتی سپاه برداشت</p><p>کو آنکه به هم نشسته بودیم</p><p>در بر رخ باد بسته بودیم</p><p>تا باد نیاورد به ما روی</p><p>وز ما نبرد به دیگران بوی</p><p>امروز در آرزوی آنم</p><p>کین سوخته جان بر او فشانم</p><p>کز من به نسیم آن پریزاد</p><p>آرد به طفیل دیگران یاد</p><p>ای باد به سوی او گذر کن</p><p>وز من به جمال او نظر کن</p><p>گو ای دل تو ز من رمیده</p><p>با دلبر دیگر آرمیده</p><p>روزی که شوی حریف جامش</p><p>نقل از لب خود نهی به کامش</p><p>یاد آر ز حال تلخکامی</p><p>وز درد دل شکسته جامی</p><p>زان پیش که در غمت بمیرد</p><p>وز وصل تو بهره بر نگیرد</p><p>با خاک رود درست پیمان</p><p>وز کرده خود شوی پشیمان</p><h2><a id="poem-66204" href="https://ganjoor.net/jami/7ourang/7-6-leyli-majnoon/sh39">بخش ۳۹ - زیادت شدن اندوه مجنون از شوهر کردن لیلی و از انسیان بگسستن و با وحشیان پیوستن</a></h2>
<p>آن عاشق از خرد رمیده</p><p>زاندیشه نیک و بد رهیده</p><p>از مستی عشق بود مجنون</p><p>دادش به میان مستی افیون</p><p>داغی ز فراق یار بودش</p><p>یک داغ دگر بر آن فزودش</p><p>لیکن داغی فزون ز هر داغ</p><p>آشفت ز عشق داغ بر داغ</p><p>واکرد ز انس ناکسان خوی</p><p>وآورد به سوی وحشیان روی</p><p>از کین کسان چو شست سینه</p><p>با او دگری نجست کینه</p><p>با وی همه وحش رام گشتند</p><p>در انس به وی تمام گشتند</p><p>می رفت به کوه و دشت چون شاه</p><p>با او سپه وحوش همراه</p><p>بنهاده به پای هر درختی</p><p>بودش از ریگ و سنگ تختی</p><p>چون بر سر تخت خود نشستی</p><p>گردش دد و دام حلقه بستی</p><p>از پرتو عدل شه بر ایشان</p><p>بودند به هم ز صلح کیشان</p><p>آهو از گرگ رم نکردی</p><p>نخجیر ز شیر غم نخوردی</p><p>نخجیر به ره ز لعب سازی</p><p>کردی به دم پلنگ بازی</p><p>رفتندی چون شدی ره اندیش</p><p>گوران چو جنیبتش پس و پیش</p><p>بودی چو قدم زدی به هر راه</p><p>جاروب کشیش کار روباه</p><p>تا بنشاندی ز ره تف و تاب</p><p>از اشک خودش زدی گوزن آب</p><p>بالای سرش ز چتر داری</p><p>زاغان سیه به حق گزاری</p><p>ور زانکه شدی گهیش میلی</p><p>تا نامه کند به سوی لیلی</p><p>آهو قلمش ز ساق دادی</p><p>وز جلد سرین ورق گشادی</p><p>بردیش به رسم نیکخواهی</p><p>از چشم سیاه خود سیاهی</p><p>می رفت چنین نشید خوانان</p><p>از دیده سرشک لعل رانان</p><p>وآهو بچگان به خیر و خوبی</p><p>پیش قدمش به پایکوبی</p><p>ناگاه به روضه ای رسیدند</p><p>وز دور جماعتی بدیدند</p><p>از سبزه به زیر پا بساطی</p><p>چون لاله ز جام می نشاطی</p><p>مجنون از دور ره بگرداند</p><p>زیشان خطر سپه بگرداند</p><p>زان قوم یکی شناخت او را</p><p>وز ساز ثنا نواخت او را</p><p>کای سرور عاشقان شیدا</p><p>در روی تو نور عشق پیدا</p><p>وی خانه خراب این خرابات</p><p>رسته ز قبیله و قرابات</p><p>وی راهسپر به پای تجرید</p><p>تنها رو تنگنای تفرید</p><p>وی فرق دو نیم تیغ اندوه</p><p>بنشسته به زیر تیغ چون کوه</p><p>سوگند به آنکه مست اویی</p><p>نی پا و نه سر ز دست اویی</p><p>سوگند به آنکه زندگانی</p><p>جز دولت وصل او ندانی</p><p>سوگند به لعل آبدارش</p><p>سوگند به جعد تابدارش</p><p>سوگند به آهوان مستش</p><p>جادومنشان می پرستش</p><p>سوگند به آن دو ابر مه پوش</p><p>کش جای گرفته بر بناگوش</p><p>کز ما مگذر بدین روانی</p><p>بر ما مشکن ز دل گرانی</p><p>دیریست که ما شکسته ای چند</p><p>هستیم به وصلت آرزومند</p><p>تا گردان است دور عالم</p><p>امروز رسیده ایم با هم</p><p>نبود پس ازین بریدن ما</p><p>معلوم به هم رسیدن ما</p><p>پیش آ که به هم دمی برآریم</p><p>با یکدیگر غمی گذاریم</p><p>مجنون چو نیازمندیش دید</p><p>وآیین رضا پسندیش دید</p><p>بگذاشت به جای خود سپه را</p><p>بر مجلسیان فکنده ره را</p><p>پرسید که این چه سرزمین است</p><p>کش خاک به نرخ مشک چین است</p><p>گفتند نواحی حجاز است</p><p>رحلتگه هر که پاکباز است</p><p>لیلی صد بار محمل اینجا</p><p>رانده ست گرفته منزل اینجا</p><p>با همقدمان خود درین جای</p><p>مشکین دامان کشیده در پای</p><p>این خاک که همچو مشک خوشبوست</p><p>از مشک افشانی دامن اوست</p><p>مجنون چو شنید این سخن را</p><p>بر جای ندید خویشتن را</p><p>خود را به زمین چو سایه انداخت</p><p>بانگی زد و این نشید پرداخت</p><p>کای همنفسان کزین دیارید</p><p>وز دلبر من سخن گزارید</p><p>جان من و دل فدایتان باد</p><p>سر خاک به زیر پایتان باد</p><p>اینجا نه هوای کعبه دارم</p><p>نی نیت آنکه حج گزارم</p><p>مقصوم ازین طواف لیلی ست</p><p>باقی همه پیش او طفیلی ست</p><p>نتوان چو به کوی او گذشتن</p><p>سودی نکند به کعبه گشتن</p><p>حج همه عمره دیدن اوست</p><p>بی او حج و عمره ام نه نیکوست</p><p>تیر وصلش برون ز جعبه</p><p>سرگردانیست طوف کعبه</p><p>من تشنه او به وادی غم</p><p>کی آب خورم ز چاه زمزم</p><p>با زمزمه غم ویم شاد</p><p>ناید ز زلال زمزمم یاد</p><p>آن زمزمه بر زبان چو رانم</p><p>از هر مژه زمزمی فشانم</p><p>در هر منزل که می زنم گام</p><p>زان گام وصال او بود کام</p><p>هر جا که نه روی او چراغ است</p><p>گر باغ ارم بود که داغ است</p><p>لیلی ست ز هر سفر مرادم</p><p>نی طالب سلمی و سعادم</p><p>تا با غم او شدم هم آغوش</p><p>کردم ز دگر بتان فراموش</p><p>دانای منازل و مراحل</p><p>زین وادی جانگداز هایل</p><p>گاهی که شود فسانه پرداز</p><p>از پرده چنین برون دهد راز</p><p>کان طاق ز لطف و با ستم جفت</p><p>از لیلی و جفت چون سخن گفت</p><p>جوری که رود ز دوست بر من</p><p>آن را مکشاد هیچ دشمن</p><p>انداخت مرا به خردسالی</p><p>در پنجه عشق لاابالی</p><p>بگذشت ز زور پنجه عشق</p><p>عمرم همه در شکنجه عشق</p><p>امروز که نوبت وصال است</p><p>جانم ز فراق در وبال است</p><p>آن سکه به نام دیگری شد</p><p>وان لقمه به کام دیگری شد</p><p>او همدم یار و من چنین دور</p><p>او واصل و من غریب و مهجور</p><p>این گفت و جبین به خاک مالید</p><p>وز سینه چاک چاک نالید</p><p>خوناب جگر ز دیده بگشاد</p><p>چندانکه ز گریه بی خود افتاد</p><p>شب را که ز بی خودی درآمد</p><p>گردون به لباس دیگر آمد</p><p>شد یکرنگی او دورنگی</p><p>با حیله شیریش پلنگی</p><p>از حلقه همدمان برون جست</p><p>با گور و گوزن خویش پیوست</p><p>جان بی جانان رسیده بر لب</p><p>شب برد به سر چنانکه هر شب</p><h2><a id="poem-66205" href="https://ganjoor.net/jami/7ourang/7-6-leyli-majnoon/sh40">بخش ۴۰ - میهمان شدن مجنون شخصی را و هم آواز شدن با مرغی که از جفت خود جدا افتاده بود و ناله و فریاد می کرد</a></h2>
<p>چون زرده بیضه های گردون</p><p>آمد سحر از سپیده بیرون</p><p>زیر خم طاق لاجوردی</p><p>زان زرده زمین گرفت زردی</p><p>مجنون پی جست و جوی دلبر</p><p>برداشت ز خواب بیخودی سر</p><p>لیلی گویان به ره درآمد</p><p>تا نوبت چاشتگه سر آمد</p><p>می شد چو سموم نیمروزان</p><p>افتان خیزان به ریگ سوزان</p><p>لب تشنه ز آه دشنه می کرد</p><p>بر سینه ز آه دشنه می خورد</p><p>می جست چو صید زخم خورده</p><p>از صیدگران کناره کرده</p><p>ناگه به دهی گذارش افتاد</p><p>چون باغ بهشت راحت آباد</p><p>در وادی گرم شد پدیدار</p><p>از نار خلیل تازه گلزار</p><p>گشت از تف خور شده چو زاغی</p><p>دیوارنشین طرفه باغی</p><p>آمد به نیاز خواجه باغ</p><p>کای باز سیاه گشته چون زاغ</p><p>منت نه و میهمان من باش</p><p>زینت ده آشیان من باش</p><p>دیوار نه آشیانه توست</p><p>در دیده نشین که خانه توست</p><p>غم نیست اگر سیه نهادی</p><p>در دیده روشنم سوادی</p><p>مجنون ز نیاز آن جوانمرد</p><p>جنبید و هوای آشیان کرد</p><p>چون ورد عرابیان بیجیف</p><p>نحن العرب است و نکرم الضیف</p><p>او هم ز کرم کشید خوانی</p><p>در پیش گزیده میهمانی</p><p>وآماده نهاد بر سر خوان</p><p>شهد صافی و مرغ بریان</p><p>مجنون نگشاد سوی خوان دست</p><p>وز خوردن آن لب و دهان بست</p><p>گفتا کاینها طعام من نیست</p><p>در خورد گلو و کام من نیست</p><p>آیین دد است صید کردن</p><p>وز پهلوی کشته لقمه خوردن</p><p>بر من همه جانور حرامند</p><p>زان رو با من همیشه رامند</p><p>دندان کردی به خونشان تیز</p><p>ناچار کنند از تو پرهیز</p><p>از شیره نحل آیدم قی</p><p>قی کرده نحل کی خورم کی</p><p>از بیخ نبات های شیرین</p><p>شد تلخ به کام ذوق من این</p><p>حلوای نبات من همین بس</p><p>لیک این نشود خورای هر کس</p><p>در چاشتگهان طعامش این بود</p><p>شب هم چو رسید شامش این بود</p><p>شب رونق روز را چو بشکست</p><p>شد خواجه به خانه خواب و دربست</p><p>در صحن سراش بود نخلی</p><p>آسان خرجی نفیس دخلی</p><p>خرجش ز نم سحاب توشه</p><p>دخلش سر و شاخ غرق خوشه</p><p>هر خوشه رواجبخش خوانها</p><p>شیرین کن تلخی دهان ها</p><p>خوشه نه که شوشه های زر بود</p><p>هر یک سلک عقیق تر بود</p><p>رنگش چو عقیق و چاشنی شهد</p><p>لب طالب کام او به صد جهد</p><p>قدی چو قد شکر دهانان</p><p>مرغان ز سرش نشید خوانان</p><p>مجنون به خیال قد لیلی</p><p>دریافت به وی ز خویش میلی</p><p>سر بر قدمش نهاد و بگریست</p><p>کز دوست جدا نه خوش توان زیست</p><p>خوش آن که ز دوست بهره مند است</p><p>وز بوسه به پاش سربلند است</p><p>کردم به طلب همه جهان طی</p><p>در دستم ازو نه پای نی پی</p><p>امروز به درد و سوز من کیست</p><p>وز تیره شبی به روز من کیست</p><p>او بود درین که مرغی از شاخ</p><p>برداشت نوا به ناله گستاخ</p><p>می کرد چنان فغانی از درد</p><p>کاندر دل سنگ رخنه می کرد</p><p>می داد ز پر خراش آواز</p><p>چون نوحه گران ترانه ها ساز</p><p>از عود شجر که بی وتر بود</p><p>هر لحظه به پرده دگر بود</p><p>هر دم که ز غم زدی نوایی</p><p>از هر پرش آمدی صدایی</p><p>گویی که ز ناله های پر حال</p><p>موسیقاریش بود هر بال</p><p>یا خود چنگی ز ناله زار</p><p>رگ های تنش بر آن چو اوتار</p><p>در هر نفش استخوان پرهاش</p><p>مضراب زننده بر وترهاش</p><p>مجنون چو شنید ناله او</p><p>شد محنت و غم حواله او</p><p>هر چند که ناله زارتر شد</p><p>جان و دل او فگارتر شد</p><p>آن ناله چو زار شد ز حد بیش</p><p>افتاد برون ز طاقت خویش</p><p>برجست به فرق خاک ده روفت</p><p>تا خواجه و در بر او فرو کوفت</p><p>کای خواجه خانه این چه حال است</p><p>کز جان خود امشبم ملال است</p><p>این مرغ چه درد و سوز دارد</p><p>کین ناوک سینه سوز دارد</p><p>از ناله او که دردناک است</p><p>در سینه من هزار چاک است</p><p>زین نغمه غم که می سراید</p><p>ترسم جانم ز تن برآید</p><p>این نوحه او ز پرده راز</p><p>از درد من است قصه پرداز</p><p>گفتا دو حمامه مطوق</p><p>بودند به صد صفا و رونق</p><p>زین نخل گرفته آشیانه</p><p>بر طارم شاخ کرده خانه</p><p>با هم بودی به خانه دمساز</p><p>با هم کردی بر اوج پرواز</p><p>با هم رفتی و دانه خوردی</p><p>تا چشمه آب ره سپردی</p><p>نی هرگزشان ز هم ملالی</p><p>نی دیده ز هجر گوشمالی</p><p>از دامنشان به گاه و بیگاه</p><p>آفات زمانه دست کوتاه</p><p>زین پیش به یک دو روز بازی</p><p>در شیوه صید حیله سازی</p><p>ره یافت به آشیان ایشان</p><p>شد تفرقه گر میان ایشان</p><p>هر یک به گریز پر گشادند</p><p>مهجور ز یکدگر فتادند</p><p>این باز آمد به خانه خویش</p><p>وان ماند ز آشیانه خویش</p><p>معلوم نشد که حال او چیست</p><p>در چنگل باز مرد یا زیست</p><p>درد دل این ز دوری اوست</p><p>وز تفرقه ضروری اوست</p><p>مجنون چو شنید این فسانه</p><p>از خواجه آن سرا و خانه</p><p>بانگی بزد از درون پر تاب</p><p>کز زلزله ده درآمد از خواب</p><p>بگریست که درد من جز این نیست</p><p>زین درد کسی چو من حزین نیست</p><p>وانگه سوی نخل رفت و بنشست</p><p>بگشاد زبان به آن زبان بست</p><p>کای مرجان ساق لعل منقار</p><p>لعل تو گهر ز خاک بردار</p><p>فندق سر و فستقی پر و بال</p><p>همخرقه آسمان مه و سال</p><p>یاقوتی چشم عنبرین طوق</p><p>سر بر کرده ز چنبر شوق</p><p>ناقوسی دیر آشنایی</p><p>مزماری بزم بینوایی</p><p>چوبک زن کاخ این عماری</p><p>کافراخته شد ز چوب کاری</p><p>آگاهی بخش شب سیاهان</p><p>از غفلت خواب صبحگاهان</p><p>یارب که به سابق عنایت</p><p>وز لاحق فضل بی نهایت</p><p>گم کرده خویش را بیابی</p><p>وان دولت پیش را بیابی</p><p>ماند دامان این کرامت</p><p>موصول به دامن قیامت</p><p>من هم با تو درین بلایم</p><p>وافتاده ز یار خود جدایم</p><p>عمری من و یار خویش با هم</p><p>فارغ ز مخالفان عالم</p><p>همراز حریم قرب بودیم</p><p>در مهد وفا به هم غنودیم</p><p>نی در ره ما ز هجر خاری</p><p>نه بر رخ ما ز غم غباری</p><p>هم بسته زبان پندگویان</p><p>هم خسته درون عیبجویان</p><p>بودیم به هم دو مغز و یک پوست</p><p>پوشیده ز چشم دشمن و دوست</p><p>ایام ز سنگ بی وفایی</p><p>افکند میان ما جدایی</p><p>اکنون از هم نشسته فردیم</p><p>بی یکدیگر زبون دردیم</p><p>هیهات چه گفتم این دروغ است</p><p>خورشید دروغ بی فروغ است</p><p>من بر دل ازو چو لاله داغی</p><p>زان داغ منش چو گل فراخی</p><p>او فارغ و من عظیم مشتاق</p><p>او جفت کسان و من ز وی طاق</p><p>آن را که به عشقش آشناییست</p><p>این غم بتر از غم جداییست</p><p>پر قصه درد عالم از من</p><p>واو همدم دیگری کم از من</p><p>معشوقه به زیر خاره و خار</p><p>بهتر که بود به دست اغیار</p><p>میوه به زمین فتاده در باغ</p><p>زان به که به غارتش برد زاغ</p><p>این گفت و ز دیده سیل خون ریخت</p><p>خوناب دل از درون برون ریخت</p><p>وز خواجه میزبان جدا شد</p><p>معلوم نشد که تا کجا شد</p><h2><a id="poem-66206" href="https://ganjoor.net/jami/7ourang/7-6-leyli-majnoon/sh41">بخش ۴۱ - نامه نوشتن لیلی به مجنون و عذر خواستن که شوهر کردن نه اختیار وی بلکه تکلیف مادر و پدر بود</a></h2>
<p>دردانه فروش درج این درج</p><p>این گوهر حرف را کند خرج</p><p>کان از صدف شرف مهین در</p><p>وان نه صدف از فروغ او پر</p><p>آن بانوی حجله نکویی</p><p>وان بانی کاخ خوبرویی</p><p>آن ماه فلک حصاری از وی</p><p>وان پر مه و خور عماری از وی</p><p>شمع حرم بزرگواری</p><p>سیاره برج نامداری</p><p>آهوی دمن غزال اطلال</p><p>پروین عقد هلال خلخال</p><p>چون گوهر سلک دیگری شد</p><p>آرایش تاج سروری شد</p><p>یعنی جفت مهی چو خود طاق</p><p>مشهور به نیکویی در آفاق</p><p>پیوسته ز کار خود خجل بود</p><p>وز عاشق خویش منفعل بود</p><p>ترسید که آن گمانش افتد</p><p>واندر خاطر چنانش افتد</p><p>کو پشت به دوستار خود کرد</p><p>وان جفت به اختیار خود کرد</p><p>با صحبت وی گرفت آرام</p><p>وز لب شکرش نهاد در کام</p><p>بر گنج مراد دست دادش</p><p>در دست کلید آن نهادش</p><p>تدبیر نیافت غیر ازین هیچ</p><p>کان قصه درد پیچ در پیچ</p><p>در طی صحیفه مطول</p><p>چون زلف سیاه خود مسلسل</p><p>تحریر کند به خون دیده</p><p>از خامه هر مژه چکیده</p><p>عنوان همه درد همچو مضمون</p><p>ارسال کند به سوی مجنون</p><p>این داعیه چون به خاطر آورد</p><p>آن نامه سینه سوز را کرد</p><p>آغاز به نام ایزد پاک</p><p>تسکین ده بیدلان غمناک</p><p>از ابروی نیکوان کمان ساز</p><p>وز غمزه خدنگ فتنه انداز</p><p>رخساره شاهد گل آرای</p><p>مشتاقی جان بلبل افزای</p><p>درمان کن درد دردناکان</p><p>مرهم نه ریش سینه چاکان</p><p>از برق جمال دین و دل سوز</p><p>وز صبح وصال دیده افروز</p><p>دیباچه نامه چون رقم زد</p><p>از صورت حال خویش دم زد</p><p>کین نامه که تازه داستانیست</p><p>از دلشده ای به دلستانیست</p><p>آن مانده به کنج نامرادی</p><p>وین رانده فرس به دشت و وادی</p><p>آن پای به دامن غرامت</p><p>وین روی به کوچه ملامت</p><p>نی نی غلطم ز بی زبانی</p><p>پیشش به سخن شکر فشانی</p><p>یعنی ز من به دام بسته</p><p>نزدیک تو ای ز دام جسته</p><p>ای رفته ز همدمان سوی دشت</p><p>همراه تو نی جز آهوی دشت</p><p>از درد تو باشد آهو آگاه</p><p>باشد ز سه حرف او دو حرف آه</p><p>ای جسته ز محرمان خود دور</p><p>از تیزتکیت در حسد گور</p><p>کن تیز سوی من این تک و تاز</p><p>در گور حسد آتش انداز</p><p>ای اشک فشان به هر گوزنی</p><p>از بار دل تو کوه وزنی</p><p>خود را زین وزن اگر رهاند</p><p>پیدا باشد کزو چه ماند</p><p>ای زاطلس و خز تو را کناره</p><p>پهلوی تو خوش به خار و خاره</p><p>از ما کرده کناره چونی</p><p>افتاده به خار و خاره چونی</p><p>سر با که همی نهی به بالین</p><p>همخواب کیی به یک نهالین</p><p>بر مهد شبت که می نهد گام</p><p>وز شهد لبت که می خورد کام</p><p>بپسوده به دست راحتت کیست</p><p>مرهم بخش جراحتت کیست</p><p>شبها کف پای تو که بیند</p><p>خار از کف پای تو که چیند</p><p>خوانت که نهد به چاشت یا شام</p><p>همخوان تو کیست جز دد و دام</p><p>با این همه شکر کن که باری</p><p>نبود چو منت به سینه باری</p><p>باری چه که کوههای اندوه</p><p>هر ذره ازان به جای صد کوه</p><p>پند پدر و جفای مادر</p><p>درد سر و ماجرای شوهر</p><p>روزان و شبان نیم زمانی</p><p>دور از نظر نگاهبانی</p><p>چون آه کشم نظر به راهت</p><p>گوید که برای کیست آهت</p><p>ور گریه کنم ز داغ حرمان</p><p>گوید که به گریه نیست فرمان</p><p>وز خانه نهم چو پای بیرون</p><p>گوید که ز در میای بیرون</p><p>ور روی نهم به چشمه آب</p><p>گوید که ز چشمه روی برتاب</p><p>ور جای کنم به عرصه دشت</p><p>گوید تا کی چنین توان گشت</p><p>دوران چو گلم به ناز پرورد</p><p>وز خار ستیزه غنچه ام کرد</p><p>شوهر کردن نه کار من بود</p><p>کاری نه به اختیار من بود</p><p>از مادر و از پدر شد این کار</p><p>زیشان به دلم خلید این خار</p><p>هر کس که چو گل رخ تو دیده ست</p><p>یا بوی تو از صبا شنیده ست</p><p>کی دیده به هر کسی کند باز</p><p>یا صحبت هر خسی کند ساز</p><p>همخوابه من نبوده هرگز</p><p>سر بر سر من نسوده هرگز</p><p>نی دست که گیرد آستینم</p><p>نی پای که بسپرد زمینم</p><p>گشته ز من خراب مهجور</p><p>قانع به نگاهی آن هم از دور</p><p>زین غم روزش شبی ست تاریک</p><p>زین رنج تنش چو موی بایک</p><p>وز کشمکش غمش ز هر سوی</p><p>نزدیک گسستن است آن موی</p><p>آن موست حجاب را بهانه</p><p>خوش آنکه بر افتد از میانه</p><p>تاروی تو بی حجاب بینم</p><p>خورشید تو بی سحاب بینم</p><p>نامه که شد از حجاب بنیاد</p><p>آخر چو به بی حجابی افتاد</p><p>زد خاتم مهر اختتامش</p><p>از حلقه میم و السلامش</p><p>پیچید چو درج عیش عاشق</p><p>از دست رفیق ناموافق</p><p>بنوشت بر آن ز چشم پرخون</p><p>کامرزادش خدای بیچون</p><p>کز کلبه غم به کوی هجران</p><p>در شهر بلا ز ملک حرمان</p><p>پرسد خبری ز عمر سیری</p><p>بر شیوه جاندهی دلیری</p><p>وان حرف وفا بدو رساند</p><p>تا حال اسیر خود بداند</p><h2><a id="poem-66207" href="https://ganjoor.net/jami/7ourang/7-6-leyli-majnoon/sh42">بخش ۴۲ - رسانیدن قاصد نامه لیلی را به مجنون و خواندن وی آن نامه را</a></h2>
<p>نی باد و ز باد گرم روتر</p><p>نی سیل و ز سیل تیزدوتر</p><p>ننهاده هنوز چشم بر هم</p><p>پیوست چو کعبه رو به زمزم</p><p>دامن ز غبار ره برافشاند</p><p>اشتر به کنار چشمه خواباند</p><p>چون خضر به چشمه سار پیوست</p><p>خورد آبی و خضروار بنشست</p><p>لیلی گفتش که از کجایی</p><p>کاید ز تو بوی آشنایی</p><p>گفتا که ز خاک پاک نجدم</p><p>کحل بصر است خاک نجدم</p><p>زان خاک سرشته شد گل من</p><p>زان گل شگفد چو گل دل من</p><p>لیلی گفتا که تلخکامی</p><p>مجنون لقبی و قیس نامی</p><p>سرگشته در آن دیار گردد</p><p>غمدیده و سوگوار گردد</p><p>هیچت به وی آشناییی هست</p><p>امکان زبان گشاییی هست</p><p>گفتا بلی آشنای اویم</p><p>سر در کنف وفای اویم</p><p>بسته کمرم به دوستداریش</p><p>بگشاده زبان به غمگساریش</p><p>هر جا باشم دعاش گویم</p><p>تسکین دل از خداش جویم</p><p>لیلی گفتا که در چه کار است</p><p>گفتا که ز درد عشق زار است</p><p>همواره ز مردمان رمیده</p><p>با وحش رمیده آرمیده</p><p>گه قافیه خوان فراز سنگی</p><p>سنگ از جگرش گرفته رنگی</p><p>گه زمزمه گو به کنج غاری</p><p>بر چهره او غم غباری</p><p>لیلی گفتا که ای خردمند</p><p>دانی که به عشق کیست در بند</p><p>گفتا آری به یاد لیلی</p><p>هر دم راند ز دیده سیلی</p><p>لیلی جویان به پای خیزد</p><p>لیلی گویان سرشک ریزد</p><p>از هر چه نهد فلک به خوانش</p><p>این نام بود غذای جانش</p><p>او را به زبان همین رود نام</p><p>واو را ز زبان همین بود کام</p><p>لیلی ز مژه سرشک خون ریخت</p><p>و اسرار نهان ز دل برون ریخت</p><p>گفتا که منم مراد جانش</p><p>وان نام من است بر زبانش</p><p>از درد من است سینه اش داغ</p><p>وز یاد من است خاطرش باغ</p><p>سرمایه سوز او منم من</p><p>روشن کن روز او منم من</p><p>من نیز به جان خراب اویم</p><p>بر آتش غم کباب اویم</p><p>واو بی خبر از خرابی من</p><p>غافل ز جگرکبابی من</p><p>جانم به فدات اگر توانی</p><p>کز من خبری به وی رسانی</p><p>درجی دارم به خون نوشته</p><p>بیرون و درون به خون سرشته</p><p>خواهم ببری ز روی یاری</p><p>آن را و به دست او سپاری</p><p>آیین وفا گری کنی ساز</p><p>وآری سوی من جواب آن باز</p><p>دردی ببری و داغی آری</p><p>شمعی بدهی چراغی آری</p><p>برخاست به پای آن جوانمرد</p><p>کای مجنون را دل از تو پر درد</p><p>منت دارم به جان بکوشم</p><p>کالای تو را به جان فروشم</p><p>هر حرفی ازان به چشم مجنون</p><p>جانیست به قدر بلکه افزون</p><p>لطفی به ازین همی ندانم</p><p>کین ملطفه را به وی رسانم</p><p>شد لیلی را درون ز غم شاد</p><p>وان نامه ز جیب خویش بگشاد</p><p>پیچید در آن به آرزویی</p><p>برگ کاهی و تار مویی</p><p>یعنی زان روز کز تو فردم</p><p>چون مو زارم چو کاه زردم</p><p>وانگاه آن را به نامه بر داد</p><p>با دلبر نامور فرستاد</p><p>چون نامه بر آن گرفته برجست</p><p>بر ناقه رهنورد بنشست</p><p>شد راحله تاز راه مجنون</p><p>مایل به قرارگاه مجنون</p><p>آنجا چو رسید بی کم و کاست</p><p>بسیار دوید از چپ و راست</p><p>از وی اثری نیافت آنجا</p><p>زین غم جگرش شکافت آنجا</p><p>زد گام به سایه گاه سنگی</p><p>کاساید ازان طلب درنگی</p><p>دیدش که چو مستی اوفتاده</p><p>دستور خرد ز دست داده</p><p>در خواب نه لیک چشم بسته</p><p>بیدار ولی ز خویش رسته</p><p>جسمش اینجا و جان دگر جای</p><p>پیدا اینجا نهادن گر جای</p><p>از گردش ماه و مهر بیرون</p><p>وز دایره سپهر بیرون</p><p>از دعوی عاشقی بریده</p><p>وز معشوقی عنان کشیده</p><p>مستغرق بحر عشق گشته</p><p>وز هر چه نه عشق در گذشته</p><p>قاصد هر چند حیله انگیخت</p><p>تا بود که به وی تواند آمیخت</p><p>آن حیله نداشت هیچ سودش</p><p>از بانگ بلند آزمودش</p><p>برداشت چو حادیان نوایی</p><p>در کوه فکند ازان صدایی</p><p>لیلی گویان حدی همی کرد</p><p>وان دلشده را ندا همی کرد</p><p>کرد آن اثری در او سرانجام</p><p>وآمد به خود از سماع آن نام</p><p>گفتا تو کیی و این چه نام است</p><p>زین نام مراد تو کدام است</p><p>گفتا که منم رسول لیلی</p><p>خاص نظر قبول لیلی</p><p>لیلی که بود انیس جانت</p><p>بینایی چشم خونفشانت</p><p>گفتا که ره ادب نجسته</p><p>وز مشک و گلاب لب نشسته</p><p>هر دم به زبان چه آری این نام</p><p>گستاخ چرا شماری این نام</p><p>زد لاف که من زبان اویم</p><p>گویا شده ترجمان اویم</p><p>اینک به کف نیازم اکنون</p><p>از وی رقمی چو در مکنون</p><p>خیز و بستان که نامه اوست</p><p>یک رشح ز نوک خامه اوست</p><p>مجنون چو شنید نام نامه</p><p>پا ساخت ز فرق سر چو خامه</p><p>پیشش ز سر نیاز بنشست</p><p>وان حرف وفا گرفتش از دست</p><p>چون بر سر نامه نام او دید</p><p>بوسید و به چشم خویش مالید</p><p>زد نکهت وصل بر دماغش</p><p>بنشاند نسیم آن چراغش</p><p>افتاد ز عقل و هوش رفته</p><p>خاصیت چشم و گوش رفته</p><p>آمد چو ز بی خودی به خود باز</p><p>این نغمه شوق کرد آغاز</p><p>کین نامه ز غنچه مراد است</p><p>زو در دل تنگ صد گشاد است</p><p>از خوان وفاست یک نواله</p><p>گشته به من گدا حواله</p><p>سربسته چو ناف مشکبار است</p><p>گویی که ز چین زلف یار است</p><p>تعویذ دل رمیدگان است</p><p>طومار بلاکشیدگان است</p><p>حرزیست به بازوی ارادت</p><p>مرقوم به خامه سعادت</p><p>وان دم که گشاد نامه را سر</p><p>سر برزد ازو نوای دیگر</p><p>کین نامه نه نامه نوبهاریست</p><p>از باغ امل بنفشه زاریست</p><p>نقشیست به کلک دلنوازی</p><p>آرایش لوح چاره سازی</p><p>دلکش رقمیست نو رسیده</p><p>بر صفحه آرزو کشیده</p><p>صفهاش کشیده عنبرین مور</p><p>ره ساخته بر زمین کافور</p><p>هر موری ازان به سوی خانه</p><p>برده دل بی دلان چو دانه</p><p>زان نامه دلنواز هر حرف</p><p>بود از می ذوق و حال یک ظرف</p><p>هر جرعه می کزان بخوردی</p><p>از جا جستی و رقص کردی</p><p>خطهاش نمودی آشکارا</p><p>چون سلسله های مشک سارا</p><p>هر سلسله ای ازان سلاسل</p><p>زنجیر نه هزار عاقل</p><p>از خواندن نامه چون بپرداخت</p><p>در گردن جای حمایلش ساخت</p><p>قاصد چو بدید آن به پا خواست</p><p>زو کرد جواب نامه درخواست</p><p>گفتا که جواب چون نویسم</p><p>بر چهره مگر به خون نویسم</p><p>از کاغذ و خامه ام تهی مشت</p><p>کاغذ ریگ است و خامه انگشت</p><p>قاصد به شتر نشست حالی</p><p>شد مرحله کوب آن حوالی</p><p>از هر طرفی به جهد بشتافت</p><p>شب را به یکی قبیله ره یافت</p><p>کار وی ازان قبیله شد راست</p><p>چون صبح علم کشید برخاست</p><p>شد بر ره آمدن عنان تاب</p><p>وآورد پی دبیری اسباب</p><p>لیلی چو ز مشکبوی نامه</p><p>شد غالیه بند جیب جامه</p><p>قاصد جویان ز خیمه برخاست</p><p>قد کرد پی برون شدن راست</p><p>با یک دو کنیز گام برداشت</p><p>چون کبک دری خرام برداشت</p><p>بودش خیمه به مرغزاری</p><p>نزدیک به خیمه چشمه ساری</p><p>جو کرده بر آب سیمگون طشت</p><p>آبشخور تشنگان آن دشت</p><p>آمد به کنار چشمه و جست</p><p>از هر چه نه یار دست خود شست</p><p>بنشست ولی ز خود نه آگاه</p><p>بنهاد چو چشمه چشم بر راه</p><p>تا بو که کسی ز ره درآید</p><p>از دست وی آن غرض برآید</p><p>ناگاه بدید کز غباری</p><p>آمد بیرون شتر سواری</p>
</body></html>