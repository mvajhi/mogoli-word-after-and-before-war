<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>خردنامه اسکندری - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66224" href="https://ganjoor.net/jami/7ourang/7-7/sh1">بخش ۱ - آغاز</a></h2>
<p>الهی کمال الهی توراست</p><p>جمال جهان پادشاهی توراست</p><p>جمال تو از وسع بینش برون</p><p>کمال از حد آفرینش فزون</p><p>بلندی و پستی نخوانم تو را</p><p>مقید به اینها ندانم تو را</p><p>نه تنها بلندی و پستی تویی</p><p>که هستی ده هست و هستی تویی</p><p>تویی جمله و غیر تو هیچ نیست</p><p>درین نکته یک مو خم و پیچ نیست</p><p>چو بیرونی از عقل و وهم و قیاس</p><p>تو را چون شناسم من ناشناس</p><p>وز آن رو که پیدا و پنهان تویی</p><p>به هر چه افتدم چشم دل آن تویی</p><p>جهان نیست جز ساده وش نامه ای</p><p>بر او صنع تو حرفکش خامه ای</p><p>خرد هست ازان نامه حرف نخست</p><p>که دیباچه نامه زان شد درست</p><p>بود آخرین حرف ازان آدمی</p><p>بر او ختم شد منصب خاتمی</p><p>ز آغاز این نامه تا ختم کار</p><p>گر آرد یکی نامجو در شمار</p><p>همه دفتر فضل و انعام توست</p><p>مفصل شده نسخه نام توست</p><p>نگویم که نامت هزار و یکیست</p><p>که با آن هزاران هزار اندکیست</p><p>بهشت است منزلگه زیرکی</p><p>که کوشد در احصای صد کم یکی</p><p>بجنبان بدین سبحه انگشت من</p><p>وزآن مهره گردان قوی پشت من</p><p>بود در رهت سبحه خوانی سپهر</p><p>که گردد از مهره سان ماه و مهر</p><p>به تسبیح خوانی تو می خوانیش</p><p>از آنست این مهره گردانیش</p><p>طبایع که با یکدگر جنگی اند</p><p>ز تدبیر تو رو به یکرنگی اند</p><p>ز توست آب با آتش آمیخته</p><p>ز تو خاک در باد آویخته</p><p>شد از صلح ایشان درین کهنه دیر</p><p>بسی خیر ظاهر که الصح خیر</p><p>ازان صلح کانها پر از گوهر است</p><p>زمین پر درختان بار آور است</p><p>وز آنست در جانور زندگی</p><p>پس از زندگی وصف پایندگی</p><p>وز آنست در آدمی دین و داد</p><p>ز دانش به هر کار بند و گشاد</p><p>تویی کز تو کس را نباشد گزیر</p><p>در افتادگی ها تویی دستگیر</p><p>ندارم ز کس دستگیری هوس</p><p>ز دست تو می آید این کار و بس</p><p>ز تو گر فزایش و گر کاهش است</p><p>نه چون فیض خورشید بی خواهش است</p><p>بدانی و خواهی و آنگه کنی</p><p>به قانون حکمت به آن ره کنی</p><p>عبث را درین کارگه راه نیست</p><p>ولی هر سر از هر سر آگاه نیست</p><p>به ما اختیاری که دادی به کار</p><p>ندادی در آن اختیار اختیار</p><p>چو سر رشته کار در دست توست</p><p>کننده به هر کار پابست توست</p><p>سزد گر ز حیرت برآریم دم</p><p>چو مختار باشیم و مجبور هم</p><p>فلک با همه صیت و طاق و طرنب</p><p>نجنبد ز جا تا نگویی بجنب</p><p>اگر بی تو موری بجنبد ز جای</p><p>در آن جنبش او هم بود یک خدای</p><p>ز شرکت زند در جهان خواجه دم</p><p>وگر خود شریک است در یک درم</p><p>بدین عوی آن کو کشد سر ز راه</p><p>دو شاخش نهد شحنه لااله</p><p>نشسته ست در طبع هر زیرکی</p><p>که دارد دو گیتی مؤثر یکی</p><p>یکی جوی جامی دو جویی مکن</p><p>به میدان وحدت دو گویی مکن</p><p>یکی اصل جمعیت و زندگیست</p><p>دویی تخم مرگ و پراکندگیست</p><h2><a id="poem-66225" href="https://ganjoor.net/jami/7ourang/7-7/sh2">بخش ۲ - مناجات در اظهار افتادگی عجز و پیری و به پایمردی عنایت استدعای دستگیری</a></h2>
<p>کرم گسترا عاجز و مضطرم</p><p>بگستر سحاب کرم بر سرم</p><p>به عجز و ضعیفی و پیریم بین</p><p>ز اسباب قوت فقیریم بین</p><p>نه دستی که کاری برآید ازو</p><p>نه پایی که راهی گشاید ازو</p><p>به بخشایش و لطف دستی گشای</p><p>ببخشا بر این پیر بی دست و پای</p><p>جوانی که با دل سیاهی گذشت</p><p>به موی سیه در تباهی گذشت</p><p>سیه مویی از من چو برتافت روی</p><p>تو نیز از دل من سیاهی بشوی</p><p>چو شد مویم از نور پیری سفید</p><p>مگردان ز نور خودم ناامید</p><p>دلم را که آمد سیاهی پسند</p><p>ز «نور علی نور» کن بهره مند</p><p>سیاهی دل شد مرا تو به توی</p><p>به دل رفت گویی سیاهی ز مو</p><p>بسی در دل این آرزو آیدم</p><p>که از دل سیاهی به مو آیدم</p><p>ز موی سفید خودم در حجاب</p><p>کنم از سواد دل آن را خضاب</p><p>گرفتم که از دل شود مو سیاه</p><p>چگونه کنم راست پشت دوتاه</p><p>چنان مانده ام در نماز خضوع</p><p>که نایم دگر با قیام از رکوع</p><p>زمانه کمان وار پشتم شکست</p><p>ز تا سرکشم بر آن چله بست</p><p>کنون می کشم زین کمان تیر آه</p><p>هدف می کنم سینه مهر و ماه</p><p>چه حاصل ازین تیر گردون گذر</p><p>چو هرگز نشد صید کامی شکار</p><p>نیندازم آن را ز شست هوس</p><p>غرض چیست از آنم تو دانی و بس</p><p>نخواهم ز تو خلعت خسروی</p><p>کزان گرددم پشت دولت قوی</p><p>نخواهم ز تو علم و فضل و هنر</p><p>کز افضال و احسان شوم بهره ور</p><p>نخواهم ز تو شغل اهل صلاح</p><p>کزان گرددم حور و جنت مباح</p><p>دلی خواهم از تو پر از درد و داغ</p><p>کش از غیر درد تو باشد فراغ</p><p>دلی خواهم آزاده از تاب و پیچ</p><p>در او غیر یاد تو نگذشته هیچ</p><p>دلی خواهم از هر غم و درد پاک</p><p>زاندوه نایاب تو دردناک</p><p>که تا کنج نابود منزل کنم</p><p>ز عالم همه رو در آن دل کنم</p><p>کنم نیست نقش کم و بیش را</p><p>در آن نیستی گم کنم خویش را</p><p>کشم سر به جلباب گم بودگی</p><p>ز گم بودگی یابم آسودگی</p><p>چو ماهی شوم غرق دریای ژرف</p><p>زبان را فرو بندم از صوت و حرف</p><p>برم ره به جایی سخن مختصر</p><p>که باشم ز نوی و کهن بی خبر</p><p>تو بینی به من خویشتن را نه من</p><p>تو گویی به من این سخن را نه من</p><p>نیایم دگر باز ازان نیستی</p><p>شوم مخزن راز ازان نیستی</p><p>بدین پایه جامی کسی یافت دست</p><p>که در بند هستی نشد پای بست</p><p>ز ناقص فروغان نظر برگرفت</p><p>فروغ از چراغ پیمبر گرفت</p><h2><a id="poem-66226" href="https://ganjoor.net/jami/7ourang/7-7/sh3">بخش ۳ - در نعت خواجه ای که دیباچه کمال او «کنت نبیا و آدم بین الماء و الطین » است و روزنامه حال خجسته مآل او «انا سید الأولین و الآخرین »</a></h2>
<p>سر سروران تاج آزادگان</p><p>سپهدار خیل فرستادگان</p><p>مه ابطحی نیر یثربی</p><p>کش آن مشرقی گرد و این مغربی</p><p>به حکم شریعت طریقت اساس</p><p>به نور طریقت حقیقت شناس</p><p>جهان را مطاع و خدا را مطیع</p><p>اسیران روز جزا را شفیع</p><p>محمد که شمع ازل نور اوست</p><p>قلم اولین حرف منشور اوست</p><p>در گنج هستی به او باز شد</p><p>دلش مخزن گوهر راز شد</p><p>خرد تشنه فیض تعلیم او</p><p>ترشح کش از چشمه میم او</p><p>چو شد شمع این سبز قندیل را</p><p>به پروانگی خواند جبریل را</p><p>به کف داد دارای عرش مجید</p><p>ز انگشت تسبیح خوانش کلید</p><p>بدان قفل از حقه مه گشاد</p><p>ز اعجاز رخشان گهر جلوه داد</p><p>شب کفر تاریک چون پر زاغ</p><p>برافروخت زان گوهر شبچراغ</p><p>همی کرد در کشور محرمی</p><p>نبوت سلیمان او خاتمی</p><p>چو خاتم درین طاق فیروزه رنگ</p><p>ازان بسته می داشت بر سینه سنگ</p><p>به ختمیت آن دم که شد متصف</p><p>ازان خاتمش بود مهر کتف</p><p>چو خاتم که گیرد به دندان نگین</p><p>شدش سنگ اعدا به دندان قرین</p><p>چون آن سنگ شد با سهیلش رفیق</p><p>ز عکسش برآورد رنگ عقیق</p><p>گر از لعل گویای او سبحه ران</p><p>نشد چون شد اندر کفش سبحه خوان</p><p>ببین آن لب معجز آهنگ را</p><p>که چون سبحه خوان می کند سنگ را</p><p>تن پاکش از ظلمت سایه دور</p><p>زمین از فروغ رخش غرق نور</p><p>دریغ آمدش سایه از فرش خاک</p><p>ازان سایه انداخت بر عرش پاک</p><p>گذشت از سپهر برین پایه اش</p><p>که تا عرش آساید از سایه اش</p><h2><a id="poem-66227" href="https://ganjoor.net/jami/7ourang/7-7/sh4">بخش ۴ - پایه معراج سخن را بلند ساختن و سخن پایه معراج خواجه پرداختن</a></h2>
<p>شبی کز شرف غیرت روز بود</p><p>کواکب در او گیتی افروز بود</p><p>تو گویی درین گنبد دلفروز</p><p>ز مشکین مشبک همی تافت روز</p><p>همه روشنان دیده در هم زده</p><p>شهب میل در دیده غم زده</p><p>رسید از سر سدره روح الامین</p><p>رسانید ز اوج فلک بر زمین</p><p>براقی به جستن چو رخشنده برق</p><p>یکی شعله از نور پا تا به فرق</p><p>چو آهوی چین بی خطا پیکری</p><p>چو طاووس فردوس جولانگی</p><p>تذروی رسیده ز باغ بهشت</p><p>فروزنده تر از چراغ بهشت</p><p>ز روشن بریشم مشعر تنش</p><p>ز مشک سیه زیور گردنش</p><p>مدور سرینی معنبر دمی</p><p>برون از حد وصف پا و سمی</p><p>ز بی داغیش بر دل ماه داغ</p><p>چو کافور با چشم او پر زاغ</p><p>چو سوسن درین بوستان تیز گوش</p><p>طلسمی عجب بر سر گنج هوش</p><p>چو رخش خرد بر فلک خوش خرام</p><p>چو تیر نظر بر زمین تیز گام</p><p>نبودی ز همواری گام او</p><p>ز جنبش رهی تا به آرام او</p><p>چو کشتی شدی رفتنش آشکار</p><p>ز تغییر وضع یمین و یسار</p><p>به همراهیش گر زدی تیر کس</p><p>فتادی به فرسنگ ازو تیر پس</p><p>پیمبر بر آن بارگی شد سوار</p><p>چو برگ سمن بر نسیم بهار</p><p>عنان عزیمت ز بطحا بتافت</p><p>به یکدم ز بطحا به اقصی شتافت</p><p>ز اقصی علم سوی بالا کشید</p><p>سراپرده بر چرخ والا کشید</p><p>براقش قدم بر سر ماه زد</p><p>پی مقدمش ماه خرگاه زد</p><p>عطارد ز وی جز عطا کد نکرد</p><p>به رویش سئوال عطا رد نکرد</p><p>به یمنش ز خط خطا باز رست</p><p>ورق را قلم زد قلم را شکست</p><p>ز تار طرب زهره بگسست چنگ</p><p>که بر مطربان عیش ازو گشت تنگ</p><p>بر آمد به گردون چو مه بی نقاب</p><p>فرو شد ز شرمش به خود آفتاب</p><p>پی صید بهرام مشکین کمند</p><p>چو انداخت چون گورش آمد به بند</p><p>به هر بنده دیدش کرم گستری</p><p>بدو بایع خویش شد مشتری</p><p>زحل با علوش ز صدر جلال</p><p>چو ماه نو آمد به صف نعال</p><p>ثوابت فتادند خوار و دژم</p><p>به راهش چو افشانده مشتی درم</p><p>ز هر نقش لوح نهم ساده شد</p><p>پی حرف تعلیمش آماده شد</p><p>چو گرد از پی مفرش آب و گل</p><p>بساط سماطی «کطی السجل »</p><p>ز حد جهت پای بیرون نهاد</p><p>قدم از حد هر کس افزون نهاد</p><p>بدید آنچه موسی بجست و ندید</p><p>شنید آنچه موسی چنان کم شنید</p><p>دل پاک او مخزن راز گشت</p><p>فقیر آمد اما غنی بازگشت</p><p>ازین بام نه پایه آمد فرود</p><p>به گوهر گرانمایه آمد فرود</p><p>نثاری که بر فرق اصحاب ریخت</p><p>ز درج دو لب گوهر ناب ریخت</p><p>ازان گوهر افشان توانگر شدند</p><p>توانگر چه، کانهای گوهر شدند</p><p>به تخصیص آنان که بی تخت و تاج</p><p>گرفتند از تاجداران خراج</p><p>یکی «ثانی اثنین » در کنج غار</p><p>که چون مار شد ناوک جان شکار</p><p>تن خود سپر کرد بی ترس و باک</p><p>که زخمی نیاید بر آن جان پاک</p><p>دوم آنکه از سکه عدل اوست</p><p>کزین گونه دینار دین سرخ روست</p><p>سیم شرمگینی که شد بی قصور</p><p>ز شمع نبوت نصیبش دو نور</p><p>چهارم که آن ابر دریا نثار</p><p>نم او کرم برق او ذوالفقار</p><p>چو عنصر چهارند و زیشان به پای</p><p>تو را قالب دین درین تنگنای</p><p>ره اعتدال ار نداری نگاه</p><p>میانشان شود قالب دین تباه</p><p>چو هر سفله بی اعتدالی مکن</p><p>دل از مهر این چار خالی مکن</p><p>شو از مهر دل خوشه چین همه</p><p>که کین یکی هست کین همه</p><p>مزن طعن انکار بر کارشان</p><p>چو جامی به جان دوست می دارشان</p><p>بود روز تنهایی و بی کسی</p><p>بدین دوستداری به جایی رسی</p><h2><a id="poem-66228" href="https://ganjoor.net/jami/7ourang/7-7/sh5">بخش ۵ - در دعای دولتخواهی حضرت ولایت پناهی عبیداللهی لازالت ایام بقائه مصونة عن التناهی و مأمونة عن اصابة الدواهی</a></h2>
<p>به فیض ازل هر که را همرهیست</p><p>دل روشنش هم پر و هم تهیست</p><p>پر از چیست از جذب پیران راه</p><p>تهی از چه زآویزش مال و جاه</p><p>خوش آن سر که پا سوی پیران نهاد</p><p>کف اندر کف دستگیران نهاد</p><p>کم نقش صورت پسندان گرفت</p><p>دل ساده از نقشبندان گرفت</p><p>شد از نقش صورت پرستی تهی</p><p>ز اشراق نور عبیداللهی</p><p>ندادم سخن را ز القاب رنگ</p><p>که می دارد این نام از القاب ننگ</p><p>ازین نام دل را به سری ره است</p><p>که تقریر القاب ازان کوته است</p><p>ازان محو در بی نشانی شود</p><p>وز این لوح کلک معانی شود</p><p>به هر جا کشد بی نشانی علم</p><p>نشان کی تواند زد آنجا قدم</p><p>ایا محو گشته نشان ها ز تو</p><p>پر از نور دل ها و جان ها ز تو</p><p>به چشم ار نه ناظر به نور توام</p><p>چو بستم نظر در حضور توام</p><p>چو خورشید از دور نوری ببخش</p><p>مرا غایت از من حضوری ببخش</p><p>تو را هست دست تصرف دراز</p><p>مگیر از سر غایبان دست باز</p><p>مرا دست همت به فتراک توست</p><p>سرم گر به گردون رسد خاک توست</p><p>به فتراک خود صیدوارم ببند</p><p>وز آن حلقه گردان مرا سر بلند</p><p>ز طوق تو سر درنیارم به کس</p><p>به عالم همین طوقداریم بس</p><p>چو شد طوق گردن مرا شوق تو</p><p>ببین شوقم ای من سگ طوق تو</p><p>مسوز ای درت قبله عشاق را</p><p>به حرمان اسیران مشتاق را</p><p>ز دیوان فقرم طرازی فرست</p><p>ز لوح فنا حرف رازی فرست</p><p>کزان حرف بازار تیزی کنم</p><p>ز لب گوهر راز ریزی کنم</p><p>به شکرت شوم مرغ شکر شکن</p><p>به هر حلقه گوش گوهرفکن</p><p>نهالی ز آب و گلم خاسته ست</p><p>کزو باغ طبع من آراسته ست</p><p>نهال نه طفلی نو آورده ای</p><p>به شیر ولای تو پرورده ای</p><p>یکی شب به خواب آنچنان دیدمش</p><p>که چون غنچه در خرقه پیچیدمش</p><p>به پیش تو آوردم امیدوار</p><p>به حرمت گرفتی سرش بر کنار</p><p>نهادی به لطفش دهان بر دهان</p><p>فرو ریختیش از دهان در دهان</p><p>عجب شربت صافی و دلپذیر</p><p>به شیرینی و رنگ چون شهد و شیر</p><p>چنان پر برآمد ازان کام او</p><p>که لبریز شد گوهرین جام او</p><p>ز تو چشم آن دارم ای بحر جود</p><p>که هر چند دیر آمدم زود زود</p><p>دهی آب کشت خراب مرا</p><p>کنی راست تعبیر خواب مرا</p><p>گماری بر احوال من همتی</p><p>صدف ریزه ام را دهی قیمتی</p><p>کشی قطره ام را به دردانگی</p><p>ز طفلی به مردی و مردانگی</p><p>بود بر پی رهنوردان رود</p><p>به مردانگی راه مردان رود</p><p>الا تا به خوبی و فرخندگی</p><p>بود شمع خورشید را زندگی</p><p>به تو شمع روشندلان زنده باد</p><p>بر آفاق نور تو تابنده باد</p><h2><a id="poem-66229" href="https://ganjoor.net/jami/7ourang/7-7/sh6">بخش ۶ - در مدحت سایه خدا که سایه بودن وی مر آن حضرت را چون آفتاب بر همه ذرات عالم روشن است لازال ممدودا علی مفارق العالمین</a></h2>
<p>دلم را چو فکرت بدینجا رسید</p><p>به مداحی شاه والا کشید</p><p>زمان را امان و امان را ضمان</p><p>درین نه صدف او و خور توامان</p><p>ملاذ الوری ملجاء الخافقین</p><p>هژ بر ظفر صید سلطان حسین</p><p>ز چترش سپهر برین سایه ای</p><p>ز قدرش فلک کمترین پایه ای</p><p>چو خورشید کو آسمان را گرفت</p><p>به میغ زرافشان جهان را گرفت</p><p>جهانگیری او به خود بود و بس</p><p>نبودش در آن منت از هیچ کس</p><p>به تختش همه خسروان سوده تاج</p><p>به تیغش همه سرکشان داده باج</p><p>فلک چون ببیند کمانش ز بیم</p><p>به قربانیش آورد سبز ا دیم</p><p>چو از زه فتد بر کمانش گره</p><p>برآید ز قوس قزح بانگ زه</p><p>چو جنبد خدنگش ازان سهم تیر</p><p>نشیند به خاک از سپهر اثیر</p><p>چو رمحش کند با فلک سرکشی</p><p>شود زان تغابن شهاب آتشی</p><p>به بهرام چرخ ار کمند افکند</p><p>به خاکش ز اوج بلند افکند</p><p>به خود و سپر درنیاورد سر</p><p>که پاس خداوند بودش سپر</p><p>زره بر تن خود نکرد استوار</p><p>که دریا که دیده ست در چشمه سار</p><p>نگهدار آن کس که یزدان بود</p><p>چه آسیبش از چرخ گردان بود</p><p>زهی بهر معماری این سرای</p><p>تو را ز آب و گل بر کشیده خدای</p><p>درین پر خلل چار دیوار خویش</p><p>مشو یک زمان غافل از کار خویش</p><p>به هر جا فتد رخنه فتنه زای</p><p>به یک مشت گل دست رحمت گشای</p><p>مبادا که دور از گل تازه ای</p><p>شود رخنه تنگ دروازه ای</p><p>درآید ز دروازه خیل بلا</p><p>بگیرد در و بام سیل بلا</p><p>به هر جا بود زین سرا خانه ای</p><p>شود خالی از گنج ویرانه ای</p><p>صدای خوش است این کهن طاق را</p><p>که عدل است معموری آفاق را</p><p>ز عدل است این گوی گردان به پای</p><p>ز عدل است این تنگ میدان به جای</p><p>اگر عدل نبود نماند جهان</p><p>به هم در رود آشکار و نهان</p><p>هر آن دل که از عدل جان پرورد</p><p>کجا رو به ظلمات ظلم آورد</p><p>بترسد ز ظلم آن که سالم هش است</p><p>که نفرین مظلوم ظالم کش است</p><h2><a id="poem-66230" href="https://ganjoor.net/jami/7ourang/7-7/sh7">بخش ۷ - جواب از این سؤال که چون دعای مظلوم مستجاب است چرا دعای اکثر مظلومان از اجابت در حجاب است</a></h2>
<p>شنیدم که این نکته را ساده ای</p><p>بپرسید روزی ز آزاده ای</p><p>که بسیار مظلوم را دیده ایم</p><p>فراوان دعاهاش بشنیده ایم</p><p>یکی خصم را بسته غم نکرد</p><p>سر مویی از فرق او کم نکرد</p><p>بگفت آن که سنگ از دمش موم نیست</p><p>اگر زیر تیغ است مظلوم نیست</p><p>ستمکش اگر نی ستمگر بود</p><p>قبول دعایش مقرر بود</p><p>وگر شغل او هم ستم پیشگیست</p><p>دعای وی از کوته اندیشگیست</p><p>چو باشد دلش را سوی ظلم رو</p><p>نیاید دعایش فرو جز به رو</p><p>درین ظلمت آباد پر گفت و گوی</p><p>بسی ظالمانند مظلوم روی</p><p>غلام از ستم چوب بر خر شکست</p><p>به پاداش آن خواجه اش سر شکست</p><p>زد انبان آن بیوه را رخنه موش</p><p>برآورد گربه ز جانش خروش</p><p>بر آن مور گنجشک هم زور کرد</p><p>ازو دیگری معده معمور کرد</p><p>نیابد امان دیگری نیز هم</p><p>ز چیزی شود پست و ناچیز هم</p><p>همی رو چنین تا رسد سلسله</p><p>به جایی کز آنجا نشاید گله</p><p>از آنجا همه عدل مطلق بود</p><p>حق محض و خیر محقق بود</p><p>چو آنجا رسیدی خموشی به است</p><p>ز هر گفت و گو تیز هوشی به است</p><p>بیا ساقیا برگ عشرت بساز</p><p>مکن در به روی حریفان فراز</p><p>که از دولت شه نه کاووس و کی</p><p>بگیریم جام و بنوشیم می</p><p>بیا مطربا مرحبایی بزن</p><p>دعایی بگوی و نوایی بزن</p><p>که طبع شه از هر غم آزاد باد</p><p>به عدلش همه عالم آباد باد</p><h2><a id="poem-66231" href="https://ganjoor.net/jami/7ourang/7-7/sh8">بخش ۸ - گوش خالی فرزند ارجمند را به گوهر پند گوهر بند کردن و لوح ساده اش را به نقوش نصیحت نشانمند ساختن</a></h2>
<p>بیا ای جگر گوشه فرزند من</p><p>بنه گوش بر گوهر پند من</p><p>صدف وار بنشین دمی لب خموش</p><p>چو گوهر فشانم به من دار گوش</p><p>شنو پند و دانش به آن یار کن</p><p>چو دانستی آنگه به آن کار کن</p><p>ز گوش ار نیفتد به دل نور هوش</p><p>چه سوراخ موش و چه سوراخ گوش</p><p>به دانش که با آن کنش یار نیست</p><p>به جز ناخردمند را کار نیست</p><p>نیاید ز دل سرمه دانیت خوش</p><p>چو نبود ازان دیده ات سرمه کش</p><p>بزرگان که تعلیم دین کرده اند</p><p>به خردان وصیت چنین کرده اند</p><p>که ای همچو خورشید روشن ضمیر</p><p>چو صبح از صفا شیوه صدق گیر</p><p>به هر کار دل با خدا راست دار</p><p>که از راستکاری شوی رستگار</p><p>به طاعت چه حاصل که پشتت دوتاست</p><p>چو روی دلت نیست با قبله راست</p><p>همی باش روشندل و صاف رای</p><p>به انصاف با بندگان خدای</p><p>به هر ناکس و کس درین کارگاه</p><p>ز خود می ده انصاف و از کس مخواه</p><p>دم صبحگاهان چو گردان سپهر</p><p>بر آفاق مگشای جز چشم مهر</p><p>ازان چرخ را برتری حاصل است</p><p>که هر ذره را مهر او شامل است</p><p>چو باید بزرگیت پیرانه سر</p><p>به چشم بزرگی به پیران نگر</p><p>همی کن به پیران بی کس کسی</p><p>کزین شیوه دانم به پیری رسی</p><p>به تخصیص پیری که سرور بود</p><p>به پیری به هم پیر پرور بود</p><p>به خردان به چشم حقارت مبین</p><p>بسا خرد صدر بزرگی نشین</p><p>بود قیمت گوهر از آب و رنگ</p><p>چه غم زانکه خرد است نسبت به سنگ</p><p>به هر دشمنی کان برونی بود</p><p>وگر دشمنیهاش خونی بود</p><p>به حلم و مدارا چو کوه آی پیش</p><p>ز تیغ جفایش مکش فرق خویش</p><p>به خصم درونی که آن نفس توست</p><p>ز تو بردباری نباشد درست</p><p>در آزار او تیغ خونریز باش</p><p>به خونریزیش دمبدم تیز باش</p><p>نصیحتگری بر دل دوستان</p><p>بود چون دم صبح بر بوستان</p><p>به باغ ار نباشد صبا بهره ده</p><p>ز دل غنچه را کی گشاید گره</p><p>به درویش محتاج بخشش نمای</p><p>فرو بسته کارش به بخشش گشای</p><p>بود او چو لب تشنه کشت و تو میغ</p><p>چرا داری از کشت باران دریغ</p><p>ز نادان که اسراردان سخن</p><p>نباشد بگردان عنان سخن</p><p>چو گردد ازو خرمنت شعله خیز</p><p>پی کشتن شعله روغن مریز</p><p>تواضع کن آن را که دانشور است</p><p>به دانش ز تو قدر او برتر است</p><p>بود دانش آب و زمین بلند</p><p>ز آب روان کی شود بهره مند</p><p>کی افتد به کف مرد را در ناب</p><p>سر خود نبرده فرو زیر آب</p><p>زبان سوده شد زین سخن خامه را</p><p>ورق شد سیه زین رقم نامه را</p><p>چه خوش گفت دانا که در خانه کس</p><p>چو باشد ز گوینده یک حرف بس</p><p>همان به که در کوی دل ره کنیم</p><p>زبان را بدین حرف کوته کنیم</p><p>بیا ساقی و طرح نو درفکن</p><p>گلین خشت از طارم خم بکن</p><p>برآور به خلوتگه جست و جوی</p><p>به آن خشت بر من در گفت و گوی</p><p>بیا مطرب و عود را ساز ده</p><p>ز تار ویم بر زبان بند نه</p><p>چو او پرده سازد شوم جمله گوش</p><p>نشینم ز بیهوده گویی خموش</p><h2><a id="poem-66232" href="https://ganjoor.net/jami/7ourang/7-7/sh9">بخش ۹ - در نصیحت نفس مفلس از بضاعت طاعت و دلالت وی به طریق تجرید و قناعت</a></h2>
<p>دلا دیده دوربین برگشای</p><p>درین دیر دیرینه دیرپای</p><p>ببین غور دور شبانروزیش</p><p>به خورشید و مه عالم افروزیش</p><p>نگویم قدیم است از آغاز کار</p><p>که باشد قدم خاصه کردگار</p><p>حدوث ار چه شد سکه نام او</p><p>نداند کس آغاز و انجام او</p><p>شب و روز او چون دو یغمایی اند</p><p>دو پیمانه عمر پیمایی اند</p><p>دو طرار هشیار و تو خفته مست</p><p>پی کیسه ببریدنت تیز دست</p><p>ز نقد امانی تو را کیسه پر</p><p>به جان دشمن کیسه پر کیسه بر</p><p>چو کیسه به سیم و زر آکنده است</p><p>دل کیسه داران پراکنده است</p><p>یکی جمع شو زین پراکندگی</p><p>تهی کن دل از کیسه آکندگی</p><p>به عبرت نظر کن که گردون چه کرد</p><p>فریدون کجا رفت و قارون چه کرد</p><p>پی گنج بردند بسیار رنج</p><p>کنون خاک ریزند بر سر چو گنج</p><p>پی عزت نفس خواری مکش</p><p>ز حرص و طمع خاکساری مکش</p><p>چه خوش گفت آن صوفی سفره دار</p><p>که نبود جهان جز یکی سفره وار</p><p>ازین سفره بنگر که در مرگ و زیست</p><p>نصیب تو با این همه خلق چیست</p><p>نصیب تو زان نیست یک لقمه بیش</p><p>منه بهر آن رنج بر جان خویش</p><p>اگر خواهدت از جگر خون چکید</p><p>نخواهد نصیب تو افزون رسید</p><p>طلب را نمی گویم انکار کن</p><p>طلب کن ولیکن به هنجار کن</p><p>به مردار جویی چو کرکس مباش</p><p>گرفتار هر ناکس و کس مباش</p><p>پی لقمه چون سگ تملق مکن</p><p>به فتراک دونان تعلق مکن</p><p>رهان گردن از بار غل طمع</p><p>فشان دامن از خار ذل طمع</p><p>طمع پای دل را به جز بند نیست</p><p>طمع کار مرد خردمند نیست</p><p>طمع هر کجا حلقه بر در زند</p><p>خرد خیمه زانجا فراتر زند</p><p>میامیز چون آب با هر کسی</p><p>میاویز چون باد در هر خسی</p><p>نیابی به جز ناکسی از کسان</p><p>نبینی به جز دیده ریش از خسان</p><p>خلاصی تو زآبرو ریختن</p><p>چه بخشد به مردم نیامیختن</p><p>خوش آن کو درین لاجوردی رواق</p><p>ز آمیزش جفت طاق است طاق</p><p>دلش بسته خویش و پیوند نیست</p><p>به سودای بیگانگان بند نیست</p><p>بود عیسی آساش همت قوی</p><p>به تنها نشینی و یکتا روی</p><p>نه زین دامگه بند بر گردنش</p><p>نه زین خاکدان گرد بر دامنش</p><p>کفش صفر و زان قدر او چون عدد</p><p>یکی گشته ده، ده رسیده به صد</p><p>ازان صفر بختش به فرخندگی</p><p>به هر گوش ازو حلقه بندگی</p><p>ز گیتی به هر خشک و تر ساخته</p><p>ز هر آرزو سینه پرداخته</p><p>نگشته چو گل پایبند خسان</p><p>نیاورده سر در کمند کسان</p><p>ببندد ز پیرامن شهر بار</p><p>کشد گردن از منت شهریار</p><p>بر اهل ولایت نیاید پدید</p><p>که تا ننگ والی نباید کشید</p><h2><a id="poem-66233" href="https://ganjoor.net/jami/7ourang/7-7/sh10">بخش ۱۰ - حکایت آن از قافله حاجیان دور افتاده با آن پیر زال در بادیه قناعت بر قدم توکل ایستاده</a></h2>
<p>یکی کعبه رو گم شد از قافله</p><p>نه همراه او زاد نی راحله</p><p>پی طعمه هر چند همت گماشت</p><p>نیامد به چشمش گه شام و چاشت</p><p>ز زنگار گون گرد خوان سپهر</p><p>به جز گرده ماه یا قرص مهر</p><p>ندید از نم چشمه سار سراب</p><p>به جز کاسه چشم حسرت پر آب</p><p>همی گشت چون باد در گرد و خاک</p><p>به هر دشت و وادی به صد ترس و باک</p><p>سیه خانه ای دید ناگه ز دور</p><p>خوش آینده چون خال بر روی حور</p><p>منور شدش چشم ها زان سواد</p><p>خضروار رو در سیاهی نهاد</p><p>زنی یافت چون نافه اش پوست خشک</p><p>بر او گشته کافور موی چو مشک</p><p>به فرقش ز عز قناعت قناع</p><p>ز فرمان حرصش سر امتناع</p><p>بدو گفت کای مادر مهربان</p><p>که باشد ز وصف تو قاصر زبان</p><p>ز بی قوتیم تنگ گشته نفس</p><p>به یک خشک نانم به فریاد رس</p><p>بگفتا که دارم من از نان فراغ</p><p>نخورده درین دشت نان جز کلاغ</p><p>بود فارغ از فکر نان خاطرم</p><p>اگر دارمش آرزو کافرم</p><p>دمی باش کز مار یا سوسمار</p><p>کنم ماهیی ریگ پرور شکار</p><p>نه تابه ست بر آتش اینجا نه دیگ</p><p>کنم پخته از تف تفسیده ریگ</p><p>نشست از سر پای آن رهنورد</p><p>به حکم ضرورت ازان طعمه خورد</p><p>چو شد سیر ازان شوره خورده کباب</p><p>بجنبید در طبع او میل آب</p><p>نشان داد یک چشمه آبش ز دور</p><p>چو اشک ستمدیدگان تلخ و شور</p><p>بدو گفت ازان چشمه چون بازگشت</p><p>که ای بانوی بر و خاتون دشت</p><p>چرا رو نیاری به ده یا به شهر</p><p>که گیری ز هر نعمت و ناز بهر</p><p>بگفتا که هر جای شهر و ده است</p><p>یکی سفله بر خلق فرمانده است</p><p>قناعت نمودن به ناکام و کام</p><p>بدین ناگوار آب و ناخوش طعام</p><p>ازان به که بهر شکم بخردی</p><p>بود زیر فرمان همچون خودی</p><p>بیا ساقی و زان می دلپسند</p><p>که گردد ازو سفله همت بلند</p><p>فرو ریز یک جرعه در جام من</p><p>که دولت زند قرعه بر نام من</p><p>بیا مطرب و زان نو آیین سرود</p><p>که بر روی کار آرد آبم ز رود</p><p>درین کاخ زنگاری افکن خروش</p><p>فرو بند از کوس شاهیم گوش</p><h2><a id="poem-66234" href="https://ganjoor.net/jami/7ourang/7-7/sh11">بخش ۱۱ - گفتار در فضایل سخن و سخنوری و تقریب نظم این منظومه از عیب تکلف بری که نامزد است به خردنامه اسکندری</a></h2>
<p>سخن ز آسمان ها فرود آمده ست</p><p>بر اقلیم جان ها فرود آمده ست</p><p>گشاده ز اقلیم جان پر و بال</p><p>چو طاووس در جلوه گاه خیال</p><p>گهی گشته بر نی چو طفلان سوار</p><p>به روم آمده از ره زنگبار</p><p>چو عباسیان در عبای سیاه</p><p>سواد بصر ساخته جلوه گاه</p><p>گهی بادپای نفس زیر ران</p><p>برون رانده از رهگذار زبان</p><p>فرود آمده زین فضای فراخ</p><p>به دهلیزه تنگ کاخ صماخ</p><p>ز ذوق قدومش دل تیزهوش</p><p>بود دیده بر روزن چشم و گوش</p><p>ازان بنگرد جلوه ناز او</p><p>وز این بشنود دلکش آواز او</p><p>ازان جلوه کون و مکان پر شعاع</p><p>وز این نغمه جان و جهان در سماع</p><p>بود تابش ماه و مهر از سخن</p><p>بود گردش نه سپهر از سخن</p><p>دو حرفند از دفترش کاف و نون</p><p>به هستی شده نیست را رهنمون</p><p>سخن گر نبودی نبودی قلم</p><p>به لوح بیان سر نسودی قلم</p><p>قلم زوست نالان به چنگ دبیر</p><p>نوای طرب زن به لحن صریر</p><p>زبان مغنی برون زان صدا</p><p>بود چون تنی مانده از جان جدا</p><p>تهی زان نوا چنگ و دف نغز نیست</p><p>چه حاصل ازان پوست کش مغز نیست</p><p>سخن مایه سحر و افسون بود</p><p>به تخصیص وقتی که موزون بود</p><p>ازان سحر بستم زبان چند بار</p><p>وز آن نادر افسون شدم توبه کار</p><p>ولیکن چو بود آن مرا در سرشت</p><p>نگشت از سرم حرف آن سرنوشت</p><p>دگر باره گشتم به آن حرف باز</p><p>سخن را به هر صورتی حرفه ساز</p><p>زدم عمری از بی مثالان مثل</p><p>سرودم به وصف غزالان غزل</p><p>قلم وار از سر قدم ساختم</p><p>ز مشکین خطان نامه پرداختم</p><p>دم از ساده رویان رعنا زدم</p><p>غزل را ز مه خیمه بالا زدم</p><p>نمودم ره راست عشاق را</p><p>ز آوازه پر کردم آفاق را</p><p>به قصد قصاید شدم تیز گام</p><p>برآمد به نظم معمام نام</p><p>ز بیچارگی ها درین چارسوی</p><p>به قول رباعی شدم چاره جوی</p><p>کنون کرده ام پشت همت قوی</p><p>دهم مثنوی را لباس نوی</p><p>کهن مثنوی های پیران کار</p><p>که مانده ست ازان رفتگان یادگار</p><p>اگر چه روانبخش و جان پرور است</p><p>در اشعار نو لذت دیگر است</p><p>به چندین هنر پیر آراسته ست</p><p>ولی نی چو خوبان نوخاسته ست</p><p>دل نونیازان کوی امید</p><p>خط سبز خواهد نه موی سفید</p><p>نظامی که استاد این فن ویست</p><p>درین بزمگه شمع روشن ویست</p><p>ز ویرانه گنجه شد گنج سنج</p><p>رسانید گنج گهر را به پنج</p><p>چو خسرو به آن پنج همپنجه شد</p><p>وز آن بازوی فکرتش رنجه شد</p><p>کفش بود ازان گونه گوهر تهی</p><p>دهش ساخت لیک از زر ده دهی</p><p>زر از سیم اگر چند برتر بود</p><p>بسی کمتر از در و گوهر بود</p><p>من مفلس عور دور از هنر</p><p>نه در حقه گوهر نه در صره زر</p><p>درین کارگاه فسون و فسوس</p><p>ز مس ساختم پنج گنج فلوس</p><p>من و شرمساری ز ده گنجشان</p><p>که این پنج من نیست ده پنجشان</p><p>ولی داشت چون زور پایم نوی</p><p>زدم گام همت به چابک روی</p><p>گشادم به مفتاح عزم درست</p><p>در گنج گفتار را وز نخست</p><p>ز لب تحفه آوردم احرار را</p><p>به کف سبحه بسپردم ابرار را</p><p>وز آن پس چو کلک تصرف زدم</p><p>رقم بر زلیخا و یوسف زدم</p><p>چو طفلان ز نی چون فرس تاختم</p><p>به لیلی و مجنون فرس ساختم</p><p>چو زین چار شد طبع من کامیاب</p><p>کنون آورم رو به پنجم کتاب</p><p>به یک سلک خواهم چو گوهر کشید</p><p>خردنامه ها کز سکندر رسید</p><p>خردنامه زان اختیار من است</p><p>که افسانه خوانی نه کار من است</p><p>ز اسرار حکمت سخن راندن</p><p>به از قصه های کهن خواندن</p><p>ز بهرام گورش نراندم سخن</p><p>نکشتم به باغ خود آن سرو بن</p><p>چو معموره عمر شد خاک تود</p><p>ز معماری هفت پیکر چه سود</p><p>بر آن بحر یک مثنوی داشتم</p><p>که تخم حقایق در او کاشتم</p><p>همه نکته های حکیمان دین</p><p>حکایات ارباب کشف و یقین</p><p>چو این گوهرم بود زان بحر ژرف</p><p>مکرر نراندم در آن بحر حرف</p><p>سخن گر چه باشد چو آب زلال</p><p>ز تکرار خیزد غبار ملال</p><p>چو افتاد بی آن به کارم خلل</p><p>تلافیش کردم به نعم البدل</p><p>شدم از دگر بحر گوهرفشان</p><p>وز آن کردم ابرار را سبحه خوان</p><p>دریغا که بگذشت عمر شریف</p><p>به جمع قوافی و فکر ردیف</p><p>کند قافیه تنگ بر من نفس</p><p>ازان چون ردیفم فتد کار پس</p><p>نیاید برون حرفی از خامه ام</p><p>که نبود سیه رویی نامه ام</p><p>چو بر دست نبود شش انگشت خوش</p><p>چرا سازم از خامه انگشت شش</p><p>ز راه خرد خط چو بیرونی است</p><p>به کف خامه انگشت افزونی است</p><p>حضور دل از دست دادم به نقد</p><p>که بکر سخن را درآرم به عقد</p><p>رمید از من آن وین نگردید رام</p><p>گرفت آن هوا وین نیامد به دام</p><p>کنون می دهد دور چرخم به یاد</p><p>به ضرب المثل قصه غوک و خاد</p><h2><a id="poem-66235" href="https://ganjoor.net/jami/7ourang/7-7/sh12">بخش ۱۲ - حکایت آن خاد که گوش بر افسانه غوک نهاد و نقد را به امید نسیه از دست بداد</a></h2>
<p>یکی خاد مرغ هوایی شکار</p><p>فرو ماند از ضعف پیری ز کار</p><p>ز بال و پرش زور پرواز رفت</p><p>به صید غرض چنگش از ساز رفت</p><p>ز بی قوتیش خاست از جان نفیر</p><p>وطن ساخت گرد یکی آبگیر</p><p>پس از مدتی کردن آنجا درنگ</p><p>در افتاد غوکیش ناگه به چنگ</p><p>برآورد فریاد بیچاره غوک</p><p>که ای سورم از دست تو گشته سوک</p><p>مکن یک زمان در هلاکم شتاب</p><p>زمام شتاب از هلاکم بتاب</p><p>نیم من به جز طعمه طبع کوب</p><p>نه در کام نیکم نه در معده خوب</p><p>تنم نیست جز پوستی ناگوار</p><p>به آن کی قناعت کند گوشتخوار</p><p>اگر لب گشایی به آزادیم</p><p>فرستی به دل مژده شادیم</p><p>به هر لحظه زآیین سحر و فسون</p><p>به تو ماهیی را شوم رهنمون</p><p>در آب روان پرورش یافته</p><p>از الوان نعمت خورش یافته</p><p>تن او همه گوشت سر تا به دم</p><p>ازو پوست دور استخوان نیز گم</p><p>به پشت آبگون وز شکم سیم ناب</p><p>به چشمان چو عکس کواکب در آب</p><p>چو در شب سپهر از نثار کرم</p><p>همه پشت و پهلوی او پر درم</p><p>نه در طبع اهل خرد رد چو من</p><p>یکی لقمه از وی به از صد چو من</p><p>گشا لب گرت هست ازین وعده بیم</p><p>به تلقین سوگندهای عظیم</p><p>چو خاد این سخن را ز وی گوش کرد</p><p>تهی معده گی را فراموش کرد</p><p>به تلقین سوگند لب ها گشاد</p><p>ز منقار او غوک بیرون فتاد</p><p>به یک جستن افتاد در آبگیر</p><p>به حرمان دگر باره شد خاد اسیر</p><p>گرسنه به خاک تباهی نشست</p><p>نه غوکش به پنجه نه ماهی به شست</p><p>منم همچو آن خاد حرمان زده</p><p>ره خرمی بر دل و جان زده</p><p>ز فکر سخن رفته از دل حضور</p><p>ز نقصان فکرم سخن پر قصور</p><p>به دستم ز محرومی بخت من</p><p>نه جمعیت دل نه لطف سخن</p><p>بیا ساقیا ساغر می بیار</p><p>فلک وار دور پیاپی بدار</p><p>ازان می که آسایش دل دهد</p><p>خلاصی ز آلایش گل دهد</p><p>بیا مطربا عود بنهاده گوش</p><p>به یک گوشمال آورش در خروش</p><p>خروشی که دل را به هوش آورد</p><p>به دانا پیام سروش آورد</p><h2><a id="poem-66236" href="https://ganjoor.net/jami/7ourang/7-7/sh13">بخش ۱۳ - آغاز سخن گستری به شروع در خردنامه اسکندری</a></h2>
<p>شناسای تاریخ های کهن</p><p>چنین رانده است از سکندر سخن</p><p>که مشاطه دولت فیلقوس</p><p>چو آراست روی زمین چون عروس</p><p>ز دمسازی این عروسش به بر</p><p>خدا داد پیرانه سر یک پسر</p><p>پسر نی که گردون صدف گوهری</p><p>فروزان ز اوج شرف اختری</p><p>ز بخشنده نامان چرخ کبود</p><p>پی نامش اسکندر آمد فرود</p><p>چو بگذشت سال وی از هفت و هشت</p><p>وزو فر شاهی فروزنده گشت</p><p>پدر صاحب عهد خود ساختش</p><p>به تاج کیانی سر افراختش</p><p>قوی پنجگان را بدو داد دست</p><p>سران را ز جز خدمتش پای بست</p><p>چو بیعت گرفتش ز گردنکشان</p><p>به سرچشمه علم دادش نشان</p><p>فرستاد پیش ارسطالسش</p><p>که گردد ز نابخردی حارسش</p><p>بدو داد پیغام کای فیلسوف</p><p>که خورشید تو رسته است از کسوف</p><p>سپهر خرد را تویی آفتاب</p><p>ز فیض تو یونان زمین نوریاب</p><p>ز دانش شود کار گیتی به ساز</p><p>ز بی دانشی کار گردد دراز</p><p>ز دل سر زند سر دانش نخست</p><p>که بر دست و پا کار گردد درست</p><p>اگر در جهان نبود آموزگار</p><p>شود تیره از بی خرد روزگار</p><p>تفاوت بود اهل تمییز را</p><p>به هر کس ندادند هر چیز را</p><p>همان به که نادان به دانا رود</p><p>که از دانشش کار بالا رود</p><p>چو نادان ز دانا کند سرکشی</p><p>نبیند ز دوران گیتی خوشی</p><p>اگر شاه دوران نباشد حکیم</p><p>بود در حضیض جهالت مقیم</p><p>ازو شیوه جهل خیزد همه</p><p>وزو میوه ظلم ریزد همه</p><p>ازو حظ بد کامگاری بود</p><p>نصیب نکو خاکساری بود</p><p>سکندر که پرورده مهدم اوست</p><p>بر او رنگ شاهی ولیعهدم اوست</p><p>ز هر نقش لوح دلش ساده است</p><p>وی نقش را قابل افتاده است</p><p>به قانون اقبال داناش کن</p><p>بر اسباب دولت تواناش کن</p><p>ز حکمت بدانسان کنش بهره مند</p><p>که سازد پس از مرگ نامم بلند</p><p>دهد گوهرش را عدالت شرف</p><p>مرا گردد اندر عدالت خلف</p><p>شود عرصه دهر آباد ازو</p><p>دل و جان غمدیدگان شاد ازو</p><p>ارسطالس این نکته ها چون شنود</p><p>به درس سکندر زبان را گشود</p><p>به حکمت چراغ دل افروختش</p><p>ره حل هر مشکل آموختش</p><p>سکندر که طبع هنر سنج داشت</p><p>به امکان درون از هنر گنج داشت</p><p>نشد ضایع اندر طلب رنجهاش</p><p>ز امکان به فعل آمد آن گنجهاش</p><p>به نقادی فکر روشن که بود</p><p>گذشت از رفیقان به هر فن که بود</p><p>به امداد استاد و همکار نیز</p><p>بدانست اسرار بسیار چیز</p><p>ز دل حرف نابخردی کاسته</p><p>به علم طبیعی شد آراسته</p><p>کشید از جمال طبایع نقاب</p><p>ز اجسام و اعراض شد بهره یاب</p><p>وز آن پس ره جهل کاهی گرفت</p><p>فروغ از علوم الهی گرفت</p><p>به یزدان شناسی علم برفراخت</p><p>ز دانش پژوهی خدا را شناخت</p><p>شد از فسحت خاطر آگهش</p><p>ریاض ریاضی تماشاگهش</p><p>ز اقلیدس اقلیدش آمد به دست</p><p>طلسمات گنج مجسطی شکست</p><p>کمالات وی شد ز قوت سرای</p><p>به سر منزل فعل محمل گشای</p><p>نهالش درین باغ کون و فساد</p><p>شکوفه برآورد و بر نیز داد</p><p>شد از گردش چرخ دیرین اساس</p><p>حقایق پذیر و دقایق شناس</p><p>بلی حکمت آنست پیش حکیم</p><p>که بر راه دانش شود مستقیم</p><p>به نور دل پاک حکمت پرست</p><p>برد پی به هر چیز آنسان که هست</p><p>چو تحسین صورت نه مقدور اوست</p><p>در آرایش باطن آورده روست</p><p>کشد خامه در دفتر آب و گل</p><p>ز دانش دهد زیور جان و دل</p><h2><a id="poem-66237" href="https://ganjoor.net/jami/7ourang/7-7/sh14">بخش ۱۴ - معارضه حکیم و لئیمی که صورت این چون سیرت آن آراسته بود و صورت آن چو سیرت این ناپیراسته</a></h2>
<p>حکیمی نه بر صورت دلپسند</p><p>ز سرمایه حسن نابهره مند</p><p>ز حد تناسب برون پیکرش</p><p>به هم ناملایم ز پا تا سرش</p><p>قدی راست چون همت سفله پست</p><p>رخی همچو زلف بتان پر شکست</p><p>ز آسیب لنگیش پا پر خلل</p><p>ز نیروی گیراییش دست شل</p><p>ز قوت تهی حقه مشت او</p><p>به فرمان او نی یک انگشت او</p><p>فضولی بدو گفت دور از قبول</p><p>که ای طبع دانا ز شکلت ملول</p><p>بدین شکل ناخوش ز حکمت ملاف</p><p>ندیده کس از تیره گل آب صاف</p><p>هر آن میوه کش نیست خوش رنگ و بوی</p><p>ز شیرینی طعم او دست شوی</p><p>به چشم عنایت مشو ناظرش</p><p>که عنوان باطن بود ظاهرش</p><p>بخندید از آن هرزه گویی حکیم</p><p>بدو گفت کای هرزه گوی سلیم</p><p>ز من این هنر بس که جان کاستم</p><p>به نقش حقایق دل آراستم</p><p>مصیقل شد آیینه سان سینه ام</p><p>دو عالم مصور در آیینه ام</p><p>ز من یافت اجناس عالم نوی</p><p>شدم عالمی نو ولی معنوی</p><p>به تکمیل معنی که مقدور بود</p><p>قصور تکاسل ز من دور بود</p><p>چو تحسین صورت به تدبیر من</p><p>نیامد مزن طعن تقصیر من</p><p>به صنع از تو گر طعنه ای راجع است</p><p>به تحقیق آن طعنه بر صانع است</p><p>به این طعنه کم ده زبان را گشاد</p><p>مده خرمن دین و دانش به باد</p><p>بیا ساقی آن باده عیب شوی</p><p>که از خم فتاده به دست سبوی</p><p>بده تا دمی عیب شویی کنم</p><p>درون فارغ از عیب جویی کنم</p><p>بیا مطرب و پرده ای خوش بساز</p><p>وز آن پرده کن چشم عیبم فراز</p><p>که تا گردم از عیبجویی خموش</p><p>شوم بر سر عیب ها پرده پوش</p><h2><a id="poem-66238" href="https://ganjoor.net/jami/7ourang/7-7/sh15">بخش ۱۵ - داستان آفتاب دولت فیلقوس به سر دیوار رسیدن و آیینه اسکندری را در مقابله آن داشتن و فروغ آن را در وی دیدن و سلطنت رابه ربقه تصرف وی در آوردن و از استاد وی ارسطو طلب وصیت کردن</a></h2>
<p>سکندر چو ز آلایش جهل پاک</p><p>شد از علم یونانیان بهره ناک</p><p>ز ناسازی روزگار شموس</p><p>نگونسار شد دولت فیلقوس</p><p>درین شش جهت کارگاه خیال</p><p>مزاجش بگشت از حد اعتدال</p><p>درین وحشت آباد پر قال و قیل</p><p>به گوش آمدش بانگ طبل رحیل</p><p>فرستاد پیش ارسطو کسی</p><p>ستایشگری کرد با او بسی</p><p>بدو گفت کای کوه فر و شکوه</p><p>سردین پرستان دانش پژوه</p><p>مرا بازوی عمر سستی گرفت</p><p>تنم کسوت نادرستی گرفت</p><p>بیا زود همراه شاگرد خویش</p><p>پذیرنده کرد و ناکرد خویش</p><p>که بر کار عمر اعتمادی نماند</p><p>وز این بند امید گشادی نماند</p><p>کمین کرد بر جان کمند اجل</p><p>به سر برد میدان سمند امل</p><p>ارسطو چو زین قصه آگاه شد</p><p>به آن قبله ملک همراه شد</p><p>رخ آورد در خدمت فیلقوس</p><p>سرافراخت از دولت پایبوس</p><p>ملک فیلقوس آن شه سرفراز</p><p>به روی سکندر چو شد دیده باز</p><p>حکیمان آن ناحیت را بخواند</p><p>طفیل سکندر به مجلس نشاند</p><p>بفرمود تا از پی آزمون</p><p>بپرسندش از مشکلات فنون</p><p>ز هر نکته کردند او را سؤال</p><p>برون آمد از عهده قیل و قال</p><p>به انصاف گردن برافراشتند</p><p>به تحسین او بانگ برداشتند</p><p>که شاها سکندر همه بخردیست</p><p>دلش روشن از پرتو ایزدیست</p><p>نمانده ست هیچ آرزو در دلش</p><p>که نبود ز دانشوری حاصلش</p><p>بر آن کس هزار آفرین بیش باد</p><p>که بر وی در گنج حکمت گشاد</p><p>جهان را ز بی حکمتی نیست بیم</p><p>چو باشد در او حاکم اینسان حکیم</p><p>ز حکمت نزاید به جز عدل و داد</p><p>ز حکمت چه امکان ظلم و فساد</p><p>چو شد واقف حال او فیلقوس</p><p>بر اهل ممالک چه روم و چه روس</p><p>دگرباره دادش به شاهی رواج</p><p>بدو کرد تسلیم اورنگ و تاج</p><p>همه سرکشان خاک راهش شدند</p><p>سلاح آوران سپاهش شدند</p><p>وز آن پس در آن پیر حکمت شناس</p><p>رخ آورد و کرد این مراد التماس</p><p>که ای گنج حکمت قلم تیز کن</p><p>خردنامه ای از نو انگیز کن</p><p>که اسرار شاهی بدان در بود</p><p>قلاووز راه سکندر بود</p><p>به هر کار کآرد درین عرصه روی</p><p>نخستین از آنجا شود بهره جوی</p><p>گر آن کار باشد به وفق خرد</p><p>به پای کفایت بدان پی برد</p><p>وگرنه بدارد ازان کار دست</p><p>کند بر سریر فراغت نشست</p><p>ارسطو چو بشنید آن سر نغز</p><p>تهی خامه را داد از اندیشه مغز</p><p>به نام خدای اول آغاز کرد</p><p>وز آن پس خردنامه ای ساز کرد</p><p>همه شرح حکم الهی در او</p><p>همه بسط دستور شاهی در او</p><p>سراسر صلاح معاد و معاش</p><p>ز بدکاری مفسدان دور باش</p><p>چو آن طرفه نامه به عنوان رسید</p><p>تک و پوی خامه به پایان رسید</p><p>دل فیلقوس از غم آزاد شد</p><p>وز آن خوش رقم خاطرش شاد شد</p><p>برآمد ز وی همره جان دمی</p><p>وز آن دم به خون غرقه شد عالمی</p><p>ازین غم دلی کو زبون نیست نیست</p><p>ز تیغ اجل غرق خون نیست نیست</p><p>خردمند را زان جگر خون بود</p><p>که هر لحظه گیتی دگرگون بود</p><p>گهی مرگ باشد گهی زندگی</p><p>گهی پادشاهی گهی بندگی</p><p>پدر را کند جا به تخته ز تخت</p><p>پسر را کند زان جگر لخت لخت</p><p>پسر را برد از قبا در کفن</p><p>پدر را زند چاک در پیرهن</p><p>خوش آن زیرک مغز بین زیر پوست</p><p>که از مرگ هر کس چه دشمن چه دوست</p><p>نیارد به دل جز غم خویشتن</p><p>ندارد به جز ماتم خویشتن</p><p>نه از مردن خصم خرم شود</p><p>نه از ماتم دوست در هم شود</p><p>بود از غم خویش دردیش خاص</p><p>که از دشمن و دوست باشد خلاص</p><p>بیا جامی از این و آن در گذر</p><p>وز این دار و گیر جهان درگذر</p><p>پی دوستان سوکداری مکن</p><p>ز خون جگر اشکباری مکن</p><p>مبین مرگ بدخواه را برگ خویش</p><p>به یاد آر ازان نوبت مرگ خویش</p><p>ز آیینه ات زنگ غفلت زدای</p><p>به هر نیک و بد چشم عبرت گشای</p><p>نگویم که بر نیک و بر بد گری</p><p>ببین مرگ ایشان و بر خود گری</p><p>غم دور و نزدیک چندین مخور</p><p>کس از تو به تو نیست نزدیکتر</p>
</body></html>