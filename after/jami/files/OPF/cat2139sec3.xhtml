<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80525" href="https://ganjoor.net/jami/divanj/khatema-hayat/ghazal-jk/sh137">شمارهٔ ۱۳۷</a></h2>
<p>چو یار زلف معنبر نبندد و نگشاید</p><p>نقاب شب ز مه و خور نبندد و نگشاید</p><p>چه تاب سیمبرم را رو ای صبا و بگویش</p><p>که دمبدم کمر زر نبندد و نگشاید</p><p>خجل ز عطر فروشم به دو زلف وی آن به</p><p>که درج غالیه را سر نبندد و نگشاید</p><p>چو جوهری سخن و خامشیش هر دو ببیند</p><p>دهان حقه گوهر نبندد و نگشاید</p><p>ز چشم خویش نبینم خواص ابر بهاران</p><p>ز گریه تا مژه تر نبندد و نگشاید</p><p>اگر کبوتر کعبه کند طواف به کویش</p><p>به عزم کعبه دگر پر نبندد و نگشاید</p><p>قدم ز کلبه جامی کشیده اند حریفان</p><p>بغیر باد بر او در نبندد و نگشاید</p><h2><a id="poem-80526" href="https://ganjoor.net/jami/divanj/khatema-hayat/ghazal-jk/sh138">شمارهٔ ۱۳۸</a></h2>
<p>حیفم آید ز خدنگ تو که بر خاک افتد</p><p>چشم دارد که بر این سینه صد چاک افتد</p><p>دوز چاک دلم از تیرگه صیاد مباد</p><p>که تو را زآتش آن شعله به فتراک افتد</p><p>تیرت آمد به هدف من ز هدف مدور هننز</p><p>غصه به حصه عاشق که نه چالاک افتد</p><p>مثل تو زیر فلک چون طلبم چون دانم</p><p>کین صدف را نه چو تو یک گهر پاک افتد</p><p>همچو می می خوریم خون و نمی داری باک</p><p>کس مبادا که حریف چو تو بی باک افتد</p><p>بر سر سبزه و گل گشت چمن کن که مباد</p><p>سایه سرو قدت بر خس و خاشاک افتد</p><p>جامی از زهر جداییت فتاده به هلاک</p><p>وای جان وی اگر کار به تریاک افتد</p><h2><a id="poem-80527" href="https://ganjoor.net/jami/divanj/khatema-hayat/ghazal-jk/sh139">شمارهٔ ۱۳۹</a></h2>
<p>دل خون و جگر پرخون بار دگرم شب شد</p><p>خونخواری امشب را اسباب مرتب شد</p><p>هر جام که ساقی داد از بخل مرا نیمه</p><p>چون یاد لبت کردم از گریه لبالب شد</p><p>بگرفت تب هجرم درد سر من اکنون</p><p>از بودن سر بر تن خاصیت آن تب شد</p><p>دی مست برون راندی بس سر که اسیران را</p><p>چون گوی به میدانت زیر سم مرکب شد</p><p>هر لحظه سواد غم آرم به بیاض دل</p><p>تا دوده آه من با گریه مرکب شد</p><p>افتاد دل صدکس سی پاره به راه تو</p><p>هرگه که به بر مصحف میلت سوی مکتب شد</p><p>آب است تو را غبغب پیدا شود آب از چه</p><p>چون است که از آبت پیدا چه غبغب شد</p><p>یا رب چه کمان است آن ابرو که ازو هر شب</p><p>بس رخنه که در گردون از ناوک یارب شد</p><p>جانی تو و از قالب چاره نبود جان را</p><p>بازی آی که جامی را جان بهر تو قالب شد</p><h2><a id="poem-80528" href="https://ganjoor.net/jami/divanj/khatema-hayat/ghazal-jk/sh140">شمارهٔ ۱۴۰</a></h2>
<p>عاشقان از خطت چو یاد کنند</p><p>از سویدای دل مداد کنند</p><p>نامه شوق او به کلک مژه</p><p>بر بیاض بصر سواد کنند</p><p>مرده را جان مده ز لب که مباد</p><p>از بشر بیشت اعتقاد کنند</p><p>جان و دل بی تو روی در عدم اند</p><p>روی بنما که خیر باد کنند</p><p>سایلان سرشک گر مروم</p><p>جز به کویت کی ایستاد کنند</p><p>عهد تو سست و وعده ات نه درست</p><p>بر تو مردم چه اعتماد کنند</p><p>هرگز اهل نظر نبینندت</p><p>که نه آغاز «ان یکاد» کنند</p><p>چون رسی خوی کنان به باغ سزد</p><p>که به گل همدمانت باد کنند</p><p>جامیان سرشدی به علم نظر</p><p>شاید ار نامت اوستاد کنند</p><h2><a id="poem-80529" href="https://ganjoor.net/jami/divanj/khatema-hayat/ghazal-jk/sh141">شمارهٔ ۱۴۱</a></h2>
<p>از سرو قدت کج نظران را چه گشاید</p><p>وز خاک درت بصران را چه گشاید</p><p>جز خون گره بسته به نوک مژه شبها</p><p>از لعل تو خونین جگران را چه گشاید</p><p>جز با دگران دیدنت از دور به حسرت</p><p>از وصل تو بی سیم و زران را چه گشاید</p><p>زر گشت مرا چهره و گر زر نگشایم</p><p>زین وجه چو تو سیمبران را چه گشاید</p><p>سیم است برت ور کمر زر نگشایی</p><p>از سیم تو زرین کمران را چه گشاید</p><p>آرد خبر از یوسف ما پیرهن گل</p><p>از نکهت گل بی خبران را چه گشاید</p><p>بر جامی بیدل زبتان جز در محنت</p><p>نگشاد ندانم دگران را چه گشاید</p><h2><a id="poem-80530" href="https://ganjoor.net/jami/divanj/khatema-hayat/ghazal-jk/sh142">شمارهٔ ۱۴۲</a></h2>
<p>هر شبم بی تو به صد غم بگذرد</p><p>شب چنین بر عاشقان کم بگذرد</p><p>بس که بر روی زمین می بارم اشک</p><p>ترسم از روی دگر نم بگذرد</p><p>نقد دل گم کرده ام ای کاش باد</p><p>موی مویت را به خم خم بگذرد</p><p>باد ذوق زخم تو بر من حرام</p><p>بر دلم گر یاد مرهم بگذرد</p><p>روز شادی رفت زود و غم رسید</p><p>بر نیاید دیر کین هم بگذرد</p><p>رخنه رخنه شد رخم از بس بر او</p><p>از مژه سیل دمادم بگذرد</p><p>باد سور ایام تو یکسر چه باک</p><p>عمر جامی گر به ماتم بگذرد</p><h2><a id="poem-80531" href="https://ganjoor.net/jami/divanj/khatema-hayat/ghazal-jk/sh143">شمارهٔ ۱۴۳</a></h2>
<p>کی بود کی که شب محنت من روز شود</p><p>صبح اقبال من آن روی دل افروز شود</p><p>بی تو از سینه چو خواهم که برآرم نفسی</p><p>نارسیده به دلم آه جگرسوز شود</p><p>کی شود دوخته چاک دلم از تیغ غمت</p><p>گر به هر مو مژه ات ناوک دلدوز شود</p><p>گر مطیعش شود این گنبد فیروزه چه سود</p><p>هر که بر دولت وصل تو نه فیروز شود</p><p>چون رهم باز ز غمهای جهان گر نه غمت</p><p>مایه شادی این جان غم اندوز شود</p><p>چون الف راستی قد تو بیند چه عجب</p><p>کز پی خدمت تو دال صفت کوز شود</p><p>حرفی از سر خطت گر بنویسد جامی</p><p>پیش او پیر خرد طفل نوآموز شود</p><h2><a id="poem-80532" href="https://ganjoor.net/jami/divanj/khatema-hayat/ghazal-jk/sh144">شمارهٔ ۱۴۴</a></h2>
<p>از تنت گر قبا گشاده شود</p><p>گره از کار ما گشاده شود</p><p>صبح دولت دمد چو از رویت</p><p>سر زلف دو تا گشاده شود</p><p>در غمخانه ام ز بی یاری</p><p>از صبا بسته یا گشاده شود</p><p>چون تو مژگان به هم زنی بر دل</p><p>تیرهای بلاگشاده شود</p><p>ز ابروی توست هر خدنگ بلا</p><p>کز کمان قضا گشاده شود</p><p>هر شب از دست تو به سوی فلک</p><p>دستهای دعا گشاده شود</p><p>جامیا بر در طلب بنشین</p><p>کآخر این در تو را گشاده شود</p><h2><a id="poem-80533" href="https://ganjoor.net/jami/divanj/khatema-hayat/ghazal-jk/sh145">شمارهٔ ۱۴۵</a></h2>
<p>رخت که بر مه رخشان خطی ز نیل کشید</p><p>به چشم روشن عاشق ز سرمه میل کشید</p><p>کمال صنع ازل را تویی دلیل را</p><p>خط تو حرف خطا بر رخ دلیل کشید</p><p>دلم که دید لبت پیش روی تشنه لبیست</p><p>که در بهشت برین جام سلسبیل کشید</p><p>به زیر زلف رخت آفتاب اوج بقاست</p><p>که سایه بان به سر از پر جبرئیل کشید</p><p>غلام پیر مغانم که بهر تشنه دلان</p><p>به راه میکده خم می سبیل کشید</p><p>ز درد باده مرا رکوه پر کن ای ساقی</p><p>که میر قافله گلبانگ الرحیل کشید</p><p>بباز نقد روان بهر هر جوان جامی</p><p>که پیر ما رقم کفر بر بخیل کشید</p><h2><a id="poem-80534" href="https://ganjoor.net/jami/divanj/khatema-hayat/ghazal-jk/sh146">شمارهٔ ۱۴۶</a></h2>
<p>مدت رفتن آن مه به سفر دیر کشید</p><p>مهلت قاصد و تأخیر خبر دیر کشید</p><p>به غباری که به هر سو رود از موکب او</p><p>آرزومندی اصحاب نظر دیر کشید</p><p>ابر جود است و کرم لیک پی یک قطره</p><p>بخل ورزیش بدین تشنه جگر دیر کشید</p><p>این همه ناله مرغان به چمن زان سبب است</p><p>که نقاب از رخ گل باد سحر دیر کشید</p><p>کشتنی گشته ام از جرم بقا بی رخ او</p><p>وه که دست اجلم تیغ به سر دیر کشید</p><p>شب که آمد به سرخ خیل خیالش خجلم</p><p>که به پایش مژه ام در و گهر دیر کشید</p><p>نیست جز عشق بتان هیچ هنر جامی را</p><p>خصمی چرخ به ارباب هنر دیر کشید</p><h2><a id="poem-80535" href="https://ganjoor.net/jami/divanj/khatema-hayat/ghazal-jk/sh147">شمارهٔ ۱۴۷</a></h2>
<p>کس رخت را چو گل نظاره نکرد</p><p>که گریبان چو غنچه پاره نکرد</p><p>با دل عاشقان کند دل تو</p><p>آنچه با شیشه سنگ خاره نکرد</p><p>هر که زیر کمر میان تو دید</p><p>وای او کز بلا کناره نکرد</p><p>مه نشد شب فروز تا ز رخت</p><p>لمعه نور استعاره نکرد</p><p>جان بیچارگی دهم که لبت</p><p>دید بیچارگیم و چاره نکرد</p><p>سنگ بیدادت از عدد بدر است</p><p>ریگ صحرا کسی شماره نکرد</p><p>جامی از کارها نداشته دست</p><p>نام خود رند هیچ کاره نکرد</p><h2><a id="poem-80536" href="https://ganjoor.net/jami/divanj/khatema-hayat/ghazal-jk/sh148">شمارهٔ ۱۴۸</a></h2>
<p>چون قدح کز شراب پر گردد</p><p>چشمم از خون ناب پر گردد</p><p>ماه نو ساغر، آفتاب می است</p><p>ماه نو ز آفتاب پر گردد</p><p>بس که سوزد دلم جهان چه عجب</p><p>گر ز دود کباب پر گردد</p><p>تشنه عشق را چه سود کند</p><p>بحر و بر گر ز آب پر گردد</p><p>نکند کار نیم قطره آب</p><p>گر جهان از سراب پر گردد</p><p>عالم از تاب خور ز برقع تو</p><p>به یکی رشته تاب پر گردد</p><p>حال خود گر رقم زند جامی</p><p>پشت و روی کتاب پر گردد</p><h2><a id="poem-80537" href="https://ganjoor.net/jami/divanj/khatema-hayat/ghazal-jk/sh149">شمارهٔ ۱۴۹</a></h2>
<p>داغ هجرم لب خشک از مژه تر می‌سازد</p><p>شربت مرگ من از خون جگر می‌سازد</p><p>خط مشکین که بناگوش تو می‌آراید</p><p>فتنه تازه پی اهل نظر می‌سازد</p><p>هرکه جوید شرف وصل تو از حیله عقل</p><p>بهر بام فلک از شعبده پر می‌سازد</p><p>ساخت زر روی مرا عشق و ز خونابه دل</p><p>صورت نام تو را سکه زر می‌سازد</p><p>مفتی شهر کزو مدرسه آلود به عیب</p><p>ساکن صومعه شد تا چه هنر می‌سازد</p><p>شیخ زراق که از غیب خبر می‌گوید</p><p>سر فرو برده ندانم چه خبر می‌سازد</p><p>تا کند تحفه خسرو که بود طوطی هند</p><p>جامی از رشح نی کلک شکر می‌سازد</p><h2><a id="poem-80538" href="https://ganjoor.net/jami/divanj/khatema-hayat/ghazal-jk/sh150">شمارهٔ ۱۵۰</a></h2>
<p>دلم از رشک صبا می لرزد</p><p>کز وی آن زلف دو تا می لرزد</p><p>بس که می ترسد از آزار تنت</p><p>بند بر بند قبا می لرزد</p><p>می نهم پا که زنم دست به تو</p><p>پا جدا دست جدا می لرزد</p><p>دهد آرام زمین کوه و تنم</p><p>زیر صد کوه بلا می لرزد</p><p>جور مپسند که چتر زر شاه</p><p>بر سرش زآه گدا می لرزد</p><p>چون دعا گویمت از ترس رقیب</p><p>دست من وقت دعا می لرزد</p><p>جامی از خم شکنان دارد بیم</p><p>بر سر خمکده ها می لرزد</p><h2><a id="poem-80539" href="https://ganjoor.net/jami/divanj/khatema-hayat/ghazal-jk/sh151">شمارهٔ ۱۵۱</a></h2>
<p>رخ نمودی صفا همین باشد</p><p>خط فزودی بلا همین باشد</p><p>کارم از طره تو درهم شد</p><p>کار باد صبا همین باشد</p><p>کشمت گفته ای برای خدا</p><p>از برای خدا همین باشد</p><p>فکر وصل تو هر که را گفتم</p><p>گفت ماخولیا همین باشد</p><p>شد ز مهرت مس وجودم زر</p><p>اثر کیمیا همین باشد</p><p>تو شهی خیل نیکوان حشمت</p><p>حشمت و کبریا همین باشد</p><p>بنما ابروان که جامی را</p><p>قبله گاه دعا همین باشد</p><h2><a id="poem-80540" href="https://ganjoor.net/jami/divanj/khatema-hayat/ghazal-jk/sh152">شمارهٔ ۱۵۲</a></h2>
<p>دل تو غیر جفا نپسندد</p><p>باکس آیین وفا نپسندد</p><p>گر تو با ما ننشینی چه عجب</p><p>شه نشستن به گدا نپسندد</p><p>غیر ما گر تو پسندی صد بار</p><p>دل ما غیر تو را نپسندد</p><p>نیست جز تیره دلی کار رقیب</p><p>عشقت از اهل صفا نپسندد</p><p>هر که بر صفحه مه دیده خطت</p><p>نقش خوبان خطا نپسندد</p><p>بخت وصل تو پسندد به همه</p><p>جز فراق تو به ما نپسندد</p><p>یار اگر هجر پسندد جامی</p><p>دل قوی دار خدا نپسندد</p><h2><a id="poem-80541" href="https://ganjoor.net/jami/divanj/khatema-hayat/ghazal-jk/sh153">شمارهٔ ۱۵۳</a></h2>
<p>مست چشمت شراب را چه کند</p><p>با لبت قند ناب را چه کند</p><p>دیده روشن به توست مردم چشم</p><p>چشمه آفتاب را چه کند</p><p>هرکه را خانه قرص خورشید است</p><p>مشعل خانه تاب را چه کند</p><p>جوهری دید لعل خندانت</p><p>درج در خوشاب را چه کند</p><p>دیده بخت هر که بیدار است</p><p>با خیال تو خواب را چه کند</p><p>هر که شد در ره گدای تو پست</p><p>شاه عالی جناب را چه کند</p><p>شد به علم نظر علم جامی</p><p>شغل درس و کتاب را چه کند</p><h2><a id="poem-80542" href="https://ganjoor.net/jami/divanj/khatema-hayat/ghazal-jk/sh154">شمارهٔ ۱۵۴</a></h2>
<p>زان بت آزری خبر که دهد</p><p>زان مه خاوری خبر که دهد</p><p>دل ما مشتریست آن مه را</p><p>به مه از مشتری خبر که دهد</p><p>می دود اشک ما به هر سر راه</p><p>تا ازان لشکری خبر که دهد</p><p>بی خبر زو شدیم دیوانه</p><p>زان فسونگر پری خبر که دهد</p><p>کفش او تاج ماست شاهان را</p><p>زین بلند افسری خبر که دهد</p><p>تخت جم شد به باد منتظر است</p><p>تا ز انگشتری خبر که دهد</p><p>یار شد جور پیشه جامی را</p><p>زین نوازشگری خبر که دهد</p><h2><a id="poem-80543" href="https://ganjoor.net/jami/divanj/khatema-hayat/ghazal-jk/sh155">شمارهٔ ۱۵۵</a></h2>
<p>ز ایام خرمی نفس دیگرم نماند</p><p>جز فقر و نیستی هوس دیگرم نماند</p><p>سبحه به کف شمار بدیهای خود کنم</p><p>بیرون ز سبحه دسترس دیگرم نماند</p><p>جز وایه های طبع که آسودگیم برد</p><p>در خواب زحمت مگس دیگرم نماند</p><p>برباد رفت هستی خود رسته نفس من</p><p>در راه فقر خار و خس دیگرم نماند</p><p>کوتاه کردم از همه کس دست التماس</p><p>جز سر فقر ملتمس دیگرم نماند</p><p>آن طایرم که مانع طوف ریاض قدس</p><p>جز چارچوب تن قفس دیگرم نماند</p><p>من جامیم به ناکسی خویش مبتلا</p><p>پروای ناکسی کس دیگرم نماند</p><h2><a id="poem-80544" href="https://ganjoor.net/jami/divanj/khatema-hayat/ghazal-jk/sh156">شمارهٔ ۱۵۶</a></h2>
<p>چو از تن تیر تو جان را بدزدد</p><p>ز تیرت سینه پیکان را بدزدد</p><p>گریزم در خدا چون بینم آن چشم</p><p>مباد آن کافر ایمان را بدزدد</p><p>خطت بنهفت لب را در شگفتم</p><p>که چون خضر آب حیوان را بدزدد</p><p>زند شب رخنه دل در باغ وصلت</p><p>که تا سیب زنخدان را بدزدد</p><p>شب عاشق نگردد بی تو روشن</p><p>وگر خود ماه تابان را بدزدد</p><p>چه باشد کز عدم دزدی زند نقب</p><p>ز عمرم روز هجران را بدزدد</p><p>چو لب شد خوان حسنت را نمکدان</p><p>دلم خواهد نمکدان را بدزدد</p><p>چو خواند شعر جامی را سخندان</p><p>نه تنها شعر دیوان را بدزدد</p><h2><a id="poem-80545" href="https://ganjoor.net/jami/divanj/khatema-hayat/ghazal-jk/sh157">شمارهٔ ۱۵۷</a></h2>
<p>ماهی چو رخت فلک ندارد</p><p>قرص مه او نمک ندارد</p><p>لطفی که تو در سرشت داری</p><p>انسان چه بود ملک ندارد</p><p>خالی به رخت بزن که بی خال</p><p>چشمیست که مردمک ندارد</p><p>از باده بود نفور زاهد</p><p>قلب آرزوی محک ندارد</p><p>هرکس دهن تو دید خندان</p><p>در قسمت نقطه شک ندارد</p><p>شب بی تو مرا به زیر پهلو</p><p>گل جز خلش خسک ندارد</p><p>جامی که هزار خواب داند</p><p>جز تو سر هیچ یک ندارد</p><h2><a id="poem-80546" href="https://ganjoor.net/jami/divanj/khatema-hayat/ghazal-jk/sh158">شمارهٔ ۱۵۸</a></h2>
<p>معاشران چو می لعل در پیاله کنند</p><p>ز جم حکایت حال هزارساله کنند</p><p>وگر زبان بگشاید به عیب بی خردی</p><p>نکرده نطق به روح جمش حواله کنند</p><p>کسی به خوان نوال فلک نیارد دست</p><p>که نی به عاقبتش ز هر در نواله کنند</p><p>جمال دختر رز را نگر که حیف بود</p><p>گرش نه حاصل کونین در قباله کنند</p><p>بهار عیش چو در دی فتد خوش آن که در او</p><p>ز روی یار گل از جام باده لاله کنند</p><p>به ژاله نسبت دندانت ار کنم چه عجب</p><p>بر آبگینه دلها چو کار ژاله کنند</p><p>تنم که رگ رگ او نالد از غمت چنگیست</p><p>که تارهایش از آسیب زخمه ناله کنند</p><p>بهشت را که خریدند بی تو ساده دلان</p><p>نما جمال که آن بیع را اقاله کنند</p><p>چو شرح گفته جامی دهند نکته وران</p><p>به حل هر ورق املای صد رساله کنند</p><h2><a id="poem-80547" href="https://ganjoor.net/jami/divanj/khatema-hayat/ghazal-jk/sh159">شمارهٔ ۱۵۹</a></h2>
<p>با تو یکجا نمی توانم بود</p><p>وز تو یکتا نمی توانم بود</p><p>با تو دارم چو تن به جان پیوند</p><p>تن تنها نمی توانم بود</p><p>بر سر کوی تو ز بیم رقیب</p><p>آشکارا نمی توانم بود</p><p>بی تو بالین نشایدم ز حریر</p><p>سر به خارا نمی توانم بود</p><p>بر دلم بی تو شهر تنگ آمد</p><p>جز به صحرا نمی توانم بود</p><p>بدرم خرقه شکیبایی</p><p>چون شکیبا نمی توانم بود</p><p>بستم از ناله لب تو را زین بیش</p><p>انده افزا نمی توانم بود</p><p>من و قطع ره عدم چه کنم</p><p>بی تو قطعا نمی توانم بود</p><p>جز به آزار تیغت آسوده</p><p>جامی آسا نمی توانم بود</p><h2><a id="poem-80548" href="https://ganjoor.net/jami/divanj/khatema-hayat/ghazal-jk/sh160">شمارهٔ ۱۶۰</a></h2>
<p>زان شست و شو که در چمن از ژاله می‌رود</p><p>داغ جفای دی ز دل لاله می‌رود</p><p>ساقی بیار باده که از یک دو روزه عیش</p><p>در فصل گل کدورت یک‌ساله می‌رود</p><p>میگون لبت ز خاطر من از سه بوست شست</p><p>بختی که از ثلاثه غساله می‌رود</p><p>هر سو که کوچ کرده ما راه برگرفت</p><p>ما را ز دیده اشک و ز دل ناله می‌رود</p><p>چتر از فروغ طلعت او غرق نور شد</p><p>ماه تمام در تتق هاله می‌رود</p><p>هرجا که رفت زورق حافظ به بحر شعر</p><p>جامی سفینه تو ز دنباله می‌رود</p><p>نظم تو می‌رود ز خراسان به شاه فارس</p><p>گر شعر او ز فارس به بنگاله می‌رود</p><h2><a id="poem-80549" href="https://ganjoor.net/jami/divanj/khatema-hayat/ghazal-jk/sh161">شمارهٔ ۱۶۱</a></h2>
<p>دل باز سراسیمه سیمین ذقنی شد</p><p>مفتون شکرریزی شیرین سخنی شد</p><p>هرچند که صد زخم ز خنجر به تنم زد</p><p>هر یک پی بوسیدن دستش دهنی شد</p><p>بس شه که چو خسرو لب شیرین تو چون دید</p><p>در کوه زد از عشق سر و کوهکنی شد</p><p>از بس که ز عشقم شده مشهور به هر کوی</p><p>هرجا که نشستم ز بتان انجمنی شد</p><p>برکشته عشق تو ز دل بسته جگر خون</p><p>بنگر که شهید تو چه خونین کفنی شد</p><p>تا از تو قبا مانع من گشت به تنگم</p><p>خوش آنکه همین مانع او پیرهنی شد</p><p>جامی که ز عقل و ادب افتاده به عشق است</p><p>در محنت این کار عجب ممتحنی شد</p><h2><a id="poem-80550" href="https://ganjoor.net/jami/divanj/khatema-hayat/ghazal-jk/sh162">شمارهٔ ۱۶۲</a></h2>
<p>مرا بر نوک مژگان بس که خون دل جگر بندد</p><p>به رویت مردم چشم مرا راه نظر بندد</p><p>مزن آتش به من ای مه ز داغ هجر خویش امشب</p><p>مبادا دود من راه دمیدن بر سرح بندد</p><p>کشد لطف نقابم گاه و گه حرمان دیدارت</p><p>چو زلفت بر گل سوری نقاب از مشک بربندد</p><p>رگ جانم ز ذوق آن میان شد با کمر همبر</p><p>چو باشد از میان محروم خود را بر کمر بندد</p><p>چو نگشاید دل عاشق بجز در صحبت جانان</p><p>همان به کو در صحبت به روی خلق دربندد</p><p>به تلخی می‌گشا گه‌گه دهان در ناسزای من</p><p>ز شیرینی مبادا آن دو لب بر یکدگر بندد</p><p>چو جامی وصف آن لب‌ها نویسد رشحه کلکش</p><p>شود جلاب قند ناب و بر کاغذ شکر بندد</p><h2><a id="poem-80551" href="https://ganjoor.net/jami/divanj/khatema-hayat/ghazal-jk/sh163">شمارهٔ ۱۶۳</a></h2>
<p>سرت ز عارضه دهر دردمند مباد</p><p>زمانه بر دل شاد تو غم پسند مباد</p><p>تو جان اهل نیازی به چاربالش ناز</p><p>تنت به ناز طبیبان نیازمند مباد</p><p>ز نازکیست وجودت سرشته سر تا پای</p><p>وجود نازکت آزرده گزند مباد</p><p>برآتشین لبت آن خال کز تب افتاده ست</p><p>به چشم زخم حسودان بجز سپند مباد</p><p>علاج گریه تلخم چو جام عیش کشی</p><p>بجز تبسمت از لعل نوشخند مباد</p><p>جز آن ز سروقدان کو قبول خاطر توست</p><p>به پایبوسی رخش تو سربلند مباد</p><p>سواره چون بدر آیی ز فرق تاجوران</p><p>بغیر تاج و ز تو جز سم سمند مباد</p><p>کمند دولت سرمد تو راست هیچ سری</p><p>برون ز ربقه تسخیر این کمند مباد</p><p>نیی ست نایژه فیض خامه جامی</p><p>برآن نی از نفس عیبجوی بند مباد</p><h2><a id="poem-80552" href="https://ganjoor.net/jami/divanj/khatema-hayat/ghazal-jk/sh164">شمارهٔ ۱۶۴</a></h2>
<p>بیا که قاصد فرخنده پی ز راه رسید</p><p>رساند مژده که شاه جهان پناه رسید</p><p>فروغ نور جمالش به چشم مهر افتاد</p><p>صدای کوس جلالش به گوش ماه رسید</p><p>سرود مجلس رندان دردنوش اینست</p><p>که شاه تخت جلالت به تختگاه رسید</p><p>شدند نعره زنان ناشنیده نغمه نی</p><p>که این نوا به مقیمان خانقاه رسید</p><p>بخند گو لب مظلوم از بشارت بخت</p><p>که دادبخش به سر وقت دادخواه رسید</p><p>گناه بود کزو دور زیستم یکچند</p><p>چها به روی من از شرم این گناه رسید</p><p>چو کرد دعوی شادی دلم به مقدم او</p><p>ز اشک شادیش از هر مژه گواه رسید</p><p>رسید جذبه لطفی به هر ضعیف از وی</p><p>بدان مثابه که از کهربا به کاه رسید</p><p>به هر گدا که چو جامی فکند گوشه چشم</p><p>ز خاک راه مذلت به صدر جاه رسید</p><h2><a id="poem-80553" href="https://ganjoor.net/jami/divanj/khatema-hayat/ghazal-jk/sh165">شمارهٔ ۱۶۵</a></h2>
<p>گریه تلخ من از خنده آن لب نگرید</p><p>تشنه لب مردن من زان چه غبغب نگرید</p><p>اشکم از عکس لبش باده صفت رنگین شد</p><p>ساغر چشمم ازین باده لبالب نگرید</p><p>باده خون جگر و نقل غم و سینه کباب</p><p>بهر عیشم همه اسباب مرتب نگرید</p><p>سوختم زآتش هجران وی اینک صد داغ</p><p>همچو تبخاله مرا بر دل ازان تب نگرید</p><p>چون سواره رود آن ماه به هر گام او را</p><p>صد سر افتاده به زیر سم مرکب نگرید</p><p>خفته آن تازه جوان در تتق عزت و ناز</p><p>بر در او سر پیران مقرب نگرید</p><p>بهر نظاره آن مه چو رود لوح به کف</p><p>صف زده اهل نظر در ره مکتب نگرید</p><p>حسن رخساره به جا خاست خطش گرد عذار</p><p>روز نارفته هنوز آمدن شب نگرید</p><p>تا زند جامی غمدیده رقم شرح فراق</p><p>دود دل با نم مژگانش مرکب نگرید</p><h2><a id="poem-80554" href="https://ganjoor.net/jami/divanj/khatema-hayat/ghazal-jk/sh166">شمارهٔ ۱۶۶</a></h2>
<p>خشتی که روز مرگ مرا زیر سر نهند</p><p>دارم همین مراد کزان خاک در نهند</p><p>پیکان تو چو سرخ شود ز آتشین دلم</p><p>خوش آنکه بهر داغ مرا بر جگر نهند</p><p>صد عقدگوهر از مژه ریزم چو آن دولب</p><p>قفل عقیق بر در درج گهر نهند</p><p>ناید یکی چو دور خطت گر مهندسان</p><p>بر گل هزار دایره از مشک تر نهند</p><p>دل شد خراب عشق همان به که عقل و دین</p><p>زین پس متاع خویش به جای دگر نهند</p><p>بگشا کمر در انجمن سیم ساعدان</p><p>تا دستها به خدمت تو بر کمر نهند</p><p>شیرین لبت مدزد ز جامی که نیست عیب</p><p>گر پیش طوطیان سخنگو شکر نهند</p><h2><a id="poem-80555" href="https://ganjoor.net/jami/divanj/khatema-hayat/ghazal-jk/sh167">شمارهٔ ۱۶۷</a></h2>
<p>رقم می زد قلم وصف لب لعل تو بر کاغذ</p><p>قلم شد نیشکر وز نیشکر غرق شکر کاغذ</p><p>تنک دل را چه طاقت پیش طعن حاسدان آری</p><p>نیارد تاب زخم تیر چون باشد سپر کاغذ</p><p>بود کز زیر پا برداری و خوانی غم خود را</p><p>به خون دل نویسم وافکنم در رهگذر کاغذ</p><p>نشاید بر تو باد گرم و سرد ای شمع می خواهم</p><p>که چون فانوس سازم خانه ات را بام و در کاغذ</p><p>به کاغذهای رنگین چون بود مایل دل طفلان</p><p>کنم در نامه تو لعل از خون جگر کاغذ</p><p>پیام رقت خود داد دل از کوی تو جان را</p><p>چو آن یاری که بفرستد به یاری از سفر کاغذ</p><p>دل جامی ز بحر شعر باشد مخزن گوهر</p><p>ازان مخزن به دامن می برد اینک گهر کاغذ</p><h2><a id="poem-80556" href="https://ganjoor.net/jami/divanj/khatema-hayat/ghazal-jk/sh168">شمارهٔ ۱۶۸</a></h2>
<p>قدت سرویست جانا سایه پرور</p><p>به صد دل در هوای او صنوبر</p><p>به آن خط بردی از اهل قلم دست</p><p>نباشد آری انگشتان برابر</p><p>چنان با دعویت در تابم از شمع</p><p>که خواهم از تن او برکنم سر</p><p>همین بس در معارف وجد واعظ</p><p>که کوبد پای بر بالای منبر</p><p>رقیب ار گویدت تا پیش عشاق</p><p>مرا با خود ببر با خود میاور</p><p>به رسم تحفه گر جامی سوی فارس</p><p>فرستد این غزل را تازه و تر</p><p>ز جان فارسی گویان شیراز</p><p>برآید نعره الله اکبر</p><h2><a id="poem-80557" href="https://ganjoor.net/jami/divanj/khatema-hayat/ghazal-jk/sh169">شمارهٔ ۱۶۹</a></h2>
<p>عید شد و اندر کنار و بوسه با هم هر دو یار</p><p>یار ما ناداده بوسه می کند از ما کنار</p><p>دیدنش عید است و عیدی بوسه دادن بر لبش</p><p>ای خدا زین عید و عیدی کام مشتاقان برآر</p><p>گر دهد نشمرده از لب بوسه عیدی مرا</p><p>شکر آن دولت نیارم گفت تا روز شمار</p><p>می کنم هر روز عیدی زان دو رخ اما نکرد</p><p>زان لب نوشین مرا هرگز به عیدی شرمسار</p><p>می کنم از رنگ نو جامه به رسم عید نو</p><p>بس که خون دل همی ریزم ز چشم اشکبار</p><p>عید عشاق است و هر جا راند از نعل سمند</p><p>صد هلال عید گردد در ره او آشکار</p><p>جامیا گیرش سر ره بهر عیدی زانکه عید</p><p>غیر ازین کار گدایان نیست در هر رهگذار</p><h2><a id="poem-80558" href="https://ganjoor.net/jami/divanj/khatema-hayat/ghazal-jk/sh170">شمارهٔ ۱۷۰</a></h2>
<p>ای به نظاره کرده رو موکب ماه من نگر</p><p>خیل بتان سپاه او حشمت شاه من نگر</p><p>پی سپرم به راه او باور اگر نمی کنی</p><p>جسته ز نعل تو سنش شعله آه من نگر</p><p>هست کلاه بندگیش افسر سربلندیم</p><p>چون مه نوسپهرسا ترک کلاه من نگر</p><p>باغ تر است و تازه او خشک گیاه او منم</p><p>رفته به صرصر غمش خشک گیاه من نگر</p><p>دانه اشک شد روان بر رخ زردم از مژه</p><p>حاصل تخم مهر او دانه و کاه من نگر</p><p>باد گشاد برقعش زلف گرفت جای او</p><p>مانع دولت آمده بخت سیاه من نگر</p><p>پای بر آستانه زد کفش به سر چو جامیم</p><p>بر سر تخت سلطنت افسر جاه من نگر</p><h2><a id="poem-80559" href="https://ganjoor.net/jami/divanj/khatema-hayat/ghazal-jk/sh171">شمارهٔ ۱۷۱</a></h2>
<p>گر کنی سایه ام ای سرو خرامان بر سر</p><p>سر به پایت نهم و دیده گریان بر سر</p><p>می توان نسبت بالای تو با سرو سهی</p><p>گر بود سرو سهی را مه تابان بر سر</p><p>از گل روی تو تنها چو کنم گشت بهار</p><p>نهم از ناله همه صحن گلستان بر سر</p><p>شاه خوبان تویی امروز و گر عدل کند</p><p>تاج شاهی نهدت خسرو دوران بر سر</p><p>رخنه شد زآه دلم چرخ قویدستی کو</p><p>که فرو کوبدم این گنبد ویران بر سر</p><p>مردم از خواندن یاسین تو خیز ای زاهد</p><p>که مرا بس بود این شوخ غزلخوان بر سر</p><p>باز کن گوش عنایت سوی جامی که کند</p><p>دفتر نثر نثار تو و دیوان بر سر</p><h2><a id="poem-80560" href="https://ganjoor.net/jami/divanj/khatema-hayat/ghazal-jk/sh172">شمارهٔ ۱۷۲</a></h2>
<p>به رخسار و جبین و روی و عارض بردی ای دلبر</p><p>فروغ از صبح و نور از روز و عکس از ماه و تاب از خور</p><p>فروغ و نور و عکس و تاب رویت کرده عاشق را</p><p>بصر بینا خرد دانا روان روشن ضمیر انور</p><p>سگ و سنگ در و سگبان و دربان تو را هر شب</p><p>فتم در پا نهم بر سر برم فرمان شوم چاکر</p><p>نباشد در همه روم و ری و چین و چگل شوخی</p><p>چو تو خونریز و شورانگیز و رنگ آمیز و جنگاور</p><p>به عارض گل به مو سنبل به بر نسرین به تن سیمین</p><p>به قد طوبی به رخ جنت به خط طوطی به لب شکر</p><p>قبا دیبا کله زیبا بدن نازک کمر چابک</p><p>عبارت خوش سخن دلکش دهان کوچک میان لاغر</p><p>به زلف و طره مشکین و گفتار و لب شیرین</p><p>سمن سای و قمرفرسای و روح افزای و جان پرور</p><p>من و حرمان و یأس و رنج و محنت چون بود گردت</p><p>حصار از سنگ و سور از روی و در زآهن کلید از زر</p><p>تویی درگلشن و برزن تویی در خوبی و حشمت</p><p>گل حمرا بت رعنا مه انور شه کشور</p><p>ز ذوق مستی و مخموری و چشم و لبت دایم</p><p>کشم خرقه دهم سبحه خرم باده زنم ساغر</p><p>به فکر و نطق و شعر و خط و بال خود شدی جامی</p><p>تهی کن دل فرو خور دم شکن خامه فکن دفتر</p><h2><a id="poem-80561" href="https://ganjoor.net/jami/divanj/khatema-hayat/ghazal-jk/sh173">شمارهٔ ۱۷۳</a></h2>
<p>فصل دی کوته بود ساقی برای عیش روز</p><p>رشته گیر از شمع و از شب وصله ای بر روز دوز</p><p>از فروغ فضله شهدم چه حاصل فضل کن</p><p>وز رخ شاهد حریم مجلسم را برفروز</p><p>در جوانی بود سجده پیش شاهد عادتم</p><p>یادگاری مانده زان در پیریم این پشت کوز</p><p>نیست بر من داغی از محرومی از داغت بتر</p><p>جز بدین داغم به هر داغی که می خواهی بسوز</p><p>می دهد یادم زوال عمر و حرمان از مراد</p><p>از کساد یخ فروش شهر و گرمای تموز</p><p>بر بساط قرب کی دانم نهادن پای راست</p><p>من که پای راست را از چپ نمی دانم هنوز</p><p>کم شود ای مفتی به فتوی مانع جامی ز عشق</p><p>نیست بر دیوانگان حکم یجوز و لایجوز</p><h2><a id="poem-80562" href="https://ganjoor.net/jami/divanj/khatema-hayat/ghazal-jk/sh174">شمارهٔ ۱۷۴</a></h2>
<p>ندارم دریغ از غمت هیچ چیز</p><p>که مهمان ناخوانده باشد عزیز</p><p>اگر بستیت کلک شاپور نقش</p><p>شدی خسروت بنده، شیرین کنیز</p><p>پی قیمت چون تو سیمینبری</p><p>بود گنج زر کمتر از یک پشیز</p><p>بود مزرع همت عاشقان</p><p>برون از حساب جریب و قفیز</p><p>دلا خواهی از عاشقی بر خوری</p><p>بشوی از همه دست وز خویش نیز</p><p>به سیل فنا ده همه رخت و پخت</p><p>به موج بلاکش همه چیز و میز</p><p>ببر جامی از چرپ و شیرین دهر</p><p>چو طفلان مکن میل جوز و مویز</p><h2><a id="poem-80563" href="https://ganjoor.net/jami/divanj/khatema-hayat/ghazal-jk/sh175">شمارهٔ ۱۷۵</a></h2>
<p>من به خون غرق و لب لعل تو در خنده هنوز</p><p>زخم کاری و من از تیغ تو شرمنده هنوز</p><p>چه عجب گر بگدازم همه شب بی تو چوشمع</p><p>عجب اینست که روز آید و من زنده هنوز</p><p>بس گرفتار که در راه وفایت شده خاک</p><p>سرو تو سایه بر آن خاک نیفکنده هنوز</p><p>نکند گرچه دگر با تو صنوبر دعوی</p><p>خورد از دست صبا مشت پراکنده هنوز</p><p>سالک از ژنده صدپاره به جایی نرسد</p><p>رشته مهر تو نادوخته در ژنده هنوز</p><p>شاه را خاتم دولت ندهد نقش مراد</p><p>در نگین حرف تمنای تو ناکنده هنوز</p><p>جامی آزاد شد از بندگی خلق ولی</p><p>همچنان هست سگ کوی تو را بنده هنوز</p><h2><a id="poem-80564" href="https://ganjoor.net/jami/divanj/khatema-hayat/ghazal-jk/sh176">شمارهٔ ۱۷۶</a></h2>
<p>آید به برم چون تو نگاری نه و هرگز</p><p>تازد به سرم چون تو سواری نه و هرگز</p><p>عمری پی یک بوسه اگر رو به تو آرم</p><p>هرگز گذرد بر لبت آری نه و هرگز</p><p>کارم چه بود عشق تو و باز غم دل</p><p>کاری به ازین دانم و باری نه و هرگز</p><p>موییست میان و سر موی است دهانت</p><p>بوسی بود امکان و کناری نه و هرگز</p><p>تار سر زلف تو دراز است کسی دید</p><p>زینسان به درازی شب تاری نه و هرگز</p><p>از نرگس مخمور تو درعین خماریم</p><p>لعل تو کند دفع خماری نه و هرگز</p><p>گر خاک شود جامی دلخسته نشیند</p><p>زین بر دل پاک تو غباری نه و هرگز</p><h2><a id="poem-80565" href="https://ganjoor.net/jami/divanj/khatema-hayat/ghazal-jk/sh177">شمارهٔ ۱۷۷</a></h2>
<p>در لطف بود گل ز تو افزون نه و هرگز</p><p>یا سرو چو بالای تو موزون نه و هرگز</p><p>گردد خجل از روی تو خورشید فلک روز</p><p>شب با تو برآید مه گردون نه و هرگز</p><p>سر در خم زلف تو بود خلق جهان را</p><p>باشد کس ازین سلسله بیرون نه و هرگز</p><p>خونریز مرا کن به غم خویش حواله</p><p>تیغت سزد آلوده بدین خون نه و هرگز</p><p>فردا که فتد کار به میزان عدالت</p><p>چربد ز غم من غم مجنون نه و هرگز</p><p>دارم به دل از مار سر زلف تو زخمی</p><p>بهتر شود این زخم به افسون نه و هرگز</p><p>عهد تو و جامی ز ازل تا ابد آمد</p><p>هرگز شود این عهد دگرگون نه و هرگز</p><h2><a id="poem-80566" href="https://ganjoor.net/jami/divanj/khatema-hayat/ghazal-jk/sh178">شمارهٔ ۱۷۸</a></h2>
<p>یا به شمشیر جفا در جگرم چاک انداز</p><p>یا به رحمت نظری بر من غمناک انداز</p><p>تشنه لب خاک شدم در هوس لعل لبت</p><p>ساغر می بکش و جرعه بر این خاک انداز</p><p>سگ طوق توام آن دم که کنی عزم شکار</p><p>طوق در گردنم از حلقه فتراک انداز</p><p>رخ فروزان به تماشای گل و لاله خرام</p><p>آتش از رشک به مشتی خس و خاشاک انداز</p><p>بگشا لب به حدیثی و خردمندان را</p><p>سری از غیب در آیینه ادراک انداز</p><p>چند صاحبنظران درد غم و درد کشند</p><p>ای قضا سنگ به خمخانه افلاک انداز</p><p>جامی از عشق چه نالی که تو را گفت که دل</p><p>در کف سنگدلی سرکش و بی باک انداز</p><h2><a id="poem-80567" href="https://ganjoor.net/jami/divanj/khatema-hayat/ghazal-jk/sh179">شمارهٔ ۱۷۹</a></h2>
<p>آن سرو ناز کیست نهاده کلاه کژ</p><p>مستی‌ست گوییا که نهد پا به راه کژ</p><p>چون تازه شاخ گل که تمایل کند ز باد</p><p>گاه از خواص باده شود راست گاه کژ</p><p>حرفی‌ست بر لطافت صنع دبیر دال</p><p>بر لوح عارضش سر زلف سیاه کژ</p><p>افتم خمیده پشت به راهش که دور نیست</p><p>در پای سرو راست که خیزد گیاه کژ</p><p>خواهی شکار صید مراد آه کش دلا</p><p>کمتر فتد ز صوب غرض تیر آه کژ</p><p>خوش خاطرم ز دوست به افسانه وصال</p><p>خواه آن فسانه راست بود زو و خواه کژ</p><p>جامی به چاه جاه مشو سرنگون فرو</p><p>بس مرد راست کو شود از میل جاه کژ</p><h2><a id="poem-80568" href="https://ganjoor.net/jami/divanj/khatema-hayat/ghazal-jk/sh180">شمارهٔ ۱۸۰</a></h2>
<p>چو دید اشک روان مرا ستاره شناس</p><p>گرفت طالعم از سیر این ستاره قیاس</p><p>دهانت در ظلمات عدم نهان مانده ست</p><p>نه خضر برده به آن چشمه راه نی الیاس</p><p>رسیدم از خلش دل به جان دلم گویی</p><p>ز غمزه های تو خورده ست خرده الماس</p><p>ز اهل زهد ملول است طبع دردکشان</p><p>خواص را چه سر صحبت عوام الناس</p><p>میان نازکت افزون بود ز فهم عقول</p><p>چو سر غیب که بیرون بود ز درک حواس</p><p>جفای چرخ مرا بس سرم به سنگ ستم</p><p>مساز خرد و منه پیش آسیا دستاس</p><p>ز سر صبح ازل می زند نفس جامی</p><p>مباد شغل تو جز پاسداری انفاس</p><h2><a id="poem-80569" href="https://ganjoor.net/jami/divanj/khatema-hayat/ghazal-jk/sh181">شمارهٔ ۱۸۱</a></h2>
<p>خنده ای زد لب تو بر من گریان که مپرس</p><p>شاکرم از لب خندان تو چندان که مپرس</p><p>یاد آن روز که سر دهنت پرسیدم</p><p>لب گرفتی ز سر ناز به دندان که مپرس</p><p>روزی از بیم کسان زیر لبم پرسیدی</p><p>یافتم ذوقی ازان پرسش پنهان که مپرس</p><p>سر خوبانی و سامان جهان آشوبان</p><p>بی تو زانسان شده ام بی سر و سامان که مپرس</p><p>بامدادان که به گردن فکنی خلعت ناز</p><p>فتنه ها برزندت سر ز گریبان که مپرس</p><p>چه غم از ضربت چوگان ملامت که بود</p><p>با خودم حالی ازان گوی زنخدان که مپرس</p><p>بی تو جامی چو تنی مانده ز جان است جدا</p><p>از تن خویش که می گویدت ای جان که مپرس</p><h2><a id="poem-80570" href="https://ganjoor.net/jami/divanj/khatema-hayat/ghazal-jk/sh182">شمارهٔ ۱۸۲</a></h2>
<p>منم امروز و حالتی که مپرس</p><p>وز وداعت ملالتی که مپرس</p><p>رفتی و بی تو جان نرفت از تن</p><p>دارم از تو خجالتی که مپرس</p><p>مانده ز انکار عشق توست فقیه</p><p>در حجاب جهالتی که مپرس</p><p>مرغ تیر تو کرده نامه به پر</p><p>در هلاکم رسالتی که مپرس</p><p>بس هدایت طلب که از زلفت</p><p>رفته راه ظلالتی که مپرس</p><p>بهر آیینگیت صوفی شهر</p><p>داده دل را صقالتی که مپرس</p><p>شد چو طوطی ز شکرت جامی</p><p>مرغ شیرین مقالتی که مپرس</p><h2><a id="poem-80571" href="https://ganjoor.net/jami/divanj/khatema-hayat/ghazal-jk/sh183">شمارهٔ ۱۸۳</a></h2>
<p>دل سپردم به دلبری که مپرس</p><p>سرو قدی سمنبری که مپرس</p><p>با رقیبان همه وفا و کرم</p><p>با اسیران ستمگری که مپرس</p><p>مردم چشمم ازخیال لبش</p><p>شد توانگر به گوهری که مپرس</p><p>می رسد دمبدم ز غمزه او</p><p>بر دلم زخم نشتری که مپرس</p><p>طوطی تلخ کامم از غم هجر</p><p>آرزومند شکری که مپرس</p><p>ای که پرسی ز قبله نظرم</p><p>طلعت ماه منظری که مپرس</p><p>او به خوبی سمر شد از جامی</p><p>جامی از وی سخنوری که مپرس</p><h2><a id="poem-80572" href="https://ganjoor.net/jami/divanj/khatema-hayat/ghazal-jk/sh184">شمارهٔ ۱۸۴</a></h2>
<p>لطافت لب او بین و از زلال مپرس</p><p>خیال ابروی او بند و از هلال مپرس</p><p>ز دست دوست شکایت به دیگران خوش نیست</p><p>ملال می نگر از موجب ملال مپرس</p><p>به گوی گفت کسی حال چیست گفت ببین</p><p>فتاده در خم چوگان مرا و حال مپرس</p><p>شود ز پیر مغان حل مشکلات طریق</p><p>رموز عاشقی از پیر ماه و سال مپرس</p><p>به سر رنج و بلا جز رسیدگان نرسند</p><p>ز طفل حکمت آزار گوشمال مپرس</p><p>بتافت پرتو وصلش پس از هزار الم</p><p>کنون ز محنت اندیشه زوال مپرس</p><p>ز سر عشق اگر بوی برده ای جامی</p><p>حدیث هجر مگو قصه وصال مپرس</p><h2><a id="poem-80573" href="https://ganjoor.net/jami/divanj/khatema-hayat/ghazal-jk/sh185">شمارهٔ ۱۸۵</a></h2>
<p>تیر باران رسد از قوس قزح بر نرگس</p><p>سر ازین سهم کشد در سپر زر نرگس</p><p>جام زر بین که ز اثنای چو سیم انگشتان</p><p>چون نموده ست چو خوبان سمنبر نرگس</p><p>گنج قارون بدر آورد همانا ز زمین</p><p>که چنین از زر و سیم است توانگر نرگس</p><p>آبروی دگر آورد چمن را که نوشت</p><p>بر مطول الفی میم مدور نرگس</p><p>هست مستی که ز گل سرزده در حشر بهار</p><p>سرخوش از کاسه سر ساخته ساغر نرگس</p><p>طرفه مرغیست که دارد به چمن چون طاووس</p><p>از زر ناب گلی تعبیه در پر نرگس</p><p>قدر نسرین و گل از شاخ بلند است ولی</p><p>بر لب جوی بود از همه برتر نرگس</p><p>به هواداری والا علم دولت شاه</p><p>چشم بنهاده به بالای صنوبر نرگس</p><p>جامی آسا همه تن چشم شده تا که کند</p><p>التماس نظر از شاه دلاور نرگس</p><h2><a id="poem-80574" href="https://ganjoor.net/jami/divanj/khatema-hayat/ghazal-jk/sh186">شمارهٔ ۱۸۶</a></h2>
<p>تا به چشمت شده در ناز برابر نرگس</p><p>نازنینان چمن راست نظر بر نرگس</p><p>گر به مستانه دو چشمت کنم او را نسبت</p><p>کند از گریه شادی مژه ها تر نرگس</p><p>در تماشای چمن چشم تو هر جا که فتد</p><p>مست چشم تو برآرد ز زمین سر نرگس</p><p>بزم عشرت به سر سبزه و گل کش که شوند</p><p>جام بزم تو یکی لاله و دیگر نرگس</p><p>چون به بالای تو ماند به هزاران سوزن</p><p>دوخت دیده به تماشای صنوبر نرگس</p><p>در چمن هر سحر از شوق توأم پیچیده</p><p>گاه در سنبل سیراب و گهی در نرگس</p><p>وصف خط سیهت خوانده ام از هر سنبل</p><p>شیوه چشم خوشت دیده ام از هر نرگس</p><p>جامی احسنت که از بهر سواد غزلت</p><p>کرده از ساق و ورق خامه و دفتر نرگس</p><h2><a id="poem-80575" href="https://ganjoor.net/jami/divanj/khatema-hayat/ghazal-jk/sh187">شمارهٔ ۱۸۷</a></h2>
<p>مشو فریفته حسن صورت ای درویش</p><p>به روی شاهد معنی گشای دیده خویش</p><p>مکن به دیدن خوش قامتان به بالاروی</p><p>مباد مانی ازین کار و بار سر در پیش</p><p>ملاحت سخن عشق عاشقان دانند</p><p>نیافت چاشنی این نمک بجز دل ریش</p><p>طریق عقل رها کن که هیچ کس ننشست</p><p>به صدر قرب به تدبیر عقل دوراندیش</p><p>کجاست شحنه که تا شهر را بپردازد</p><p>ز سفلگان مسلمان نمای کافرکیش</p><p>شبان به خواب وز آن بی خبر که افتاده ست</p><p>هزار گرگ فزون در رمه به صورت میش</p><p>مده به مدرسه جامی ز سر وصل نشان</p><p>که بر فقیه نمی چسبد این سخن به سریش</p><h2><a id="poem-80576" href="https://ganjoor.net/jami/divanj/khatema-hayat/ghazal-jk/sh188">شمارهٔ ۱۸۸</a></h2>
<p>آشیان می سازد از خس بلبل بی صبر و هوش</p><p>می کند ز اغیار حال خویش را خاشاک پوش</p><p>وقت گل باشد غنیمت جز به عشرت مگذران</p><p>دمبدم در گوش هوشم گوید این معنی سروش</p><p>روی همت کی کند در مسند تمکین شاه</p><p>چون نهد بر خم می پشت فراغت میفروش</p><p>ضعف پیری را دوا کردم طلب گفت آن حکیم</p><p>نوجوانی جوی و بر رویش شراب لعل نوش</p><p>در چمن از لذت گفت و شنید وصف تو</p><p>غنچه ها یکسر دهان گشتند و گلها جمله گوش</p><p>داغ بر دل رخنه بر جان سر به صحرا داده ای</p><p>گله گله بی زبانان را بدین داغ و دروش</p><p>رخ نمودی جامی از وصف تو چون بندد زبان</p><p>کار بلبل نیست وقت گل که بنشیند خموش</p><h2><a id="poem-80577" href="https://ganjoor.net/jami/divanj/khatema-hayat/ghazal-jk/sh189">شمارهٔ ۱۸۹</a></h2>
<p>چون نهفتی آن دو رخ بگشا لب خندان خویش</p><p>جلوه ده بر بیدلان یک غنچه از بستان خویش</p><p>کس رطب بی خسته کم دیده ست لب از من مدوز</p><p>تا که سازم آن رطب را خسته از دندان خویش</p><p>مردم از پیراهنت دیدن چه حاجت زخم تیغ</p><p>چون به قصد قتل من بالا زنی دامان خویش</p><p>هر رگم را شد به پیکان تو پیوندی جدا</p><p>کن ترحم وز تن زارم مکش پیکان خویش</p><p>من ز تو محروم و افغان من آید سوی تو</p><p>کاش بتوانم که آیم همره افغان خویش</p><p>تا نبیند چشم در نظاره ات هر بوالهوس</p><p>از سیاست ریز خونم بر سر میدان خویش</p><p>بهر جدول زر دهد خورشید گردون لاجورد</p><p>چون کند جامی سواد از بهر تو دیوان خویش</p><h2><a id="poem-80578" href="https://ganjoor.net/jami/divanj/khatema-hayat/ghazal-jk/sh190">شمارهٔ ۱۹۰</a></h2>
<p>نگار من که باشد خانه از کوی وفا دورش</p><p>نبینم خانه ای در شهر دور از فتنه و شورش</p><p>جمالش باغ پر میوه ست غوری وش غرضناکان</p><p>خدایا در پناه خویش دار از غارت غورش</p><p>گدایی دلق خود داده به می نبود بجز شاهی</p><p>که کرده دست تجرید از لباس سلطنت عورش</p><p>شهی کز حشمتش در چشم بودی جم کم از موری</p><p>کنون در خاک بینی چشمخانه خانه مورش</p><p>هر آن مسکین مفلس کو ز زر نبود قوی بازو</p><p>به سیمین ساعد او دست بردن کی رسد زورش</p><p>مگو بی من به از مرگ است بودن زنده عاشق را</p><p>که بعد از مردن این افسانه نتوان گفت در گورش</p><p>درین شهر دو در جامی منه سور طرب کافتد</p><p>ز سنگ انداز ماتم هر زمان صد رخنه در سورش</p><h2><a id="poem-80579" href="https://ganjoor.net/jami/divanj/khatema-hayat/ghazal-jk/sh191">شمارهٔ ۱۹۱</a></h2>
<p>خوشا منازل سلمی و ربع و اطلالش</p><p>که برد رسم و اثر گردش مه و سالش</p><p>کدام کاخ سرافراخت زین نشیمن خاک</p><p>که دستبرد حوادث نکرد پامالش</p><p>عجب زناله به تنگم که ناگذشته زلب</p><p>یکی هنوز، رسد دیگری ز دنبالش</p><p>درآی ساقی و درده میی که پیش خرد</p><p>لقب عقیق مذاب است و لعل سیالش</p><p>بود که دولت مستی وبیخودی دهدم</p><p>خلاصی از غم او بار دهر و اقبالش</p><p>نسیج این غزل خوش که کس نیافته است</p><p>به قد عشق و وفا خلعتی به منوالش</p><p>هدیه ایست همانا کزان جهان مجنون</p><p>به نام جامی دلخسته کرده ارسالش</p><h2><a id="poem-80580" href="https://ganjoor.net/jami/divanj/khatema-hayat/ghazal-jk/sh192">شمارهٔ ۱۹۲</a></h2>
<p>خط عنبرین بر شکر مکش</p><p>طوق مشک چین گرد خور مکش</p><p>چشم عالمی دفع چشم را</p><p>نیلگون رقم بر قمر مکش</p><p>طوطی خطت گو چو زاغ شب</p><p>قرص مهر را زیر پر مکش</p><p>مهر نه ز لب بر دهان مرا</p><p>وز فغان من درد سر مکش</p><p>گشته عالمی فتنه بیش ازین</p><p>از جمال خود پرده در مکش</p><p>چون خیال او میهمان شود</p><p>غیر جان دلا ماحضر مکش</p><p>جامیا زدی شعله در جهان</p><p>هر دم آه گرم از جگر مکش</p><h2><a id="poem-80581" href="https://ganjoor.net/jami/divanj/khatema-hayat/ghazal-jk/sh193">شمارهٔ ۱۹۳</a></h2>
<p>دم زد دل از سر غمت از سرزنش خون کردمش</p><p>گرم از میان مردمان چون اشک بیرون کردمش</p><p>کردم عقیقین حقه ای پیدا به یاد آن دهان</p><p>یاد آمد آن دندان مرا پر در کنون کردمش</p><p>لیلی به خواب از من شبی پرسید وصف زلف تو</p><p>گفتم مسلسل نکته ها چندان که مجنون کردمش</p><p>چون خیمه را دیدم تهی از وصلت ای سرو سهی</p><p>جویی که گرد خیمه بود از گریه جیحون کردمش</p><p>یارب چه سخت آمد دلت کز بهر رحم احوال خود</p><p>هرچند افزون گفتمش بیرحمی افزون کردمش</p><p>زخمی که مار گیسویت بر جان من زد به نشد</p><p>گرچه ز افسون خوان لبت صد بار افسون کردمش</p><p>جامی که با میخوارگان می داشت همرنگی هوس</p><p>جامی دو بر وی ریختم دراعه میگون کردمش</p><h2><a id="poem-80582" href="https://ganjoor.net/jami/divanj/khatema-hayat/ghazal-jk/sh194">شمارهٔ ۱۹۴</a></h2>
<p>ای چو گلبرگ طری عارض زیبای تو خوش</p><p>گرد آن حلقه زده زلف سمن سای تو خوش</p><p>پای تا سر تو چنانی که بود بوسه زدن</p><p>بر رخ خوب تو زیبا به کف پای تو خوش</p><p>گر کنی پرسش و گر خنده زنی بر حالم</p><p>هر چه آید بود از لعل شکرخای تو خوش</p><p>خلعتی خاص بود گیسویت از شعر سیاه</p><p>که ز سر تا به قدم هست به بالای تو خوش</p><p>دیده خوش گشت چو بنشست خیال تو در او</p><p>بنشین خرم و خندان که بود جای تو خوش</p><p>وعده جنت نسیه به ورع ورزان ده</p><p>که به نقد است دل ما به تماشای تو خوش</p><p>خوش سپردی دلت امروز به درد و غم عشق</p><p>باد امروز تو خوش جامی و فردای تو خوش</p><h2><a id="poem-80583" href="https://ganjoor.net/jami/divanj/khatema-hayat/ghazal-jk/sh195">شمارهٔ ۱۹۵</a></h2>
<p>ای به سرم دمبدم تیغ جفای تو خوش</p><p>دل به نسیم تو شاد جان به هوای تو خوش</p><p>چشم و دل و جان خوشند تا شده جای تواند</p><p>خوش بنشین در همه ای همه جای تو خوش</p><p>عاشق دلخسته را وعده جنت مده</p><p>چون نشود خاطرش جز به لقای تو خوش</p><p>حال خوشی از درت کرد گدایی دلم</p><p>جز به گدایی نشد حال گدای تو خوش</p><p>عربده بگذاشتی تخم صفا کاشتی</p><p>وقت همه عاشقان شد ز صفای تو خوش</p><p>رشته پیراهنت باد تن لاغرم</p><p>تا به طفیلش زیم زیر قبای تو خوش</p><p>رخصت جامی بده تا پی دفع رمد</p><p>دیده بمالد گهی بر کف پای تو خوش</p><h2><a id="poem-80584" href="https://ganjoor.net/jami/divanj/khatema-hayat/ghazal-jk/sh196">شمارهٔ ۱۹۶</a></h2>
<p>نازنینا یک شبی با عاشقان دمساز باش</p><p>تاج رعنایی به سر سلطان تخت ناز باش</p><p>شمع مجلس شو به آن رخساره گو عشاق را</p><p>مرغ جان گرد تو چون پروانه در پرواز باش</p><p>زابروان زه کن کمان وز بهر قتل عاشقان</p><p>از مژه ناوک فکن وز غمزه تیرانداز باش</p><p>با لب لعل و خط نوخیز و زلف مشکبیز</p><p>هر بلا را اول و هر فتنه را آغاز باش</p><p>پای تا سر رحمتی هر دم مبند از ناز چشم</p><p>این در رحمت به روی بیدلان گو باز باش</p><p>تا به کی باشی دلا محروم ازان موی میان</p><p>چون کمر گردش درآ وز محرمان راز باش</p><p>خواهدت روزی به بزم وصل خواندن لطف دوست</p><p>جامیا گر هوشمندی گوش بر آواز باش</p><h2><a id="poem-80585" href="https://ganjoor.net/jami/divanj/khatema-hayat/ghazal-jk/sh197">شمارهٔ ۱۹۷</a></h2>
<p>چمن کامسال بینی ناامید از فیض بارانش</p><p>ندارد تازه جز باران اشک دل فگارانش</p><p>چو عاشق در چمن تنها رود در پای هر گلبن</p><p>ز ابر دیده خون آرد هوای گلعذارانش</p><p>بنفشه ماتم لب تشنگان باغ می دارد</p><p>که بینی در لباس نیلگون چون سوگوارانش</p><p>گل آمد شمع بزم باغ بین کز خوشنوا مرغان</p><p>چو پروانه همی گردند گرد سر هزارانش</p><p>گرفتاری ز هوش آمد خوشا مستی که بخشد می</p><p>امان از قید هشیاری و کید هوشیارانش</p><p>کسی کز شوق گلرویان بود دلتنگ چون غنچه</p><p>معاذالله که بگشاید دل از باد بهارانش</p><p>درین غمخانه کی از غم رهایی یابد آن بیدل</p><p>که بگسستند ازو پیوند صحبت غمگسارانش</p><p>چو آمد یارب از جامی که می دارد فلک زینسان</p><p>به کام دشمنان دور از جمال دوستدارانش</p><h2><a id="poem-80586" href="https://ganjoor.net/jami/divanj/khatema-hayat/ghazal-jk/sh198">شمارهٔ ۱۹۸</a></h2>
<p>نه به لطف از ستم دوست توان یافت خلاص</p><p>نه به صبر از الم دوست توان یافت خلاص</p><p>ای که گویی که به عشرت رهی از غم حاشا</p><p>کی به عشرت ز غم دوست توان یافت خلاص</p><p>جور او هر نفسی بیش و وفا کم باشد</p><p>مشکل از بیش و کم دوست توان یافت خلاص</p><p>روز و شب همدم او باش که از مرده دلی</p><p>چون مسیحا ز دم دوست توان یافت خلاص</p><p>دیده را چون رسد از گریه هجران رمدی</p><p>زان به خاک قدم دوست توان یافت خلاص</p><p>زین همه نقش خطا بر ورق دهر زده</p><p>به معنبر رقم دوست توان یافت خلاص</p><p>جامیا دیده به ره دار که از خشک لبی</p><p>به نمی از قلم دوست توان یافت خلاص</p><h2><a id="poem-80587" href="https://ganjoor.net/jami/divanj/khatema-hayat/ghazal-jk/sh199">شمارهٔ ۱۹۹</a></h2>
<p>چو خوش دمیده تو را خط به گرد آن عارض</p><p>بنفشه زار بود خط و گلستان عارض</p><p>قد تو سرو و تنت گل رخ ارغوان آمد</p><p>که دیده سرو گل اندام ارغوان عارض</p><p>ثبات و صبر و قرار دلم تمام به توست</p><p>خدای را که ز چشمم مکن نهان عارض</p><p>زمین شود همه مشک و گلاب چون تو روی</p><p>به راه مشک فشان زلف و خوی چکان عارض</p><p>رخت چو دیدم اشارت کنان آنک ماه</p><p>شد از اشارت دست منت نشان عارض</p><p>ز گل خجل شود از لاله منفعل گردد</p><p>به باغ اگر بنمایی به باغبان عارض</p><p>نما به تربیت قهر و لطف جامی را</p><p>زمان زمان سر زلف و زمان زمان عارض</p><h2><a id="poem-80588" href="https://ganjoor.net/jami/divanj/khatema-hayat/ghazal-jk/sh200">شمارهٔ ۲۰۰</a></h2>
<p>چون نسخه جمال تو خالیست از غلط</p><p>در وی چرا کشند لب و عارض تو خط</p><p>شک داشت در وجود دهانت دبیر حسن</p><p>بر لب پی شک از دو سه خال تو زد نقط</p><p>بغداد حسن را که تو در وی خلیفه ای</p><p>جاریست ز آب دیده ما بر کنار شط</p><p>منویس نامه پیش رقیب زبان دراز</p><p>خط چون توان نوشت قلم را نکرده قط</p><p>بنما میان دوباره که شکل تو کام ما</p><p>ندهد نتیجه گر نه مکرر شود وسط</p><p>آهنگ اوج عشق ز تردامنان مجوی</p><p>پرواز جره باز نیاید ز طبع بط</p><p>جامی خجل مباش گر از قحط قافیه</p><p>واقع شود به مطلع و مقطع تو را غلط</p><h2><a id="poem-80589" href="https://ganjoor.net/jami/divanj/khatema-hayat/ghazal-jk/sh201">شمارهٔ ۲۰۱</a></h2>
<p>دلم که بی تو ز هیچ آرزو ندارد حظ</p><p>ز باغ و راغ بجز رنگ و بو ندارد حظ</p><p>ز لطف طبع بود ذوق می نه از خوردن</p><p>ز باده با شکم پر سبو ندارد حظ</p><p>چه سود کوشش واعظ چو بی عنایت تو</p><p>بغیر رنج و غم از جست و جو ندارد حظ</p><p>مکش نقاب ز رخ پیش زاهدان کثیف</p><p>که جز لطیف ز روی نکو ندارد حظ</p><p>بود ز چاشنی عشق بی نصیب آن کس</p><p>که از چو تو صنمی تندخو ندارد حظ</p><p>حدیث صدر ریاست به شیخ مجلس گو</p><p>که رند دردکش از آب و رو ندارد حظ</p><p>شنو به گوش رضا گفت و گوی جامی را</p><p>که بی رضای تو از گفت و گو ندارد حظ</p><h2><a id="poem-80590" href="https://ganjoor.net/jami/divanj/khatema-hayat/ghazal-jk/sh202">شمارهٔ ۲۰۲</a></h2>
<p>زآتش عشقت علم زد رشته جانم چو شمع</p><p>اشک شد یکسر تنم وز دیده می رانم چو شمع</p><p>اینچنینم کآتش عشق تو در دل خانه کرد</p><p>خواهد آخر سر برآورد از گریبانم چو شمع</p><p>بر امید بوی تو یا پرتوی از روی تو</p><p>روز در باغم چو گل شب در شبستانم چو شمع</p><p>امشب ای صبح سعادت چند سوزم بی رخت</p><p>روی بنما تا به رویت جان برافشانم چو شمع</p><p>دیده ام تا زنده خود را کار من جز گریه نیست</p><p>طرفه تر حالی که با این گریه خندانم چو شمع</p><p>مانده ام حیران حال خود که با این ضعف تن</p><p>چون میان آب و آتش زنده می مانم چو شمع</p><p>هر شبم گویی که جامی چند سوزی بهر من</p><p>چون کنم جز سوختن کاری نمی دانم چو شمع</p><h2><a id="poem-80591" href="https://ganjoor.net/jami/divanj/khatema-hayat/ghazal-jk/sh203">شمارهٔ ۲۰۳</a></h2>
<p>عمرها آن که به سویم گذری داشت دریغ</p><p>تند بگذشت و ز حالم نظری داشت دریغ</p><p>می پرد روح به امید لب بام ویم</p><p>وه که بخت از تن من بال و پری داشت دریغ</p><p>من به وصف لب او طوطی شکرشکنم</p><p>نه کرم بود که از من شکری داشت دریغ</p><p>منم آن عاشق مفلس که سپهر از گوشم</p><p>حلقه خدمت زرین کمری داشت دریغ</p><p>بوسه نگذاشت که بر خاک کف پاش زنم</p><p>آن زلال از لب خونین جگری داشت دریغ</p><p>نیم کشته شدم از یک نظرش حیف نگر</p><p>کز عقب بهر خلاصم دگری داشت دریغ</p><p>آبرو باد ز خاک در او جامی را</p><p>که رخ از سجده هر خاک دری داشت دریغ</p><h2><a id="poem-80592" href="https://ganjoor.net/jami/divanj/khatema-hayat/ghazal-jk/sh204">شمارهٔ ۲۰۴</a></h2>
<p>کجا شد آنکه ز بغداد مستقر سلف</p><p>به حله روی نهادم ز حله رو به نجف</p><p>نجف مگوی که آن قبله جای مجد و علا</p><p>نجف مگوی که آن بارگاه عز و شرف</p><p>نهاده اهل وفا بر ستانه او روی</p><p>کشیده اهل صفا بر حوالی او صف</p><p>بر آن ستانه فرو ریختم ز جیب نیاز</p><p>ز عجز و ضعف هدایا ز فقر و فاقه تحف</p><p>ز فوت عمر گرامی و روزگار شریف</p><p>که جز به خدمت آن روضه گشته بود تلف</p><p>گهی به یا حزنا ساختم نوای حزن</p><p>گهی به یا اسفا سوختم به داغ اسف</p><p>فغان کشیدم از اندوه آن ز سینه چو چنگ</p><p>طپانچه کوفتم از درد آن به روی چو دف</p><p>بر آن شدم که چو جامی ازان حریم مراد</p><p>عنان عزم نپیچم دگر به هیچ طرف</p><p>ولی دریغ که بازم سپهر حادثه زای</p><p>زمام دولت و اقبال در ربود ز کف</p>
</body></html>