<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80389" href="https://ganjoor.net/jami/divanj/khatema-hayat/ghazal-jk/sh1">شمارهٔ ۱</a></h2>
<p>انما الله واحد و احد</p><p>صمد لم یلد و لم یولد</p><p>لایضاهیه فی الوجود سوی</p><p>لایکافیه فی البقاء احد</p><p>الذی یمسک السماء الی</p><p>امد شائه بغیر عمد</p><p>عزه دائم الی الاباد</p><p>ملکه قائم الی السرمد</p><p>نقش پیوند بارگاه ازل</p><p>کارپرداز کارگاه ابد</p><p>دفتر صنع او نخواسته است</p><p>از ورق رونق از مداد مدد</p><p>نورسان ریاض قدرت او</p><p>همه حورا جبین و طوبی قد</p><p>تازه خیزان باغ حکمت او</p><p>هم سنبل عذار و نسرین خد</p><p>ما هم طالبیم و او مطلوب</p><p>ما همه قاصدیم و او مقصد</p><p>او قدیم است و مابقی محدث</p><p>او محیط است و کائنات زبد</p><p>وحدت صرف دان حقیقت او</p><p>لیک بنموده از لباس عدد</p><p>فهو راض کما هو المرضی</p><p>و هو هاد کما هو المهتد</p><p>برتر آمد سپهر معرفتش</p><p>از عروج مهندسان به رصد</p><p>بنده جامی که از تحول حال</p><p>می شود گه مرید گه مرتد</p><p>همتی بایدش خلاص شده</p><p>زاحترام قبول و ذلت رد</p><p>دیده لایزال نادیده</p><p>از غبار وجود غیر رمد</p><h2><a id="poem-80390" href="https://ganjoor.net/jami/divanj/khatema-hayat/ghazal-jk/sh2">شمارهٔ ۲</a></h2>
<p>زهی از دو رخ شاه دنیا و دین</p><p>به مهر کتف خاتم المرسلین</p><p>ز خاتم سیمان ازان ملک یافت</p><p>که نام تواش بود نقش نگین</p><p>یسار است دنیا یمین آخرت</p><p>به زیر نگینت یسار و یمین</p><p>چو طوبی به نعلین تو سود سر</p><p>رسیده سر او به عرش برین</p><p>بود حاصل چشم حق بین تو</p><p>چه عین الیقین و چه حق الیقین</p><p>تویی آفرین گو بر ایزد که کرد</p><p>تو را از همه آفرینش گزین</p><p>هزار آفرین باد بر جان تو</p><p>به هر آفرین از جهان آفرین</p><p>سگ بندگان تو جامی که هست</p><p>سگان تو را بنده کمترین</p><p>به سر در رهت گر تواند شتافت</p><p>نیاید دگر پای او بر زمین</p><h2><a id="poem-80391" href="https://ganjoor.net/jami/divanj/khatema-hayat/ghazal-jk/sh3">شمارهٔ ۳</a></h2>
<p>برآمد شاه عشق از طور سینا</p><p>در آنجا زد علم بر دیر مینا</p><p>رخ اندر وادی بطحا برافروخت</p><p>به نور خود جهانی ساخت بینا</p><p>به روی هرکس ابواب فتوحات</p><p>به آن مفتوح شد فتحا مبینا</p><p>به آن فتح مبین بینا بگشتیم</p><p>فمن هذا لقینا ما لقینا</p><p>جنون عشق را جامی میامیز</p><p>به تدبیر شفای پورسینا</p><p>ز یکدیگر بدر زنجیر تدبیر</p><p>و قل هذا جنون العاشقینا</p><p>بود تدبیر رو در وادی شک</p><p>ازان وادی به سرحد یقین آ</p><h2><a id="poem-80392" href="https://ganjoor.net/jami/divanj/khatema-hayat/ghazal-jk/sh4">شمارهٔ ۴</a></h2>
<p>عاشقم اما نمی گویم کجا</p><p>بیخودم لیکن نمی دانم چرا</p><p>بیخودم زان می که آن را نیست جام</p><p>عاشقم جایی که آنجا نیست جا</p><p>حبذا زان می که از یک جرعه ساخت</p><p>از وجود خویشتن فانی مرا</p><p>ساقیا یک جرعه دیگر ببخش</p><p>تا شوم فانی ز پندار فنا</p><p>چون ز پندار فنا فانی شوم</p><p>برزنم سر از گریبان بقا</p><p>عشق بازم با تو فارغ آمده</p><p>از خیال غیر و پندار سوا</p><p>بلکه من هم از میان بیرون روم</p><p>جامی آسا با تو بگذارم تو را</p><h2><a id="poem-80393" href="https://ganjoor.net/jami/divanj/khatema-hayat/ghazal-jk/sh5">شمارهٔ ۵</a></h2>
<p>به اسرار حقیقت نیست جز پیر مغان دانا</p><p>له فضل علی اهل النهی علما و عرفانا</p><p>زمانی گوش بر گفتار او نه تا یقین دانی</p><p>که جز تلبیس نبود حاصل تدریس مولانا</p><p>اگر بودی کمال اندر نویسایی و خوانایی</p><p>چرا آن قبله کل نانویسا بود و ناخوانا</p><p>بیا ای کرده احیای ممات هر دل مرده</p><p>چه باشد سایه بر ما مردگان اندازی احیانا</p><p>تویی فیاض و ما قابل قبول از ما و فیض از تو</p><p>فلولاک و لولانا لما کان الذی کانا</p><p>نهان بودیم ما در تو کنون گشتی عیان در ما</p><p>فکنا فیلک اعیانا و فینا صرت اکوانا</p><p>به یکرنگی کشید از نور وحدت وقت ما جامی</p><p>فاخر انا کاولینا و اولینا کاخرانا</p><h2><a id="poem-80394" href="https://ganjoor.net/jami/divanj/khatema-hayat/ghazal-jk/sh6">شمارهٔ ۶</a></h2>
<p>هلال الکاس لم تکمل بشمس الراح کملها</p><p>که گردد چون شود پر این مه نو بدر محفل‌ها</p><p>دلم آن موج زن دریاست ز اوصاف جمال تو</p><p>که افتد صد صدف گوهر ز هر موجش به ساحل‌ها</p><p>به عزت باش با دل‌های عالی همت ای خواجه</p><p>که گر افتی ز بام آسمان بهتر کزین دل‌ها</p><p>چو هر منزل که لیلی کرده جا کعبه‌ست مجنون را</p><p>به قصد کعبه مجنون را چه حاجت قطع منزل‌ها</p><p>چو محمل را درون خالی بود از محمل‌آرایی</p><p>به زیورها چه سود آراستن بیرون محمل‌ها</p><p>کجا گردد به فکر عقل مشکل‌های عاشق حل</p><p>که صد مشکل دگر پیش آیدش از حل مشکل‌ها</p><p>چو افتد مشکلی جامی به ساقی گوی چون حافظ</p><p>الا یا ایها الساقی ادر کاسا و ناولها</p><h2><a id="poem-80395" href="https://ganjoor.net/jami/divanj/khatema-hayat/ghazal-jk/sh7">شمارهٔ ۷</a></h2>
<p>الا یا ایها الساقی می آمد حل مشکل‌ها</p><p>ز می مشکل بود توبه ادر کاسا و ناولها</p><p>چو گردد کعبه رو لیلی ز مجنون بیش ازین ناید</p><p>که ریزد خون دل از دیده بر آثار منزل‌ها</p><p>ز هر محمل چو آید بوی لیلی جای آن دارد</p><p>که گردد اشک مجنون قطره زن دنبال محمل‌ها</p><p>بمیر از خویش تا زین موج خیز غم امان یابی</p><p>که شخص مرده را زود افکند دریا به ساحل‌ها</p><p>نه لاله‌ست آن دمیده گرد کویت ز اشک محرومان</p><p>حبابی چند گویی خاست از خونابه دل‌ها</p><p>به صد ذلت سر من و آستان پیر میخانه</p><p>به شیخ محترم بادا مسلم صدر محفل‌ها</p><p>به خواب ار شعله‌های نور گردد گرد تو جامی</p><p>بشمس الراح عبرها و دور الکاس اولها</p><h2><a id="poem-80396" href="https://ganjoor.net/jami/divanj/khatema-hayat/ghazal-jk/sh8">شمارهٔ ۸</a></h2>
<p>نات سلمی و لکن لاخ برق من مغانیها</p><p>بلی منزلگه مقصود را باشد نشانی‌ها</p><p>نسیم کوی او بخشد دل امیدواران را</p><p>امید کامگاری‌ها نوید شادمانی‌ها</p><p>کجا شد آن ز روی او شبم را روشنایی‌ها</p><p>کجا رفت آن ز لعل او لبم را کامرانی‌ها</p><p>جوانی در سر و کار جوانان شد نمی‌دانم</p><p>کجایند آن جوانان یا کجا رفت آن جوانی‌ها</p><p>خضر از توست زنده عیسی از تو زنده سازنده</p><p>تویی آری به لب‌ها چشمه‌سار زندگانی‌ها</p><p>نه از زخم تو میرند آهوان در صیدگه لیکن</p><p>کنند از ذوق بر تیر و کمانت جان‌فشانی‌ها</p><p>زبان مالی به لب هردم کش از لب می‌کنم شیرین</p><p>کنی کامم ز حسرت تلخ ازین شیرین‌زبانی‌ها</p><p>بود کوه غمت بر دل گران و دل گران بر تن</p><p>ز کویت رفتم اینک وز درت بردم گرانی‌ها</p><p>رموز عشق را جامی درون ساده می‌باید</p><p>به آب می بشو لوح ضمیر از خرده‌دانی‌ها</p><h2><a id="poem-80397" href="https://ganjoor.net/jami/divanj/khatema-hayat/ghazal-jk/sh9">شمارهٔ ۹</a></h2>
<p>به افسون گر گشایی مهر این لعل شکرخارا</p><p>فرود آری ازین فیروزه گون منظر مسیحا را</p><p>بیا ساقی که گر اقبال گردون را بقا بودی</p><p>نکردی پایه تخت سکندر تاج دارا را</p><p>سفال دردی اندر ده که بهر نقل ازین مجلس</p><p>سزد گر آسمان ریزد فرو عقد ثریا را</p><p>مجو از عقل شرح دل که درد آشام میخانه</p><p>به جام می حواله کرد حل این معما را</p><p>سواد وصف خطش می کشی ای خامه صبری کن</p><p>که تا بهر مداد آرم برون از دل سویدا را</p><p>قیاس سیل چشم اشکبار ما کجا داند</p><p>جز آن کز مشت پیمودن تواند آن دریا را</p><p>ز دست ما نمی آید شمار سنگ بیدادت</p><p>نه مقدور است ز انگشتان شمردن ریگ صحرا را</p><p>مرا تو چشم بینایی و یاران جمله اغیارم</p><p>عجب نبود اگر ز اغیار پوشم چشم بینا را</p><p>عجب شوخی و رعنا وز همه کس دوستتر دارم</p><p>به یاد شوخی و رعنائیت شوخان رعنا را</p><p>گشادم نافه اسرار و خون اندر جگر کردم</p><p>حسدورزان پنهان را غرض گویان پیدا را</p><p>ز عکس اشک خویش از بس که ریزد خون دل جامی</p><p>کند رنگین کتابه هر شب این ایوان مینا را</p><h2><a id="poem-80398" href="https://ganjoor.net/jami/divanj/khatema-hayat/ghazal-jk/sh10">شمارهٔ ۱۰</a></h2>
<p>بر طرف رخ نهادی آن جعد مشکسا را</p><p>چون شب سیاه کردی روز سفید ما را</p><p>بویت به هر مشامی حیف است اگر توانم</p><p>سوی تو ره ببندم آمد شد صبا را</p><p>بعد از هجوم هجران بی دولت وصالت</p><p>باز آمدن چه امکان صبر گریز پا را</p><p>از لعل تو ز چشمم شد خون دل روانه</p><p>بس رازها که گردد از باده آشکارا</p><p>دارد رقیب با من دندان زنی به کویت</p><p>با هم نزاع دیرین باشد سگ و گدا را</p><p>باشد بنای دولت بر همت گدایان</p><p>اینست بر کتابه ایوان پادشا را</p><p>با صحبت که گیرم انس اینچنین که عشقت</p><p>بیگانه ساخت با من یاران آشنا را</p><p>فریاد ازان معلم کآموخت در دبستان</p><p>تاراج دین پیران طفلان دلربا را</p><p>جامی ز سفله طبعان کم شد صفای حالت</p><p>کردی سفال تیره جام جهان نما را</p><h2><a id="poem-80399" href="https://ganjoor.net/jami/divanj/khatema-hayat/ghazal-jk/sh11">شمارهٔ ۱۱</a></h2>
<p>سر چو ز جیب برزنی جلوه بامداد را</p><p>صبح دمد به روی تو حرز «و ان یکاد» را</p><p>زاده خاک این درم بر در دیگرم مران</p><p>داغ مفارقت منه بنده خانه زاد را</p><p>تا به سواد دیده کس جا نکند بغیر تو</p><p>گریه به سیل خون دهد مردم این سواد را</p><p>نامه رسد چو از منت روی رقیب سنگدل</p><p>کن به سواد آن سیه تجربه المداد را</p><p>دادم ندادیم چو دین بردی و داد خواستم</p><p>وه که فروگذاشتی شیوه دین و داد را</p><p>راه سفر گرفتی و آگه ازان نکردیم</p><p>آه که درنیافتم دولت خیر باد را</p><p>هست مراد هر کسی چیز دگر درین جهان</p><p>نیست مراد غیر تو جامی نامراد را</p><h2><a id="poem-80400" href="https://ganjoor.net/jami/divanj/khatema-hayat/ghazal-jk/sh12">شمارهٔ ۱۲</a></h2>
<p>کو قاصدی که شرح غم اشتیاق را</p><p>سازم پر از غزل چو خراسان عراق را</p><p>هر شب به صورت شفق از عکس خون دل</p><p>رنگین کنم کتابه این سبز طاق را</p><p>با بخت من زمانه کند اتفاق و نیست</p><p>جز هجر دوست خاصیت این اتفاق را</p><p>جز برق صبح وصل ز سر منزل امید</p><p>زایل نساخت ظلمت شام فراق را</p><p>جانم به لب رسید چو بختم به کام ریخت</p><p>این زهرناک شربت مر المذاق را</p><p>عمرم چو بر تلافی هجران امان نداد</p><p>بستم کمر تلاقی یوم التلاق را</p><p>جامی نمونه ایست ز ایوان قصر شاه</p><p>ایزد که سر به عرش کشید این رواق را</p><h2><a id="poem-80401" href="https://ganjoor.net/jami/divanj/khatema-hayat/ghazal-jk/sh13">شمارهٔ ۱۳</a></h2>
<p>عارض ز خط آراسته شد نوش لبم را</p><p>برهم زد ازان عارض و خط روز و شبم را</p><p>آن نخل طرب را چو گزیدم لب شیرین</p><p>گفتا که مکن خسته ز دندان رطبم را</p><p>دل داشت نوای طربی فرقت آن ماه</p><p>با ناله بدل کرد نوای طربم را</p><p>دارم به تو روی از همه زان دم که نهادند</p><p>در قبضه عشق تو زمام طلبم را</p><p>تب لرزه ام از آه خود از زلف کرم کن</p><p>تاری که ازان رشته ببندند تبم را</p><p>محجوبم ازان عارض خوب از سبب زلف</p><p>یارب بکش از پیش حجاب سببم را</p><p>گفت از لب میگون تو جامی سخنی چند</p><p>بفروخت به می دفتر فضل و ادبم را</p><h2><a id="poem-80402" href="https://ganjoor.net/jami/divanj/khatema-hayat/ghazal-jk/sh14">شمارهٔ ۱۴</a></h2>
<p>نبرد کعبه ام از خاطر این تمنا را</p><p>که قبله گاه کنم خیمه گاه سلمی را</p><p>چو نیست روی توجه به خیمه گاه ویم</p><p>به سوی کعبه کنم روی خود تسلی را</p><p>خیال قامت او کار سربلندان است</p><p>حریم سدره بود جا درخت طوبی را</p><p>گشاد گوشه برقع ز رویش ای صوفی</p><p>بیا مشاهده کن معنی تجلی را</p><p>به آستانه میخانه کی توان زد دست</p><p>به زیرپای نکرده سپهر اعلا را</p><p>به سجع و قافیه جامی همیشه مایل بود</p><p>ز بهر بستن زیور عروس معنا را</p><p>هجوم عشق تو ناگه رسید و یکسر برد</p><p>ز خاطرش هوس شعر و ذوق انشا را</p><h2><a id="poem-80403" href="https://ganjoor.net/jami/divanj/khatema-hayat/ghazal-jk/sh15">شمارهٔ ۱۵</a></h2>
<p>جز هوای وصل تو در سر هوس نبود مرا</p><p>گر کنی پروای من پروای کس نبود مرا</p><p>بسته جان احرام کوی توست و قالب محملش</p><p>جز دل نالان درین محمل جرس نبود مرا</p><p>مست می گردم به دور لعل تو در شهر و کوی</p><p>هیچ ترس از شحنه و بیم از عسس نبود مرا</p><p>دست می خواهم به پایت سایم و مالم به روی</p><p>بیش ازین چیزی ز لطفت ملتمس نبود مرا</p><p>یک نفس می خواهم از لعل لبت در کار خویش</p><p>لیک هرگز با تو حد این نفس نبود مرا</p><p>بعد دیرم گر دهی دشنام حالی بس مکن</p><p>زانکه صد چندین به هر دم از تو بس نبود مرا</p><p>گفته ای هر دم رسد از جامیم شعری به دست</p><p>چون کنم زین خدمتی به دسترسی نبود مرا</p><h2><a id="poem-80404" href="https://ganjoor.net/jami/divanj/khatema-hayat/ghazal-jk/sh16">شمارهٔ ۱۶</a></h2>
<p>پاره پاره دل حزین مرا</p><p>بین شرار آه آتشین مرا</p><p>پاک می کردم اشک خویش ز رخ</p><p>غرق خون ساخت آستین مرا</p><p>چشم تو گر دلم ربود چه باک</p><p>چون سلامت گذاشت دین مرا</p><p>بس که سودم به راه ناقه تو</p><p>بین چو زانوی او جبین مرا</p><p>رخ ز دورم نمودی اندر راه</p><p>زد ره عقل دوربین مرا</p><p>خط تو صف کشیده مورانند</p><p>که کمر بسته اند کین مرا</p><p>بی تو می مرد جامی و می گفت</p><p>که بقا باد نازنین مرا</p><h2><a id="poem-80405" href="https://ganjoor.net/jami/divanj/khatema-hayat/ghazal-jk/sh17">شمارهٔ ۱۷</a></h2>
<p>عید شد و عالمی کشته جولان تو را</p><p>تا که قبول اوفتد از همه قربان تو را</p><p>نعل سم توسنت حیف بود بر زمین</p><p>دیده عشاق باد عرصه میدان تو را</p><p>بردن دلهات کار، غارت دینها شعار</p><p>به که نیفتد دوچار هیچ مسلمان تو را</p><p>تیغ سیاست بکش خون اسیران بریز</p><p>دولت خوبی چو داد حشمت سلطان تو را</p><p>می فکنی تیر و من رنجه که ناگه برد</p><p>این جگر آتشین آب ز پیکان تو را</p><p>ابر سیه گو سحر روزن مشرق ببند</p><p>مطلع خورشید بس چاک گریبان تو را</p><p>راحله را جامیا ریگ حرم ساز جا</p><p>چند کند پای بند خاک خراسان تو را</p><h2><a id="poem-80406" href="https://ganjoor.net/jami/divanj/khatema-hayat/ghazal-jk/sh18">شمارهٔ ۱۸</a></h2>
<p>چنان محروم خواهد یار از دیدار خود ما را</p><p>که نپسندد نظر در روی خود یک چشم زد ما را</p><p>به کف داریم از بهر قبول ساعدش جانی</p><p>زهی دولت اگر ننهد به سینه دست رد ما را</p><p>دلی پر چاکها داریم در بحر امید از وی</p><p>مباد آن روز کاید ز آب خالی این سبد ما را</p><p>ز ما مشت خسان دور است پابوس سمند او</p><p>چنین کین بخت توسن می زند هر دم لگد ما را</p><p>بجز آواز پیکانهای او از خاک ما ناید</p><p>گر افشارد پس از مردن معاذالله لحد ما را</p><p>جسد افتد به زیر پا و جان گرد سرش گردد</p><p>چو سازد زخم تیغ او جدا جان از جسد ما را</p><p>نه حد ماست با این لطف و شیرینی سخن جامی</p><p>به یاد آن دهان از غیب می آید مدد ما را</p><h2><a id="poem-80407" href="https://ganjoor.net/jami/divanj/khatema-hayat/ghazal-jk/sh19">شمارهٔ ۱۹</a></h2>
<p>خار غم بیخ فرو برده در آب و گل ما</p><p>غنچه کم خاسته زین خار چو پر خون دل ما</p><p>بس که در راه تو ای کعبه جان گریانیم</p><p>بر سر آب چو کشتیست روان محمل ما</p><p>شب برد ناله ما خواب رفیقان سفر</p><p>به که از منزل شان دور بود منزل ما</p><p>دل نهادیم به بی حاصلی خود چه کنیم</p><p>حاصلی نیست ز سعی دل بیحاصل ما</p><p>کشته خنجر تسلیم بود عاشق تو</p><p>نیست حاجت که کشی تیغ پی بسمل ما</p><p>شغل مرغان اولی اجنحه پروانگی است</p><p>تا ز شمع رخت افروخته شد محفل ما</p><p>جامی از مشکل خود پرده چه سان بگشایم</p><p>گر نه رشح قلمت شرح کند مشکل ما</p><h2><a id="poem-80408" href="https://ganjoor.net/jami/divanj/khatema-hayat/ghazal-jk/sh20">شمارهٔ ۲۰</a></h2>
<p>به سبز خطی یار و سفیدمویی ما</p><p>که جز به خون جگر نیست سرخرویی ما</p><p>چه غم که نافه به صحرا فکند جهوی چین</p><p>خطاست پیش خط یار نافه بویی ما</p><p>ز دوستان خدا جسته ایم چاره عشق</p><p>نکرده هیچ خدادوست چاره جویی ما</p><p>به فرق ما قدح باده ریز کین باشد</p><p>ز رنگ دعوی پرهیز خرقه شویی ما</p><p>به صفحه دل ما مهر نیکوانست رقم</p><p>به حشر بس بود این دفتر نکویی ما</p><p>گرفته ایم به فکر دهان تنگ تو خوی</p><p>ببین که تا به چه حد است تنگ خویی ما</p><p>چو شعر را نبود چاره جامیا ز دروغ</p><p>به وصف راست قدان به دروغگویی ما</p><h2><a id="poem-80409" href="https://ganjoor.net/jami/divanj/khatema-hayat/ghazal-jk/sh21">شمارهٔ ۲۱</a></h2>
<p>ای خسته دل شکسته ما</p><p>از طالع ناخجسته ما</p><p>جز تیغ تو آرزو ندارد</p><p>مرغ دل بال بسته ما</p><p>مادام هوس نهادگانیم</p><p>تو آهوی دام جسته ما</p><p>گفتی ز بنفشه دست بر دست</p><p>این سنبل دست بسته ما</p><p>در دسته سنبل تو بسته ست</p><p>جانهای ز غم نرسته ما</p><p>گفتیم چو جام می شکسته ست</p><p>دلهای به خون نشسته ما</p><p>گفتی جامی درستی دل</p><p>این بس که بود شکسته ما</p><h2><a id="poem-80410" href="https://ganjoor.net/jami/divanj/khatema-hayat/ghazal-jk/sh22">شمارهٔ ۲۲</a></h2>
<p>گر در دلم از داغ نوت ماند اثرها</p><p>غم کی خورم این نیز به بالای دگرها</p><p>هر رمز و معما که در افواه فتاده ست</p><p>هست از دهن تنگ تو آن جمله خبرها</p><p>بگشا کمر ناز و قصب پوش بتان بین</p><p>در بندگی خویش چو نی بسته کمرها</p><p>بر کنگره عرش ز بس شعله آهم</p><p>مرغان اولی اجنحه را سوخته پرها</p><p>بی پرده مکن جلوه که این عارض نازک</p><p>حیف است که گردد هدف تیر نظرها</p><p>جز ضربت تیغ تو نخواهند چو فردا</p><p>از خاک برآرند شهیدان تو سرها</p><p>بر جامی بیدل نگشادی در امید</p><p>مادام که نومید نگشت از همه درها</p><h2><a id="poem-80411" href="https://ganjoor.net/jami/divanj/khatema-hayat/ghazal-jk/sh23">شمارهٔ ۲۳</a></h2>
<p>هر شبی از تو درین گوشه کاشانه جدا</p><p>ز آتشم شمع جدا سوزد و پروانه جدا</p><p>مرده و زنده ملولم ز ملاقات رقیب</p><p>هست دیرین مثلی گور جدا خانه جدا</p><p>چون ز بیگانگیت گریه کنم بر غم خویش</p><p>از غمم خویش جدا گرید و بیگانه جدا</p><p>دل که محروم نشسته ست ازان عارض و خال</p><p>مانده مرغیست هم از آب هم از دانه جدا</p><p>چونکه مشاطه صفت چهره و زلف آرایی</p><p>کشد از غیرتم آیینه جدا شانه جدا</p><p>ای خوش آن مفلس از پای فتاده ز خمار</p><p>کش سبو دست جدا گیرد و پیمانه جدا</p><p>نظم جامی دگر و گفته واعظ دگر است</p><p>سر توحید جدا باشد و افسانه جدا</p><h2><a id="poem-80412" href="https://ganjoor.net/jami/divanj/khatema-hayat/ghazal-jk/sh24">شمارهٔ ۲۴</a></h2>
<p>دستم از جور رقیب است ز دامان حبیب</p><p>کوته ای کاش رسیدی به گریبان رقیب</p><p>خردسالی و رقیبان ادب آموز تواند</p><p>وای ما گر تو کنی کار به فرمان ادیب</p><p>زن خدنگ دگرم بر جگر ریش که نیست</p><p>جگر ریش مرا طاقت درمان طبیب</p><p>بی تو در شهر غریبم به خدا بر تو که باش</p><p>با چنین روی شبی شمع شبستان غریب</p><p>جمعه جمعیت دل کی دهد آن را که بود</p><p>گوش بر انکر اصوات ز الحان خطیب</p><p>چشمه آب حیاتی تو و عالم ظلمات</p><p>نیست جز خضر وشان را ز تو امکان نصیب</p><p>نفرت طبع ز جامی مکن اظهار که هست</p><p>او غزلگوی غریب و تو غزلخوان عجیب</p><h2><a id="poem-80413" href="https://ganjoor.net/jami/divanj/khatema-hayat/ghazal-jk/sh25">شمارهٔ ۲۵</a></h2>
<p>زلف معشوق به دست دگران است امشب</p><p>نوبت دولت کوته نظران است امشب</p><p>همدمی نیست که باشد به قدش خلعت عشق</p><p>کو نه چون صبح ز غم جامه دران است امشب</p><p>گه به غم گاه به ماتم گذرد شکر خدای</p><p>که به هرحال بزودی گذران است امشب</p><p>باشد آن ماه به سرمنزل ما آرد روی</p><p>چشم امید به هر سو نگران است امشب</p><p>نیست جز خون جگر از مژه دور از لب او</p><p>آنچه درساغر خونین جگران است امشب</p><p>دود آهم که به انجم شده بر راز شبم</p><p>پرده دیده روشن بصران است امشب</p><p>باشد از دوست خبر مایه شادی و طرب</p><p>جامی غمزده از بی خبران است امشب</p><h2><a id="poem-80414" href="https://ganjoor.net/jami/divanj/khatema-hayat/ghazal-jk/sh26">شمارهٔ ۲۶</a></h2>
<p>ای سیه تر دل سنگین تو از روی رقیب</p><p>در کجی راست به هم خوی تو و خوی رقیب</p><p>گردن اندر خم بازوی رقیب است تو را</p><p>چند بر خسته دلان زور به بازوی رقیب</p><p>هرچه او راست پسندیده پسندیده توست</p><p>چند سنجیدن یاران به ترازوی رقیب</p><p>بس که آزار به رویم ز رقیب آمده است</p><p>هیچ گه روی نخواهم که کنم سوی رقیب</p><p>عمرها رفت به هر سوی و به جایی نرسید</p><p>بعد ازین سوی عدم باد تک و پوی رقیب</p><p>صد گره بر رگ جان می کشم از موی تو لیک</p><p>طاقت یک گرهم نیست ز ابروی رقیب</p><p>از خدا مرگ رقیبان به دعا می خواهند</p><p>کس چو جامی به جهان نیست دعاگوی رقیب</p><h2><a id="poem-80415" href="https://ganjoor.net/jami/divanj/khatema-hayat/ghazal-jk/sh27">شمارهٔ ۲۷</a></h2>
<p>ای دل به بوسه بر لب هرنازنین مچسپ</p><p>خوی مگس گرفته به هر انگبین مچسپ</p><p>آلوده کرده طبع خود از شهد شهوتی</p><p>ز آلوده طبع خویش برآن و بر این مچسپ</p><p>هر سو گذشت سروقدی تیزپا مشو</p><p>هرجا نشست نوش لبی بر زمین مچسپ</p><p>در سیم ساق و ساعد هر بت که بنگری</p><p>دستش مزن به دامن و بر آستین مچسپ</p><p>وصف ریاض خلد ز واعظ چو بشنوی</p><p>دیدار جوی و بر طمع حور عین مچسپ</p><p>تاج تو خاک فقر و نگین خون دل بس است</p><p>بر آرزوی تاج و امید نگین مچسپ</p><p>خواهی رسی به منزل مقصود جامیا</p><p>جز بر سبکروان ره عقل و دین مچسپ</p><h2><a id="poem-80416" href="https://ganjoor.net/jami/divanj/khatema-hayat/ghazal-jk/sh28">شمارهٔ ۲۸</a></h2>
<p>زهی فراق تو چون مرگ هادم اللذات</p><p>حیات و دولت وصل تو متحد بالذات</p><p>منم فتاده به گرداب غم به دستم ده</p><p>کمند زلف کزان باشدم امید نجات</p><p>به فسق و زهد قضا برنگردد ای ساقی</p><p>بدین ترانه بده می که کل آت آت</p><p>چو بیشتر تلف عمر ما ز هشیاریست</p><p>بغیر باده چه امکان تلافی مافات</p><p>چو خاست هیهیت ای صوفی از نشیمن طبع</p><p>به پیشگاه حقیقت رساندت هیهات</p><p>زکات حسن ندادی به بوسه زان گریم</p><p>اگرچه مانع بارندگیست ترک زکات</p><p>ز طعن عابد اصنام جامیا بازآی</p><p>چه آفریده اوهام ما چه عزی و لات</p><h2><a id="poem-80417" href="https://ganjoor.net/jami/divanj/khatema-hayat/ghazal-jk/sh29">شمارهٔ ۲۹</a></h2>
<p>پیش قدت دست خدمت بسته هر سروی که هست</p><p>دست بسیار است جان من بلی بالای دست</p><p>میل طوبی کرد زاهد گرچه بالای تو دید</p><p>آری آری مایل پستیست همتهای پست</p><p>مستی از میخانه می زد دست و می گفت این سرود</p><p>بت پرست از بت پرست و خودپرست از خود نرست</p><p>درشب هجران هجوم آورد بر من تاب تب</p><p>دل طپید از بیم و تن لرزید لیکن نبض جست</p><p>بود سینه منزل دل نیز لیکن تیر تو</p><p>چون رسید از ره گذشت از سینه و در دل نشست</p><p>پارسا مسکین زبیم دین خود از زلف تو</p><p>می هراسد همچو مرغ از دام و چون ماهی ز شست</p><p>وصف تو جامی رقم می زد نمودی خط سبز</p><p>خامه را بشکست از شرم و ورق را برشکست</p><h2><a id="poem-80418" href="https://ganjoor.net/jami/divanj/khatema-hayat/ghazal-jk/sh30">شمارهٔ ۳۰</a></h2>
<p>چو عشق بر دوجهان حرف اتحاد نوشت</p><p>چه فرق از حرم کعبه تا حریم کنشت</p><p>بر این صحیفه مکش خط اعتراض که نیست</p><p>بجز نگاشته یک قلم چه خوب و چه زشت</p><p>ز پیر میکده جو وقت خوش که نتوان یافت</p><p>جز از روایح انفاس او نسیم بهشت</p><p>پی بهشت ز می توبه کی کنم که بس است</p><p>بهشت من سر کوی بتان حور سرشت</p><p>مربعم به سر خم نشسته خواهی یافت</p><p>ز خاک قالب من چون زمانه سازد خشت</p><p>به دام عجز درافکند شیر مردان را</p><p>عجوز دهر ز بس رشته های حیله که رشت</p><p>نبرده رنج طلب جامیا وصال مجوی</p><p>نگشت صاحب خرمن کسی که تخم نکشت</p><h2><a id="poem-80419" href="https://ganjoor.net/jami/divanj/khatema-hayat/ghazal-jk/sh31">شمارهٔ ۳۱</a></h2>
<p>صبحدم داشتم از غنچه نشکفته شگفت</p><p>که چرا سر دل از بلبل آشفته نهفت</p><p>باد گفت این همه خندان لبیش زان سبب است</p><p>که فرو خورد به دل خون و به کس راز نگفت</p><p>کی شود آینه طلعت یار آن سالک</p><p>کز غبار دگران ساحت اندیشه نرفت</p><p>هیچ سودی نکند شب همه شب بیداری</p><p>دیده بخت چو در موعد دیدار بخفت</p><p>دارم آویزه گوش خرد از پیر مغان</p><p>این گهر را که به الماس عبارت می سفت</p><p>کای پسر گر هوس همرهی ما داری</p><p>شو تهی سایه صفت از خود و بر خاک بیفت</p><p>جامیا رنج طلب کش که نشد قدرشناس</p><p>هرکه را گوهر این بحر به دست آمد مفت</p><h2><a id="poem-80420" href="https://ganjoor.net/jami/divanj/khatema-hayat/ghazal-jk/sh32">شمارهٔ ۳۲</a></h2>
<p>تا کرد جا به گوشم آوازه جمالت</p><p>خلوتسرای دل شد جولانگه خیالت</p><p>در هجر تو بمردم نشنیده بوی وصلت</p><p>در دام تو فتادم نادیده زلف و خالت</p><p>تو شاه ملک حسنی من تنگدل گدایی</p><p>در خاطرم نگنجد اندیشه وصالت</p><p>شرح ملامت خویش از هجر تو چه گویم</p><p>ترسم که طبع نازک گیرد ازان ملالت</p><p>بر آسمان نتابد ماهی به احترامت</p><p>دربوستان نروید سروی به اعتدالت</p><p>از آسمان مه افتد در سجده بر زمینت</p><p>گر بر زمین بتابد یک گوشه از هلالت</p><p>گفتی که سرخ رو شد جامی ز نظم رنگین</p><p>آری ز گفته خود دارد بسی خجالت</p><h2><a id="poem-80421" href="https://ganjoor.net/jami/divanj/khatema-hayat/ghazal-jk/sh33">شمارهٔ ۳۳</a></h2>
<p>ماهی که خاست در شهر از رفتنش قیامت</p><p>شکر خدا که آمد باز از سفر سلامت</p><p>من شاه تخت عشقم تاج شرف به فرقم</p><p>سنگی که بر سر من می آید از ملامت</p><p>عشقم ندیم جان شد بی عشق اگر ز جانم</p><p>روزی دمی برآمد، دارم بر آن ندامت</p><p>بررغم شیخ شهرم پیر مغان دهد می</p><p>پیش من این کرم هست افزون ز صد کرامت</p><p>گر وصف گل نویسم یا حال سرو گویم</p><p>اینها همه کنایت زان عارض است و قامت</p><p>چشمم کند نظاره آن رو و دل شود خون</p><p>آن می کند جنایت وین می کشد غرامت</p><p>جامی به عزم کعبه دیگر نبست محمل</p><p>تا شد حریم دیرش سرمنزل اقامت</p><h2><a id="poem-80422" href="https://ganjoor.net/jami/divanj/khatema-hayat/ghazal-jk/sh34">شمارهٔ ۳۴</a></h2>
<p>گنج مراد را که بر او قفل ابتلاست</p><p>دندانه کلید ز دندان اژدهاست</p><p>آن رخنه ها به جان که ز دندان وی فتاد</p><p>در ملک فقر کنگره قصر کبریاست</p><p>فقر است راحت دو جهان زینهار ازان</p><p>میل غنا مکن که غنا صورت عناست</p><p>راحت همین به قاف قناعت بود بلی</p><p>عنقا همه عناست چو از قاف خود جداست</p><p>تیریست کج شده که به آتش بود سزا</p><p>آن را که قد به خدمت همچون خودی دوتاست</p><p>در طاعت خدای دو تا شو که تا کمان</p><p>کج نیست، نیست در نظر اعتبار راست</p><p>جامی کدورت تو همه از وجود توست</p><p>چون از وجود خویش گذشتی همه صفاست</p><h2><a id="poem-80423" href="https://ganjoor.net/jami/divanj/khatema-hayat/ghazal-jk/sh35">شمارهٔ ۳۵</a></h2>
<p>روی خوش تو مطلع صبح صباحت است</p><p>خط لب تو سبزی خوان ملاحت است</p><p>هر گوهر سخن که گذشته ست بر لبت</p><p>دری به لب فتاده ز بحر فصاحت است</p><p>دل شد جراحت از تو و این اشک سرخ هست</p><p>خونابه ای که گشته روان زان جراحت است</p><p>راحت کف است پیش عرب چون کفم به کف</p><p>مالی، کنم خروش که وه این چه راحت است</p><p>جنبیدن از در تو نیارد به هیچ باب</p><p>صوفی که عمر برده به سر در سیاحت است</p><p>افتاده زخم خورده تیغت ز خود خلاص</p><p>چون منعمی که خفته پی استراحت است</p><p>چون ساحت در تو ندیده ست هیچ جای</p><p>جامی که کرده روی زمین را مساحت است</p><h2><a id="poem-80424" href="https://ganjoor.net/jami/divanj/khatema-hayat/ghazal-jk/sh36">شمارهٔ ۳۶</a></h2>
<p>امشب ز شغل شاعریم حال دیگر است</p><p>همچون ردیف قافیه پیشم مکرر است</p><p>ز آثار کلک بیهده گوی سیه زبان</p><p>روی دلم سیاهتر از پشت دفتر است</p><p>ساقی بیا و رغم سفیهان شهر را</p><p>می ده که می جلای ضمیر سخنور است</p><p>آن می که چون نوازش خوبان طرب فزاست</p><p>آن می که چون وصال بتان روح پرور است</p><p>نی نی میی بده که بشوید ز لوح دل</p><p>نقشی که طبع صافی ما زان مکدر است</p><p>آن نقش چیست صورت هر آز و آرزو</p><p>کز وایه های طبع به دل سایه گستر است</p><p>جامی بنوش جرعه این جام و نیست شو</p><p>کین نیستی به هستی جاوید رهبر است</p><h2><a id="poem-80425" href="https://ganjoor.net/jami/divanj/khatema-hayat/ghazal-jk/sh37">شمارهٔ ۳۷</a></h2>
<p>آن شاخ گل که تازه بر و سایه پرور است</p><p>بر آفتاب سنبل او سایه گستر است</p><p>گوی معنبر است زنخدان او ز خط</p><p>کز وی حریم بزم حریفان معطر است</p><p>هرکس که دید شکل خوش دلرباش گفت</p><p>از کارخانه قدر این نقش دیگر است</p><p>سر باختن به خاک رهش دولتی قویست</p><p>خوش مقبلی که دولت آتش میسر است</p><p>بی عشق چون زیم که سرای وجود را</p><p>دیوار و در به صورت خوبان مصور است</p><p>ما را مبین حقیر که درویش کوی عشق</p><p>مفلس به کیسه لیک به همت توانگر است</p><p>جامی مکن عزیمت شیراز و طوف آن</p><p>کان پیش ناقدان هری بس محقر است</p><p>الله اکبرش که چو چرخ است سربلند</p><p>از پشته های دشت خیابان فروتر است</p><p>آدینه گر به گشت خیابان قدم نهی</p><p>بینی به هر طرف که دو صد ماه پیکر است</p><p>وز جلوه بتان و شگفت نظارگی</p><p>از چرخ برگذشته صد الله اکبر است</p><h2><a id="poem-80426" href="https://ganjoor.net/jami/divanj/khatema-hayat/ghazal-jk/sh38">شمارهٔ ۳۸</a></h2>
<p>تا آن ذقن ز خط شده گوی معنبر است</p><p>زان عنبرین شمامه مشامم معطر است</p><p>پرچین ز خار خشک بود رسم و خط تو</p><p>پرچین نهاده گرد گل از سنبل تر است</p><p>دل بد مکن که خاتمه حسن شد خطت</p><p>کان پیش ما مقدمه حسن دیگر است</p><p>قدت چه دلرباست که بینم هزار دل</p><p>کاندر میان گرفته تو را چون صنوبر است</p><p>پیوسته در برابر جانم خیال توست</p><p>آری مرا خیال تو با جان برابر است</p><p>دل دربرم چو اخگر و فرسوده تن بر او</p><p>خاکستری پدید شده هم ز اخگر است</p><p>دارد بر سر ز تیغ تو جامی نشان چو فرق</p><p>لیکن نشان تیغ تو از فرق برتر است</p><h2><a id="poem-80427" href="https://ganjoor.net/jami/divanj/khatema-hayat/ghazal-jk/sh39">شمارهٔ ۳۹</a></h2>
<p>این کلبه نشیمن نیاز است</p><p>خلوتگه محرمان راز است</p><p>چون خانه چشم اهل بینش</p><p>بر روی خسان درش فراز است</p><p>هر نقش عجب در او که بینی</p><p>آیینه صنع نقش ساز است</p><p>خوش آن که ز هر کتاب در وی</p><p>بر شاهد علم دیده باز است</p><p>آن شاهد خوش که بر رخ او</p><p>از خط ورق نقاب ناز است</p><p>شاهد اینست در حقیقت</p><p>باقی همه صورت مجاز است</p><p>کوتاه کن این حدیث جامی</p><p>کافسانه شاهدان دراز است</p><h2><a id="poem-80428" href="https://ganjoor.net/jami/divanj/khatema-hayat/ghazal-jk/sh40">شمارهٔ ۴۰</a></h2>
<p>به ابروان مه من در خم فلک طاق است</p><p>به روی روشن خود نور چشم آفاق است</p><p>ز نعل توسن او شکل های محرابی</p><p>به هر زمین که فتد قبله گاه عشاق است</p><p>ز بس کزان گهر پاک غرقه در اشکم</p><p>به بحر نسبت چشم ترم نه اغراق است</p><p>بیان شوق چه حاجت که گریه و ناله</p><p>ز دیده و دل من ترجمان اشواق است</p><p>به باده خرقه ازرق گروکن ای صافی</p><p>که این لباس ریاپیشگان زراق است</p><p>به بوستان گذر افکن که عمرهاست که سرو</p><p>ستاده بر قدم خدمتت به یک ساق است</p><p>سمند ناز برون ران که بهر کحل بصر</p><p>نهاده چشم به راهت هزار مشتاق است</p><p>به روز دفتر جمعیت جمال تو رشک</p><p>گل دو روی که بر باد داده اوراق است</p><p>خیال لعل تو تلخی ز عیش جامی برد</p><p>بلی معالجه زهر ناب تریاق است</p><h2><a id="poem-80429" href="https://ganjoor.net/jami/divanj/khatema-hayat/ghazal-jk/sh41">شمارهٔ ۴۱</a></h2>
<p>جهد مل کن که باز عهد گل است</p><p>عهد گل را قرینه جهد مل است</p><p>سایه بر هر خسی کی اندازد</p><p>سنبل تو که سایه بان گل است</p><p>جان صدپاره ام کند به تو میل</p><p>میل اجزا بلی به سوی کل است</p><p>هندوی عقل را به طوق بلا</p><p>حلقه زلف تونهاده غل است</p><p>ناله نای سوزناکتر است</p><p>گرچه زخمی که هست بر دهل است</p><p>پیش طوفان عشق حیله عقل</p><p>همچو بر رهگذار سیل پل است</p><p>از صراحی دوباره قلقل می</p><p>پیش جامی به جای چارقل است</p><h2><a id="poem-80430" href="https://ganjoor.net/jami/divanj/khatema-hayat/ghazal-jk/sh42">شمارهٔ ۴۲</a></h2>
<p>چو در طریق ارادت نگار ما دودل است</p><p>به هر کجا رود از کوی یکدلان بحل است</p><p>ز چین به لوح جبینش هزار نقش خطاست</p><p>چه سود ازانکه رخش رشک صورت چگل است</p><p>ز لطف و قهر وی آسودگی نیابد کس</p><p>مزاج او چو نه در طور حسن معتدل است</p><p>به تیغ فرقت ازو به که بگسلم پیوند</p><p>به زلف او رگ جانم اگرچه متصل است</p><p>چو ریخت بیگنهم خون ز عکس خون من است</p><p>که سرخ گشته رخ او نه آنکه منفعل است</p><p>گیاه مهر چه بویم ازو که دست قضا</p><p>فشانده تخم جفا کاریش در آب و گل است</p><p>به دلبری که نبود اهل، داد دل جامی</p><p>کنون ز کرده خود پیش اهل دل خجل است</p><h2><a id="poem-80431" href="https://ganjoor.net/jami/divanj/khatema-hayat/ghazal-jk/sh43">شمارهٔ ۴۳</a></h2>
<p>توسنت را رکاب ماه نو است</p><p>در رکاب تو مه پیاده رو است</p><p>از عنان تو باز می ماند</p><p>مسرع وهم اگرچه تیزدو است</p><p>طاق گردون که پیشتر بستند</p><p>بهر ایوان حشمت تو خو است</p><p>آنچه دارم ز لاله زار رخت</p><p>بر دلم داغهای نو به نو است</p><p>تیغ بر خط سبز خویش مکش</p><p>کشت نوخیز ایمن از درو است</p><p>تا نمودی دو لب به میخانه</p><p>دلق و تسبیح زاهدان گرو است</p><p>جرم من گر ز حد گذشت چه باک</p><p>لطف عام تو چون شفیع شو است</p><p>داد می خواهم از تو گرچه ز ناز</p><p>گوشت آواز داد ناشنواست</p><p>گر بکاهد تمام خرمن عمر</p><p>از تو بر جامی آن به نیم جو است</p><h2><a id="poem-80432" href="https://ganjoor.net/jami/divanj/khatema-hayat/ghazal-jk/sh44">شمارهٔ ۴۴</a></h2>
<p>واله عشق تو را تمییز خار از گل کی است</p><p>دید دیوانه بهار خرم و گفتا دی است</p><p>آتشین گلهای داغت بر دل از هم نگسلد</p><p>نوبهار حسنی و گلهای تو پی در پی است</p><p>محرم وصفت نمی بینم زبان و گوش خویش</p><p>گرچه صیت حسن تو از روم رفته تا ری است</p><p>ذاکر بی لهجه گو بس کن که ذکر جهر او</p><p>می برد ذوقی که در گوشم ز آواز نی است</p><p>ساقیا می ده که از من توبه ناید تا تو را</p><p>زلف درهم رفته عارض پرخوی و لب پر می است</p><p>گفته ای بی من دل سوداییت را حال چیست</p><p>خال تو بر آتشین رخ صورت حال وی است</p><p>جامیا اگر زنده ای بهر صبوحی سر برآر</p><p>کز پی میخوارگان هر سو ندای یا حی است</p><h2><a id="poem-80433" href="https://ganjoor.net/jami/divanj/khatema-hayat/ghazal-jk/sh45">شمارهٔ ۴۵</a></h2>
<p>بود بهار من آن روز اگرچه فصل دی است</p><p>که گل در او رخ ساقی و لاله جام می است</p><p>جهانیان همه در جست و جوی می بینم</p><p>ندانم این تک و پوی از کی است و تا به کی است</p><p>اگرچه پشت به پشتند رهروان کس نیست</p><p>که طاق ابروی جانان نه قبله گاه وی است</p><p>رسید قاصد جان تیر او پیاپی باد</p><p>نزول او که عجب قاصدی خجسته پی است</p><p>در آفتاب به روزم ستاره بنماید</p><p>ز تاب باده بناگوش او که کرده خوی است</p><p>به ذکر حاتم و جودش چه سود بسط سخن</p><p>چو از بسیط زمین آن بساط گشته طی است</p><p>صریر خامه جامی به گوش ذوق شنو</p><p>که بزمگاه سخن را به از نوای نی است</p><h2><a id="poem-80434" href="https://ganjoor.net/jami/divanj/khatema-hayat/ghazal-jk/sh46">شمارهٔ ۴۶</a></h2>
<p>ای رشک شاخ طوبی بالای دلربایت</p><p>بر وی لباس خوبی چست است چون قبایت</p><p>بر فرق تاجداران کفش تو تاج و هر یک</p><p>بنهاده تاج از سر چون کفش پیش پایت</p><p>سرهای سربلندان در حلقه کمندت</p><p>دلهای نازنینان در ربقه وفایت</p><p>از چار حد عالم بر توست چشم نیکان</p><p>یارب نگاه دارد از چشم بد خدایت</p><p>جان بر لب آمد از غم پیوند زندگی را</p><p>دارم هوس پیامی از لعل جانفزایت</p><p>بخشد بهار خرم هر مرغ را نوایی</p><p>تو نوبهار حسنی من مرغ خوشنوایت</p><p>از زندگی بجانم بی روی تو خدا را</p><p>بنمای روی زیبا تا جان کنم فدایت</p><p>وصلت بدین عزیزی کس چون خرد که نبود</p><p>نرخ هزار یوسف یک نیمه از بهایت</p><p>با آنکه از دعایت خالی نیم زمانی</p><p>باشم ز هر زبانی مستدعی دعایت</p><p>از مردمان دیده بسته ست دیده جامی</p><p>آری نمی تواند دیدن کسی به جایت</p><h2><a id="poem-80435" href="https://ganjoor.net/jami/divanj/khatema-hayat/ghazal-jk/sh47">شمارهٔ ۴۷</a></h2>
<p>رفت آنکه کام خواهم از لعل جانفزایت</p><p>یک گام بس به فرقم از نعل بادپایت</p><p>بستی قبا و رفتی بازآ که در فراقت</p><p>بر من لباس هستی شد تنگ چون قبایت</p><p>خو کرده ام به تیغت از زخم او ننالم</p><p>ترسم که گر بنالم رحمی دهد خدایت</p><p>هر سو که می خرامی با آنکه همچو سایه</p><p>افتاده بر زمینم می آیم از قفایت</p><p>زان دم که خاص بینم جورت به آشنایان</p><p>ز اهل جهان نخواهم جز با خود آشنایت</p><p>از بس که بر سر آید سنگم ز پاسبانان</p><p>کردن توان حصاری پیرامن سرایت</p><p>جامی دعای خود را قدری ندید چندان</p><p>کرد از زبان پاکان دریوزه دعایت</p><h2><a id="poem-80436" href="https://ganjoor.net/jami/divanj/khatema-hayat/ghazal-jk/sh48">شمارهٔ ۴۸</a></h2>
<p>همانا آیت سجده ست خط از مصحف رویت</p><p>که هرکش خواند آرد سجده در محراب ابرویت</p><p>تویی آن یوسف غایب شده از من که در بستان</p><p>ز هر پیراهن گل در مشام آید مرا بویت</p><p>به قصد دیدن عکس تو هر دم در خیال آرم</p><p>ز آب دیده جویی و نشانم بر لب جویت</p><p>نیارد شانه کردن گیسویت را دست مشاطه</p><p>ز بس دلها که می بیند گره در هر خم مویت</p><p>رقیب تو درخت خار و تو شاخ گلی یا رب</p><p>درین بستان کند دست اجل زودش ز پهلویت</p><p>خوش آن شبها که هم من هم تو را خواب آید از مستی</p><p>تو سر بر بالش راحت نهی من سر به زانویت</p><p>مران از کوی خود همچون سگ بیگانه جامی را</p><p>که دارد آشنایی قدیمی با سگ کویت</p><h2><a id="poem-80437" href="https://ganjoor.net/jami/divanj/khatema-hayat/ghazal-jk/sh49">شمارهٔ ۴۹</a></h2>
<p>بلبلا هر شب تو را این ناله های زار چیست</p><p>لحنهای خوش ز منقارت چو موسیقار چیست</p><p>هر سبق کز دفتر گل خوانده ای چون یاد توست</p><p>ز اول شب تا دم صبح این همه تکرار چیست</p><p>گر نیی موسی و بستان وادی ایمن تو را</p><p>این فروزان آتش گل بر درخت خار چیست</p><p>گر نه گلشن کارگاه مانی است از تازه گل</p><p>هر طرف صد دایره بی گردش پرگار چیست</p><p>واعظم خواند به زهد و توبه و مطرب به می</p><p>در میان من مانده حیران تا صلاح کار چیست</p><p>سالها در خدمت پیر مغان زنار بند</p><p>تا شود روشن که سر بستن زنار چیست</p><p>هرچه آید چون بود بر موجب فرمان دوست</p><p>زاهد خلوت نشین را این همه پندار چیست</p><p>بر صریر خامه جامی گر نه چشمت خون گریست</p><p>جا به جا سرخی تو را بر دفتر اشعار چیست</p><h2><a id="poem-80438" href="https://ganjoor.net/jami/divanj/khatema-hayat/ghazal-jk/sh50">شمارهٔ ۵۰</a></h2>
<p>حسنت از خط رونق دیگر گرفت</p><p>شیوه عاشق کشی از سر گرفت</p><p>خلعت حسنت ز زیور ساده بود</p><p>از طراز عنبرین زیور گرفت</p><p>شد به خوبی جلوه گر طاووس قدس</p><p>روضه فردوس زیر پر گرفت</p><p>گرد رویت جعد مشکین حلقه زد</p><p>شاخ سنبل لاله را در بر گرفت</p><p>سبزه نو از لب لعلت دمید</p><p>طوطی آمد طعمه از شکر گرفت</p><p>تا شود مشکین شمامه غبغبت</p><p>سیب سیمین در عبیر تر گرفت</p><p>جامی از خط و رخت رمزی نوشت</p><p>صفحه کافور درعنبر گرفت</p><h2><a id="poem-80439" href="https://ganjoor.net/jami/divanj/khatema-hayat/ghazal-jk/sh51">شمارهٔ ۵۱</a></h2>
<p>ما را به غم تو هیچ کم نیست</p><p>تا هست غم تو هیچ غم نیست</p><p>خالی ز دل شکسته حالی</p><p>در زلف تو هیچ پیچ و خم نیست</p><p>خشک است رخت ز اشک رحمت</p><p>در چشمه آفتاب نم نیست</p><p>صد پاره دلم درم درم شد</p><p>جز داغ تو نقش هر درم نیست</p><p>بر ما به غرض چه می کشی خط</p><p>بر لوح ارادت این رقم نیست</p><p>قدر تو ز عاشقان بلند است</p><p>شه را حشمت جز از حشم نیست</p><p>جامی ز وجود خویش بگذر</p><p>جایی چو نشیمن عدم نیست</p><h2><a id="poem-80440" href="https://ganjoor.net/jami/divanj/khatema-hayat/ghazal-jk/sh52">شمارهٔ ۵۲</a></h2>
<p>کهن رواق فلک منزل اقامت نیست</p><p>حریم کجروشان جای استقامت نیست</p><p>نشسته شاد به بزم طرب بدان ماند</p><p>که خواجه معتقد نشئه قیامت نیست</p><p>به شیخ شهر شو ای سالک کرامتجوی</p><p>که رند مصطبه را طاقت کرامت نیست</p><p>ز غیر باده پرستی دلا پشیمان باش</p><p>که توبه پیش محقق بجز ندامت نیست</p><p>به حکم عقل بود عاشقی جنایت لیک</p><p>جنایتی که در او بر کسی غرامت نیست</p><p>بود علامت عرفان ز اعتراض اعراض</p><p>نه عارف است مقلد کش این علامت نیست</p><p>به چارسوی ملامت قدم منه جامی</p><p>که مأمنی بهت از گوشه سلامت نیست</p><h2><a id="poem-80441" href="https://ganjoor.net/jami/divanj/khatema-hayat/ghazal-jk/sh53">شمارهٔ ۵۳</a></h2>
<p>رخت خطی به مشک تر نوشته ست</p><p>براتی بر گل از عنبر نوشته ست</p><p>خطا گفتم نه خط است آنکه دوران</p><p>به خون عاشقان محضر نوشته ست</p><p>فریب عقل را نوشین لب تو</p><p>فسون سحر بر شکر نوشته ست</p><p>نوشته گر چه خوش زین پیش یاقوت</p><p>پس از وی لعل تو خوشتر نوشته ست</p><p>بود کاف کرامت هر شکافی</p><p>که از تیغت سران را سر نوشته ست</p><p>دلم شرح غمت از دوده آه</p><p>بر این زنگارگون منظر نوشته ست</p><p>تو خرم زی چه غم زانت که جامی</p><p>بساط شادمانی در نوشته ست</p><h2><a id="poem-80442" href="https://ganjoor.net/jami/divanj/khatema-hayat/ghazal-jk/sh54">شمارهٔ ۵۴</a></h2>
<p>دلم نقطه درد افتاده است</p><p>درین نقطه کی فرد افتاده است</p><p>سرشکم به رخ نقطه سرخی است</p><p>که بر صفحه زرد افتاده است</p><p>جگر بی تو گرم است و دل نیز گرم</p><p>همین آه من سرد افتاده است</p><p>تو ماه زمینی چرا آه من</p><p>ز تو آسمانگرد افتاده است</p><p>خطت سایه زلف و رخ زیر خط</p><p>گل سایه پرورد افتاده است</p><p>خطت طوطی آمد لب چون شکر</p><p>به آن خط چه در خورد افتاده است</p><p>رسد جامی از ملک دل وین غزل</p><p>ازان ره ره آورد افتاده است</p><h2><a id="poem-80443" href="https://ganjoor.net/jami/divanj/khatema-hayat/ghazal-jk/sh55">شمارهٔ ۵۵</a></h2>
<p>بیدلی را بلایی افتاده ست</p><p>کش چو تو دلربایی افتاده ست</p><p>مژه ها را ز دل که خون گشته ست</p><p>درمیان ماجرایی افتاده ست</p><p>دل به چین جان به روم ازان رخ و زلف</p><p>هر یک از تو به جایی افتاده ست</p><p>نقد وصلت به دست ما گنجیست</p><p>که به چنگ گدایی افتاده ست</p><p>بی تو دل درفضای عرصه دهر</p><p>در عجب تنگنایی افتاده ست</p><p>دل ز گلزار وصل تو محروم</p><p>بلبل بینوایی افتاده ست</p><p>غرقه در موج خیز غم جامی</p><p>بی رخ آشنایی افتاده ست</p><h2><a id="poem-80444" href="https://ganjoor.net/jami/divanj/khatema-hayat/ghazal-jk/sh56">شمارهٔ ۵۶</a></h2>
<p>از دو چشم تو مست بسیار است</p><p>وز لبت می پرست بسیار است</p><p>همچو از عشق توبه ما را</p><p>طره ات را شکست بسیار است</p><p>کم بود چون دو ساعدت هرچند</p><p>دست بالای دست بسیار است</p><p>غمزه ات را به قتل خسته دلان</p><p>تیر رفته ز شست بسیار است</p><p>باغ لطفی و از سنان ستم</p><p>گرد تو خاربست بسیار است</p><p>به هوای تو از سحرخیزی</p><p>ذوق اهل نشست بسیار است</p><p>رد مکن نقد هستی از جامی</p><p>کز گدا هرچه هست بسیار است</p><h2><a id="poem-80445" href="https://ganjoor.net/jami/divanj/khatema-hayat/ghazal-jk/sh57">شمارهٔ ۵۷</a></h2>
<p>خط به گرد رخت درآمده است</p><p>الله الله چه درخور آمده است</p><p>نیست جز دود آه سوختگان</p><p>که به دور رخت برآمده است</p><p>مهر و مه را که بندگان تواند</p><p>طوقی از مشک و عنبر آمده است</p><p>چه خلل کعبه جمال تو را</p><p>از حبش گرچه لشکر آمده است</p><p>پای تا فرق تو خوش است ولی</p><p>کاکل از جمله بر سر آمده است</p><p>از قدم تا سر این همه دل چیست</p><p>گرنه قدت صنوبر آمده است</p><p>این غزل با خیالت از جامی</p><p>به ز اشعار دیگر آمده است</p><h2><a id="poem-80446" href="https://ganjoor.net/jami/divanj/khatema-hayat/ghazal-jk/sh58">شمارهٔ ۵۸</a></h2>
<p>شیوه عقل از دل دیوانه بیرون کردنیست</p><p>ناموافق هرچه هست از خانه بیرون کردنیست</p><p>هرچه شد در دل گره از مصلحت بینی عقل</p><p>از درون با نعره مستانه بیرون کردنیست</p><p>گر کند مشاطه مویی بر تو کج از دست او</p><p>شانه نی نی دست او از شانه بیرون کردنیست</p><p>چون شماری عشق ورزان را دم از زاهد مزن</p><p>از حساب آشنا بیگانه بیرون کردنیست</p><p>دل ز حرف عشق پر، افسون عقل از وی بشوی</p><p>از جوار مصحف این افسانه بیرون کردنیست</p><p>بزمگاه دردنوشان را سفالین کوزه بس</p><p>کاسه کاشی ازین کاشانه بیرون کردنیست</p><p>نظم جامی گوهر آمد فکرت صافی صدف</p><p>زین صدف آن گوهر یکدانه بیرون کردنیست</p><h2><a id="poem-80447" href="https://ganjoor.net/jami/divanj/khatema-hayat/ghazal-jk/sh59">شمارهٔ ۵۹</a></h2>
<p>از تنگهای شکر ناب آن دهن به است</p><p>وز میوه های باغ بهشت آن ذقن به است</p><p>از تن قبا بکش که حجابیست بس کثیف</p><p>اندام نازکت به ته پیرهن به است</p><p>گفتی که شاد زی که نمردی ز هجر من</p><p>در راه عشق مردن ازین زیستن به است</p><p>دارم هوای کوی تو هرجا که می روم</p><p>پیش غریب از همه عالم وطن به است</p><p>از بهر یوسفی چو زلیخا به کوی عشق</p><p>مردی که جان نباخت ازان مرد زن به است</p><p>جامی ز بود خود بگذر در صف سگانش</p><p>خلوت در انجمن سفر اندر وطن به است</p><h2><a id="poem-80448" href="https://ganjoor.net/jami/divanj/khatema-hayat/ghazal-jk/sh60">شمارهٔ ۶۰</a></h2>
<p>به غمزه چشم تو درس ستمگری آموخت</p><p>به خط لبت سبق روح پروری آموخت</p><p>ز لطف در بناگوش تو تعالی الله</p><p>که فیض نور سعادت به مشتری آموخت</p><p>دبیر مکتب حسنت ازان عذار جبین</p><p>خط مزوری و لوح دلبری آموخت</p><p>به طرف باغ گذشتی فکنده طره به دوش</p><p>چمن طراوت ازان سنبل طری آموخت</p><p>چرا نهان شوی از چشم ما اگرنه تو را</p><p>رقیب دیوصفت عادت پری آموخت</p><p>زوال هستی خودخواست از ستردن موی</p><p>مجردی که رموز قلندری آموخت</p><p>بهای لعل تو جان جامی از تو دانسته ست</p><p>خوش آن که قیمت جوهر ز جوهری آموخت</p><h2><a id="poem-80449" href="https://ganjoor.net/jami/divanj/khatema-hayat/ghazal-jk/sh61">شمارهٔ ۶۱</a></h2>
<p>آن غمزه زن چو گرد گلستان برآمده ست</p><p>از شاخ گل نه غنچه که پیکان برآمده ست</p><p>بر هر گل زمین که گذشته ست خنده ناک</p><p>از نوک خارها گل خندان برآمده ست</p><p>هرجا نهاده طره ژولیده بر عذار</p><p>پهلوی لاله سنبل و ریحان برآمده ست</p><p>در هر چمن که سایه فکنده ست قامتش</p><p>برجای سایه سرو خرامان برآمده ست</p><p>در دل شکست ناوک آهم چه حاجت است</p><p>خط عذار او که زره سان برآمده ست</p><p>کو آن کمند زلف که در چاه آن ذقن</p><p>مانده ست دل اسیر اگر جان برآمده ست</p><p>تا بسته ام گزیدن آن لب به خود خیال</p><p>آب حیاتم از بن دندان برآمده ست</p><p>نوری که شب به دامن گردون فرو شود</p><p>هر صبحدم تو را ز گریبان برآمده ست</p><p>تا کرد وصف خط تو جامی بنفشه اش</p><p>از جویبار جدول دیوان برآمده ست</p><h2><a id="poem-80450" href="https://ganjoor.net/jami/divanj/khatema-hayat/ghazal-jk/sh62">شمارهٔ ۶۲</a></h2>
<p>داد از تو که هیچت روش داد نمانده ست</p><p>فریاد که پیشت سر فریاد نمانده ست</p><p>در زمره عشقت دل آسوده نبینم</p><p>در کشور ظالم ده آباد نمانده ست</p><p>تا قاعده عشق تو شد بنده گرفتن</p><p>در دایره دهر یک آزاد نمانده ست</p><p>در بادیه عشق تو آن کعبه روم من</p><p>کش لنگ شده راحله و زاد نمانده ست</p><p>دل را غم عشق تو بود مایه شادی</p><p>در عهد تو کس را دل ناشاد نمانده ست</p><p>گفتی کنم از نامه گهی یاد تو دردا</p><p>کز بخت من آن وعده تو را یاد نمانده ست</p><p>از دولت شاگردی عشق تو زجامی</p><p>مانده ست غزلها که ز استاد نمانده ست</p><h2><a id="poem-80451" href="https://ganjoor.net/jami/divanj/khatema-hayat/ghazal-jk/sh63">شمارهٔ ۶۳</a></h2>
<p>رند دردی کش که با می دارد ایمانی درست</p><p>در ازل بسته ست با پیمانه پیمانی درست</p><p>در لباس شیشه تا می جلوه گر شد کم گذاشت</p><p>خلعت تقوا و توبه بر مسلمانی درست</p><p>گر دهد لب نوجوانی می ندانم چون گزم</p><p>پیریم چون در دهان نگذاشت دندانی درست</p><p>دامنم چاک از تو چون چینم گل از گلزار عیش</p><p>چیدن گل نیست آسان جز به دامانی درست</p><p>تا ز در مست و گریبان چاک بیرون آمدی</p><p>گشته صد پاره شدن بر هر گریبانی درست</p><p>نیم جان اندر بهای بوسه بسیاری کم است</p><p>کاشکی دور از تو ماندی در تنم جانی درست</p><p>گفته ای دارم درستی با تو صد چندان که تو</p><p>صد ره این گفتی ولیکن نیست چندانی درست</p><p>بهر عرض حال خود جامی به خوبان جهان</p><p>کرده سرگردان به هر اقلیم دیوانی درست</p><h2><a id="poem-80452" href="https://ganjoor.net/jami/divanj/khatema-hayat/ghazal-jk/sh64">شمارهٔ ۶۴</a></h2>
<p>نماند جا که تر از ابر دیده ما نیست</p><p>ولی چه سود که آن مه در ابر پیدا نیست</p><p>چگونه بر در او جا کنم که چندان سر</p><p>فتاده بر سر کویش که پای را جا نیست</p><p>ز گشت باغ چه حاصل بجز غم آن دل را</p><p>که از مشاهده دوست در تماشا نیست</p><p>به باغ گو گذری کن که نیست هیچ نهال</p><p>که بهر خدمت قدش ستاده بر پا نیست</p><p>سواد خط تو تا دیده ام نبینم کس</p><p>که مبتلا شده چون من به دام سودا نیست</p><p>مگو به وعده که کام دلت دهم فردا</p><p>که دردمند غمت را امید فردا نیست</p><p>جدا ز لعل تو جامی چو نکته پردازد</p><p>به نطق هست چو طوطی ولی شکرخا نیست</p><h2><a id="poem-80453" href="https://ganjoor.net/jami/divanj/khatema-hayat/ghazal-jk/sh65">شمارهٔ ۶۵</a></h2>
<p>راهت از دیده رفتنم هوس است</p><p>سر به راه تو خفتنم هوس است</p><p>هر شبی بر خیال مقدم تو</p><p>خانه دیده رفتنم هوس است</p><p>نیست سر دلم بجز هوست</p><p>لیکن این سر نهفتنم هوس است</p><p>خواهمت از لطیفه لب خندان</p><p>لعل سیراب سفتنم هوس است</p><p>بی جمالت چو غنچه تنگدلم</p><p>با تو چون گل شکفتنم هوس است</p><p>ناسزایم مکن حواله به کس</p><p>کز زبانت شنفتنم هوس است</p><p>هست در حال خویش جامی لال</p><p>حال او با تو گفتنم هوس است</p><h2><a id="poem-80454" href="https://ganjoor.net/jami/divanj/khatema-hayat/ghazal-jk/sh66">شمارهٔ ۶۶</a></h2>
<p>ای خوش آن عاشق که با یار خود است</p><p>زنده از دیدار دلدار خود است</p><p>خرم آن بلبل که با گلبانگ شوق</p><p>کرده جا برطرف گلزار خود است</p><p>می طپد نالان دل من گوییا</p><p>در سماع از ناله زار خود است</p><p>برندارد یار ما ز آیینه چشم</p><p>همچو ما مشتاق دیدار خود است</p><p>با لب نوشین طبیب آمد ولی</p><p>در کمین جان بیمار خود است</p><p>کی چشد ذوق گرفتاری عشق</p><p>هر که چون زاهد گرفتار خود است</p><p>عمر جامی گرچه در کار تو رفت</p><p>تا تو رفتی بی تو در کار خود است</p><h2><a id="poem-80455" href="https://ganjoor.net/jami/divanj/khatema-hayat/ghazal-jk/sh67">شمارهٔ ۶۷</a></h2>
<p>خیال لعل لبت با صفای سینه خوش است</p><p>شراب صاف عقیقین در آبگینه خوش است</p><p>بده به مهر دلم کاسه ای که باده صاف</p><p>ز دست ساقی صافی ز زنگ کینه خوش است</p><p>بود خزینه گوهر ز وصف تو دهنم</p><p>ز خاتم لب تو مهر بر خزینه خوش است</p><p>من و جلاجل دف رغم آن که در گوشش</p><p>گه شمار صدای زر دفینه خوش است</p><p>عنان وصل به شاهان سرفراز مده</p><p>که این کرم به گدایان کمترینه خوش است</p><p>سفینه ایست پر اسرار عشق خاطر من</p><p>غزلسرایی عشاق ازین سفینه خوش است</p><p>ز مکه خلعت عز و شرف مجو جامی</p><p>لباس فقر و فنا جستن از مدینه خوش است</p>
</body></html>