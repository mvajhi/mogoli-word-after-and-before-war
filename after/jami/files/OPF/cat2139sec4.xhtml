<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80593" href="https://ganjoor.net/jami/divanj/khatema-hayat/ghazal-jk/sh205">شمارهٔ ۲۰۵</a></h2>
<p>صوفی شهر آن به انواع فضایل متصف</p><p>باده خورد و شد به فضل باده خواران معترف</p><p>ساخت جاروب حریم میکده موی سفید</p><p>خرقه پشمینه در پای خم افکند از کتف</p><p>خرده چون شین در سر شاهد کن و شمع و شراب</p><p>تا شوی بالانشین بر اهل عشرت چون الف</p><p>آن جبین بین برتر از ابرو که پنداری شده ست</p><p>عطف دامان مه روشن هلال منخسف</p><p>حرف آن قامت مزن با مایل طوبی که او</p><p>خاطری دارد ز سمت استقامت منحرف</p><p>طبع نادان را ز دانا شادتر دارد سپهر</p><p>ز انتظام افتد چو کار پیر خوانندش خرف</p><p>شاهد مقصود را پرده حجاب هستی است</p><p>جز به جام می نشد بر جامی این سر منکشف</p><h2><a id="poem-80594" href="https://ganjoor.net/jami/divanj/khatema-hayat/ghazal-jk/sh206">شمارهٔ ۲۰۶</a></h2>
<p>حشمت میفروش بین بر در او ز هر طرف</p><p>گرد مواید کرم اهل صفا کشیده صف</p><p>فیض کرامتش نهد دمبدم از سفال می</p><p>رند خداشناس را جام جهان نما به کف</p><p>پرورشت دهد فلک لیکن ازو تو برتری</p><p>بیش نهد بلی خرد قیمت گوهر از صدف</p><p>پرده دیده و دلم فرش بود به راه تو</p><p>گر قدمی بدین طرف رنجه کنی زهی شرف</p><p>قبله جان اهل دل مستی و بیخودی بود</p><p>وه که به زهد و توبه شد بیهده عمرها تلف</p><p>بانگ دفینه خوش بود خواجه زرشمار را</p><p>مفلس دردخواره را خوشتر ازان صدای دف</p><p>محنت بادیه مکش جامی و عزم کوفه کن</p><p>شو پی حج و عمره هم طایف مشهد نجف</p><h2><a id="poem-80595" href="https://ganjoor.net/jami/divanj/khatema-hayat/ghazal-jk/sh207">شمارهٔ ۲۰۷</a></h2>
<p>شب نهان آن مستم از بالای سر بگذشت حیف</p><p>بعد عمری کامد از من بی خبر بگذشت حیف</p><p>گرچه دیری بودم اندر هجر او گریان و خوار</p><p>بر من از برق درخشان زودتر بگذشت حیف</p><p>سینه را کردم سپر تا نگذرد تیرش ز من</p><p>بر سپر آمد خوش اما از سپر بگذشت حیف</p><p>عشرت شاهان ندارد لذت غمهای عشق</p><p>روزهای من به غمهای دگر بگذشت حیف</p><p>دست و پا در بحر بهر آشنایی می زدم</p><p>زو نشان نایافته آبم ز سر بگذشت حیف</p><p>زیستم شب بر امید بوی او وقت سحر</p><p>بوی او نایافته وقت سحر بگذشت حیف</p><p>جامی سرگشته رو در کعبه مقصود داشت</p><p>ره به سر نابرده ایام سفر بگذشت حیف</p><h2><a id="poem-80596" href="https://ganjoor.net/jami/divanj/khatema-hayat/ghazal-jk/sh208">شمارهٔ ۲۰۸</a></h2>
<p>دنت منازل من کنت منه بالاشواق</p><p>گذشت مدت هجران و روزگار فراق</p><p>برآمد از مدد بخت و یاری توفیق</p><p>مراد خاطر مجروح عاشق مشتاق</p><p>به صبر جفت شدیم ار چه پیش ازین می بود</p><p>زطاق ابروی او دور طاقت ما طاق</p><p>گرفت آن که چو جان در درون دل جا داشت</p><p>به سان مردمک اندر سواد دیده وثاق</p><p>جدا ز طلعت طاق ابروان چه سود کند</p><p>که بر فلک کشی از سنگ و خشت طاق و رواق</p><p>هری مقام حسینی لقب شهنشاهیست</p><p>که می زنند نوای محبتش عشاق</p><p>ازان مقام مکن راست جامیا آهنگ</p><p>سوی حجاز که از ساز رفت راه عراق</p><h2><a id="poem-80597" href="https://ganjoor.net/jami/divanj/khatema-hayat/ghazal-jk/sh209">شمارهٔ ۲۰۹</a></h2>
<p>به خود گمان من آن بود در بدایت عشق</p><p>که کوس ملک زنم زود در ولایت عشق</p><p>دریغ و درد که هم در میان فرو رفتم</p><p>ندیده بارقه لطفی از نهایت عشق</p><p>ز کارخانه عشقم جز این نصیبی نیست</p><p>که بر زبان گذرد گه گهم حکایت عشق</p><p>حقوق عشق رعایت چنانچه می باید</p><p>نیافت زین بود از عاشقان شکایت عشق</p><p>پی نزول هر آیت شنیده ام سببی</p><p>برون بود ز سببها نزول آیت عشق</p><p>ز جور دهر پناهی گرفته هر بیدل</p><p>پناه من چه بود سایه عنایت عشق</p><p>چه سود سعی تو جامی به آن بود که نهی</p><p>زمام مصلحت اندر کف کفایت عشق</p><h2><a id="poem-80598" href="https://ganjoor.net/jami/divanj/khatema-hayat/ghazal-jk/sh210">شمارهٔ ۲۱۰</a></h2>
<p>بیا ساقی بیار آن باده پاک</p><p>بشو حرف مرا زین تخته خاک</p><p>که بند پای گشته حرف هستی</p><p>نشاید رفت ازین راه خطرناک</p><p>بود آسان نما ادراک مقصود</p><p>ولی مشکل بود ادراک ادراک</p><p>همی بینی ولیکن دید خود را</p><p>نبینی این نه بیناییست ماناک</p><p>ز خارستان طبع اندر دوچشمت</p><p>خلیده گوییا خار است و خاشاک</p><p>عجبتر آنکه هرگز یک سر موی</p><p>ز نابینایی خود نیستت باک</p><p>چو نرگس چشمها بگشاده جامی</p><p>به کوری ساختی حاشاک حاشاک</p><h2><a id="poem-80599" href="https://ganjoor.net/jami/divanj/khatema-hayat/ghazal-jk/sh211">شمارهٔ ۲۱۱</a></h2>
<p>مراست بی رخ تو شادیی به غم نزدیک</p><p>شبی و روزی در تیرگی به هم نزدیک</p><p>شب فراق تو از حد گذشت کی باشد</p><p>که آید این شب محنت به صبحدم نزدیک</p><p>برست ز آفت امساک زهد هر که نشست</p><p>ز خم باده به سرچشمه کرم نزدیک</p><p>مناز گو شه دوران به جام جم که بود</p><p>سفال میکده ما به جام جم نزدیک</p><p>چو شوق قاید رهرو بود نباشد دور</p><p>گرش به دیده نماید ره حرم نزدیک</p><p>چو ریگ گرم دوصد کوه آتش است به راه</p><p>مرا چه زهره که سویت نهم قدم نزدیک</p><p>رخت ز دیده تر دامنان نگه می دار</p><p>که کم نهد کسی آیینه را به نم نزدیک</p><p>ز علم و فضل چه لافم که دهر می سنجد</p><p>متاع بیش ز بیشم به کم ز کم نزدیک</p><p>مباش غمزده جامی که کاروان وجود</p><p>رسیده است به سرمنزل عدم نزدیک</p><h2><a id="poem-80600" href="https://ganjoor.net/jami/divanj/khatema-hayat/ghazal-jk/sh212">شمارهٔ ۲۱۲</a></h2>
<p>شکر آمد ز خنده تو به تنگ</p><p>کوزه خود نبات زد بر سنگ</p><p>روی تو پر صفا ز اشک من است</p><p>گرچه از نم برآرد آینه زنگ</p><p>صلح تو بیگناه خونریزیست</p><p>بر سر صلح تو کسان را جنگ</p><p>نام خود را رقیب عاشق کرد</p><p>هست ازین نام عاشقان را ننگ</p><p>انجم از ماتم انجمن سازند</p><p>چون شود آه من بلند آهنگ</p><p>لاله های دورنگ بین گشته</p><p>همه در داغداریت یکرنگ</p><p>تا به کویت مقیم شد جامی</p><p>باشد از فکر حج به صد فرسنگ</p><h2><a id="poem-80601" href="https://ganjoor.net/jami/divanj/khatema-hayat/ghazal-jk/sh213">شمارهٔ ۲۱۳</a></h2>
<p>از در بسته و دیوار بلند تو به تنگ</p><p>آمده با در و دیوارم ازین غصه به جنگ</p><p>گفته ای شب در ما چند زنی این نه درست</p><p>از دل سخت تو بر سینه همی کوبم سنگ</p><p>تا به گوش تو رسد ناله من می خواهم</p><p>که به بزم تو کنم از رگ جان رشته چنگ</p><p>داده ام دل به تو از صورت مژگان تو پر</p><p>بسته ام بر کمرت ترکشی از تیر خدنگ</p><p>چه کنم چاره که کردند درین لجه نیل</p><p>گوهر وصل تو را تعبیه در کام نهنگ</p><p>نبرد نقش خط سبز تو را گریه ز دل</p><p>نشود پاک به شستن ز رخ آینه زنگ</p><p>نام جامی چه بود ننگ همه بدنامان</p><p>رند رسوا شده از نام نکو دارد ننگ</p><h2><a id="poem-80602" href="https://ganjoor.net/jami/divanj/khatema-hayat/ghazal-jk/sh214">شمارهٔ ۲۱۴</a></h2>
<p>هرکس آرد دامن صلحت به چنگ</p><p>بر سر اینست ما را با تو جنگ</p><p>صحبت تنگ تو با بیگانگان</p><p>آشنایان را همی آرد به تنگ</p><p>محنت هجر تو پاید سالها</p><p>دولت وصل تو باشد بی درنگ</p><p>مهر خطت را هنر داند دلم</p><p>گرچه باشد عیب بر آیینه زنگ</p><p>چهره ام شد کهربا اشکم عقیق</p><p>بیش ازینم نیست از لعل تو رنگ</p><p>کی رسد در عشق عقل تیزپای</p><p>چون رود با مرکب جم مور لنگ</p><p>نیکنامی کم طلب جامی که هست</p><p>عشقبازان را ز نام نیک ننگ</p><h2><a id="poem-80603" href="https://ganjoor.net/jami/divanj/khatema-hayat/ghazal-jk/sh215">شمارهٔ ۲۱۵</a></h2>
<p>مصطفایی به صفای دو رخ و لعل تو آل</p><p>ابرو و خال سیاه تو هلال است و بلال</p><p>صورت بینی سیمین تو انگشت نبی ست</p><p>که رخت گشته دو نیم است ازو ماه مثال</p><p>طرف رویت به خط سبز بود لوح کلیم</p><p>که بر او کرده یدالله رقم آیات جمال</p><p>نیست گنجایی مستقبل و ماضی ما را</p><p>مرکز همت ما نیست بجز نقطه حال</p><p>شویم از اشک ندم میل می از دل حاشا</p><p>کی به شورآبه قناعت کنم از آب زلال</p><p>محتسب خم و سبو می شکند رندی کو</p><p>کش کند ریش تر از درد و تراشد به سفال</p><p>می به عشرت طلبان ده که بود جامی را</p><p>قدح از دیده پر و دیده ز دل مالامال</p><h2><a id="poem-80604" href="https://ganjoor.net/jami/divanj/khatema-hayat/ghazal-jk/sh216">شمارهٔ ۲۱۶</a></h2>
<p>بیا که فصل بهار است و محتسب معزول</p><p>معاشران به فراغت به کار خود مشغول</p><p>بیا بیا که صفا در پی صفاست همه</p><p>حریف ساده و می بی غش و قدح مصقول</p><p>شراب لعل ز جام بلورکش که به هم</p><p>دو جوهرند یکی منعقد دگر محلول</p><p>علم به عالم اطلاق زن ز باده لعل</p><p>مشو چو فلسفیان قید علت و معلول</p><p>فقیه و زاهد و عابد نه مرد این کارند</p><p>ببند بر رخ اینان در خروج و دخول</p><p>چو از فضایل مردان راه محرومی</p><p>چه سود بحث که آن فاضل است و این مفضول</p><p>به جرم توبه ز مستان خجل مشو جامی</p><p>که پیش اهل کرم هست عذرها مقبول</p><h2><a id="poem-80605" href="https://ganjoor.net/jami/divanj/khatema-hayat/ghazal-jk/sh217">شمارهٔ ۲۱۷</a></h2>
<p>در دهانت شک است و آن دو سه خال</p><p>گرد لب نقطه هاست بر شک دال</p><p>قاصرند از مثال قامت تو</p><p>نخل بندان کارگاه خیال</p><p>نیست مرغ هوای عشق تو را</p><p>هیچ چیزی به از فراغت بال</p><p>بیخودند از جمال طلعت تو</p><p>ساکنان سرادقات جلال</p><p>بین سرشک مرا که از خاطر</p><p>شوید آب روان غبار ملال</p><p>حالت از بانگ نی چه سود ای شیخ</p><p>چون نیی واقف از حقیقت حال</p><p>عمر جامی ازان دهان و میان</p><p>می رود در خیال های محال</p><h2><a id="poem-80606" href="https://ganjoor.net/jami/divanj/khatema-hayat/ghazal-jk/sh218">شمارهٔ ۲۱۸</a></h2>
<p>قد بدا الصبح علی اسعد فال</p><p>و زقی الدیک علی اطیب حال</p><p>ساقیا می گذرد وقت صبوح</p><p>قدحی چند بده مالامال</p><p>رنج مخمور شبانه نرود</p><p>جز به میهای صبوح از دنبال</p><p>صبحدم تشنه لبان را می لعل</p><p>می دهد خاصیت آب زلال</p><p>حبذا آب زلالی که ازوست</p><p>شسته از چهره جان گرد ملال</p><p>جامیا باده خور و دار حرام</p><p>به حلالیش مرو راه ضلال</p><p>زانکه می خاصه به شیرین پسران</p><p>مستی آرد چه حرام و چه حلال</p><h2><a id="poem-80607" href="https://ganjoor.net/jami/divanj/khatema-hayat/ghazal-jk/sh219">شمارهٔ ۲۱۹</a></h2>
<p>ای پای دل ز زلفت در عنبرین سلاسل</p><p>زین عنبرین سلاسل مشکل خلاصی دل</p><p>آرد به هوش زنجیر آن را که گشت مجنون</p><p>زنجیر تو ربوده هوش هزار عاقل</p><p>هرگز نشد خیالت دور از مقابل جان</p><p>ما را خیالت آری با جان بود مقابل</p><p>گلها به وصف رویت رنگین رسایل آمد</p><p>کرده صبا تک و پو در نشر آن رسایل</p><p>دل ماند و آن زنخدان گرچه برآمدش جان</p><p>هاروت را چه امکان رستن از چاه بابل</p><p>حادی ز آب چشمم گل شد همه بیابان</p><p>بهر خدا که طی کن ذکر حبیب و منزل</p><p>در نظم و نثر جامی وصف تو گوید و بس</p><p>لله خیر ناظم لله در قائل</p><h2><a id="poem-80608" href="https://ganjoor.net/jami/divanj/khatema-hayat/ghazal-jk/sh220">شمارهٔ ۲۲۰</a></h2>
<p>شراب لعل بده ساقیا که یک دو سه دم</p><p>رهم ز شغل سیه کاری دوات و قلم</p><p>به دل که چون ورق نانوشته پاکیزه ست</p><p>چرا کشم ز خیال دروغ و راست رقم</p><p>دلم ز رنگ دورنگی گرفته چند کنم</p><p>سواد شعر قرین با بیاض شعر به هم</p><p>به وصف روی غزالان غزلسرایی چند</p><p>به فکر قافیه پشتی چو زلف ایشان خم</p><p>کدورت خط و شعرم کجا برد ز ضمیر</p><p>بجز صفای می و لحن زیر و نغمه بم</p><p>ولی دریغ که طی شد ز بزمگاه امید</p><p>ز دستبرد لئیمان بساط لطف و کرم</p><p>سفال درد تو را بس ز دست دردکشان</p><p>حدیث جام مکن جامی و حکایت جم</p><h2><a id="poem-80609" href="https://ganjoor.net/jami/divanj/khatema-hayat/ghazal-jk/sh221">شمارهٔ ۲۲۱</a></h2>
<p>دور از توام افتاده بر بستر درد و غم</p><p>یک پای درین عالم یک پای درآن عالم</p><p>راه دل و دینم زد آن عارض گندمگون</p><p>نبود بجز این معنی میراث من از آدم</p><p>خوی کرده رخت بارد از قرص قمر پروین</p><p>خندان دهنت دارد در غنچه تر شبنم</p><p>تا مهر کند دل را از هر چه نه مهر تو</p><p>یاقوت لبت از خط کرده ست سیه خاتم</p><p>تو شاهد جانهایی حاشا که خیالت را</p><p>جز دیده جان باشد در پرده دل محرم</p><p>بس تشنه جگر مرده در بادیه و جانش</p><p>در صحن حرم رقصان بر زمزمه زمزم</p><p>شد قاعده یاری سست از دل سخت تو</p><p>هر چند ز سنگ آمد بنیاد بنا محکم</p><p>در مردمش آید خون از نوک مژه بیرون</p><p>بی لعل لبت جامی از دل چو برآرد دم</p><h2><a id="poem-80610" href="https://ganjoor.net/jami/divanj/khatema-hayat/ghazal-jk/sh222">شمارهٔ ۲۲۲</a></h2>
<p>ای تنت سیم و بر و ساعد و بازو همه سیم</p><p>چون زر از مفلسی از سیم توام دل به دو نیم</p><p>دزدی از من تن خود چون گذرم پهلویت</p><p>من چنین مفلس و از من تو همی دزدی سیم</p><p>هست بی ساعد سیمین توام بیم هلاک</p><p>دست ده تا که برون آیم ازین ورطه بیم</p><p>با سگ کوی توام هست قدیمی عهدی</p><p>حاش لله که فراموش کنم عهد قدیم</p><p>چشم نرگس شود از خاصیت آن بینا</p><p>بوی پیراهن خود گر دهی ای گل به نسیم</p><p>تو به شهر خود و ز آوازه حسنت شده اند</p><p>خلقی آواره ز هر شهر و به شهر تو مقیم</p><p>جان جامی به لبت میل طبیعی دارد</p><p>به شکر خنده درآ تا کند آن را تسلیم</p><h2><a id="poem-80611" href="https://ganjoor.net/jami/divanj/khatema-hayat/ghazal-jk/sh223">شمارهٔ ۲۲۳</a></h2>
<p>گاهی که کشی تیغ نهم گردن تسلیم</p><p>هر بی سر و پا را نکشی زین بودم بیم</p><p>بر اهل دل آموختن حرف غمت را</p><p>شد سینه ناخن زده ام تخته تعلیم</p><p>مستخرج احکام شهیدان فراقت</p><p>از خون دل و دیده کشد جدول تقویم</p><p>هر جا که درافتد سخن سدره و طوبی</p><p>ذکر قد رعنای تو اولی ست به تقدیم</p><p>جنت طلبان گر لب شیرین تو بینند</p><p>درکام همه تلخ شود کوثر و تسنیم</p><p>زد کلک مصور پی تصویر خط تو</p><p>مشکین الفی چند رقم بر ورق سیم</p><p>جامی کند از تنگدلی یاد دهانت</p><p>هرجا که بر او تنگ شود قافیه میم</p><h2><a id="poem-80612" href="https://ganjoor.net/jami/divanj/khatema-hayat/ghazal-jk/sh224">شمارهٔ ۲۲۴</a></h2>
<p>بیا کز روی ساقی وقت گل برقع براندازیم</p><p>ز عکس روی آن گلچهره گل در ساغر اندازیم</p><p>چو گیرد خواب مستی نرگس آن سرو گلرخ را</p><p>زگل بالین نهیم از فرش سبزه بستر اندازیم</p><p>بگیریم از سر خم خشت وز لای ته می گل</p><p>پی عشرت درین خمخانه طرحی دیگر اندازیم</p><p>ز بانگ چنگ و لحن ارغنون و نغمه بربط</p><p>فغان در طارم این گنبد نیلوفر اندازیم</p><p>صدای مستی ماتا همه آفاق را گیرد</p><p>ازین بام زمردفام این طشت زر اندازیم</p><p>اگر عقل نصیحتگر نهد بنیاد مستوری</p><p>به یک جرعه شراب تلخ بنیادش براندازیم</p><p>ز محرومیست دوری از حریم مجلس مستان</p><p>به هر حلیت توان خود را به آن مجلس دراندازیم</p><p>ترنم می کند واعظ چو می خوش نیست بی مطرب</p><p>بیا تا سرخوشان خود را به پای منبر اندازیم</p><p>نیارامیم چون کشتی درین دریا ولی هر جا</p><p>که والاگوهری یابیم آنجا لنگر اندازیم</p><p>فضای این شکارستان پر است از صید پرورده</p><p>چرا شبها ز همت بر شکار لاغر اندازیم</p><p>نشاید تشنه لب رفتن سوی جنت بیا جامی</p><p>که خود را پیش ازان از خم می در کوثر اندازیم</p><h2><a id="poem-80613" href="https://ganjoor.net/jami/divanj/khatema-hayat/ghazal-jk/sh225">شمارهٔ ۲۲۵</a></h2>
<p>ما به راه طلب وصل تو نعل افکندیم</p><p>وز لب لعل تو دندان طمع برکندیم</p><p>دور پرگار فلک رسم جدایی انگیخت</p><p>تا درین دایره کی باز به هم پیوندیم</p><p>کس گرفتار مبادا به ملاقات رقیب</p><p>نپسندیم به کس آنچه به خود نپسندیم</p><p>با تو بودیم چو تن همنفس جان یکچند</p><p>زنده اکنون به مددگاری آن یکچندیم</p><p>استینها ز دو ساعد بودت صره سیم</p><p>دست بگشای که بس مفلس و حاجتمندیم</p><p>نیست بهر غرضی بودن ما در کویت</p><p>با سگان تو به زنجیر ارادت بندیم</p><p>دی گذشتی به من و سایه سرو تو فتاد</p><p>ما چو جامی ز وصالت به همین خرسندیم</p><h2><a id="poem-80614" href="https://ganjoor.net/jami/divanj/khatema-hayat/ghazal-jk/sh226">شمارهٔ ۲۲۶</a></h2>
<p>رخصتم ده که سر زلف سیاهت گیرم</p><p>دیده را روشنی از روی چو ماهت گیرم</p><p>چون تو را نیست سرآنکه بیابم به تو راه</p><p>داد خواهم نه بیایم سر راهت گیرم</p><p>گر چه بیشم گنهی نیست زنم دست نیاز</p><p>دامن لطف پی عفو گناهت گیرم</p><p>سایه افکن به من ای سرو که افتم به هلاک</p><p>گر نه از حادثه دهر پناهت گیرم</p><p>از سر بسترم امشب مرو ای همسایه</p><p>تا به اندوه شب خویش گواهت گیرم</p><p>ای گل از لطف مزن لاف که پیش رخ او</p><p>با دو صد برگ یکی برگ گیاهت گیرم</p><p>جامیا دم مزن از درد و غم هجر که من</p><p>شرح این واقعه از ناله و آهت گیرم</p><h2><a id="poem-80615" href="https://ganjoor.net/jami/divanj/khatema-hayat/ghazal-jk/sh227">شمارهٔ ۲۲۷</a></h2>
<p>سحر به گوشه محراب زاریی کردم</p><p>به یاد ابروی تو اشکباریی کردم</p><p>قرارگاه دلم زلف بی قرار تو بود</p><p>عجب مدار اگر بی قراریی کردم</p><p>هوای زلف و رخت در دلم کهن شده بود</p><p>ز نودمیده خطت تازه کاریی کردم</p><p>نبرد بار غمت پای صبر من از جای</p><p>به زیر بار غمت بردباریی کردم</p><p>بر آستان تو سودم به خاک روی نیاز</p><p>سگان کوی تو را حق گزاریی کردم</p><p>شبی به سوی تو گفتی گذر کنم چو خیال</p><p>در انتظار تو شب زنده داریی کردم</p><p>برآر حاجت جامی چو گفتمت حالش</p><p>که این فسانه به امیدواریی کردم</p><h2><a id="poem-80616" href="https://ganjoor.net/jami/divanj/khatema-hayat/ghazal-jk/sh228">شمارهٔ ۲۲۸</a></h2>
<p>من آن نیم که ز تو دست دارم و بروم</p><p>تو را به دست رقیبان گذارم و بروم</p><p>به قصد دیدنت آیم چو روی ننمایی</p><p>نفیر شوق تو از دل برآرم و بروم</p><p>شکاف تیغ تو خواهم به فرق سرمپسند</p><p>که ناامید پس سربخارم و بروم</p><p>چه جای همچو منی آستان تو آن به</p><p>که جای خود به سگانت سپارم و بروم</p><p>اجل رسید به یک سجده قبله من شو</p><p>که این وظیفه طاعت گزارم و بروم</p><p>چو گشت بی تو کنم گر نبینمت در باغ</p><p>چو ابر بر گل و سرو اشک بارم و بروم</p><p>مگو که جامی ازین در برو امانم ده</p><p>که بر تو درد دل خود شمارم و بروم</p><h2><a id="poem-80617" href="https://ganjoor.net/jami/divanj/khatema-hayat/ghazal-jk/sh229">شمارهٔ ۲۲۹</a></h2>
<p>دیده پر نم ز غم زمزم و بطحا دارم</p><p>دیدن کعبه بدین دیده تمنا دارم</p><p>راویه چشم تر و زاد غم و راحله شوق</p><p>بهر این ره همه اسباب مهیا دارم</p><p>خار پایم شده خاک وطن ای کاش کند</p><p>ناقه خار کن این خار که در پا دارم</p><p>تن من خاک عجم جان و دلم مرغ حجاز</p><p>تنم اینجاست ولی جان و دل آنجا دارم</p><p>کعبه عذراست پس پرده و من وامق وار</p><p>دست همت زده در دامن عذرا دارم</p><p>نیست جز خال سیاه حجرالاسود او</p><p>در سویدای دلم بین که چو سودا دارم</p><p>کردم از شوق مغیلان به ره بادیه روی</p><p>تنگدل گشته هوای گل و صحرا دارم</p><p>ساربان گفت که جامی مکن از فرق قدم</p><p>که قوی راحله بادیه پیما دارم</p><p>گفتمش رو که دوصد راحله نتواند برد</p><p>این همه بار که من بر دل شیدا دارم</p><h2><a id="poem-80618" href="https://ganjoor.net/jami/divanj/khatema-hayat/ghazal-jk/sh230">شمارهٔ ۲۳۰</a></h2>
<p>چون من بی صبر و دل خواهم که آن رو بنگرم</p><p>اول از بیم رقیب این سو و آن سو بنگرم</p><p>سوزدم جان ز آرزوی آن خط و عارض به باغ</p><p>سایه سنبل چو بر گلهای خود رو بنگرم</p><p>بر میان صد رشته جان با کمر بستی گره</p><p>تا به کی چندین گره بسته به یک مو بنگرم</p><p>روی من به گفته ای یا ماه، رخصت ده دمی</p><p>تا گشایم برقع و روی تو نیکو بنگرم</p><p>من همی میرم پس زانوی غم در بزم عیش</p><p>تا کیت با این و آن زانو به زانو بنگرم</p><p>در تماشای تو حیرانم ندانم چون کنم</p><p>زلف و رخ یا خال و خط یا چشم و ابرو بنگرم</p><p>چند گوی از زخم چوگان تو باشد بهره مند</p><p>من ز حسرت اشکریزان دور در گو بنگرم</p><p>بر لب جو یک زمان بنشین که پنهان از رقیب</p><p>عکس رخسار تو را افتاده در جو بنگرم</p><p>بر دل جامی چو ناوک می‌زنی بهر خدای</p><p>سخت‌تر می‌کش کمان تا زور بازو بنگرم</p><h2><a id="poem-80619" href="https://ganjoor.net/jami/divanj/khatema-hayat/ghazal-jk/sh231">شمارهٔ ۲۳۱</a></h2>
<p>زان نرنجم که ز خود کرده گرانت بینم</p><p>زان برنجم که میان دگرانت بینم</p><p>سیریت نیست ز عاشق که صدت عاشق هست</p><p>دل برای صد دیگر نگرانت بینم</p><p>هر دم از خوی دگر می دهدت شکل رقیب</p><p>در کف او چو گل کوزه گرانت بینم</p><p>نرخ ارزان تو گفتم که هزاران جان است</p><p>جای آن هست که با خویش گرانت بینم</p><p>دعوی رحم کنی گر بود این راست چرا</p><p>فارغ از گریه خونین جگرانت بینم</p><p>نیست چون قد تو سروی به چمن راست ولی</p><p>راست با طبع همه کژ نظرات بینم</p><p>جامی اینسان که درآن تنگ قبا دل بستی</p><p>عاقبت غنچه صفت جامه درانت بینم</p><h2><a id="poem-80620" href="https://ganjoor.net/jami/divanj/khatema-hayat/ghazal-jk/sh232">شمارهٔ ۲۳۲</a></h2>
<p>ای پیک دوست پیش آ کت دست و پا ببوسم</p><p>دستت جدا بگیرم پایت جدا ببوسم</p><p>روی تو دیده چشمش روی تو را ببینم</p><p>چشم تو دیده رویش چشم تو را ببوسم</p><p>نامه به دست داری از کار رفت دستم</p><p>بگشای تا ببینم پیش آر تا ببوسم</p><p>چشمش برآن فتاده دستش به آن رسیده</p><p>دیده بر آن بمالم هر لحظه یا ببوسم</p><p>حرف وفاست در وی مهر رضاست بر وی</p><p>آن از درون بخوانم وین بر قفا ببوسم</p><p>مشکین گیاست خطش خوشبو گلش معانی</p><p>خوشبو گلش ببویم مشکین گیا ببوسم</p><p>مستسقیم من و آب آن نامه بوسه دادن</p><p>سیری کجاست جامی گر عمرها ببوسم</p><h2><a id="poem-80621" href="https://ganjoor.net/jami/divanj/khatema-hayat/ghazal-jk/sh233">شمارهٔ ۲۳۳</a></h2>
<p>ندیدم از دو چشمت شوختر چشم</p><p>برند از مردمان دل چشم در چشم</p><p>بود خاک درت کحل سعادت</p><p>مکن آن سرمه را ضایع به هر چشم</p><p>مرا با گریه اندوه کار است</p><p>ز اشک شادیم کم گشته تر چشم</p><p>گل رعنای این باغی چه داری</p><p>چو نرگس از خسان بر سیم و زر چشم</p><p>به خلوتگاه دل چون می کنی جای</p><p>ز مژگان می کند مسمار در چشم</p><p>به امید نثار مقدم توست</p><p>که دارد دامنم را پر گهر چشم</p><p>اگر یک چشم جامی را به تیری</p><p>بدوزی پیش آن دارد دگر چشم</p><h2><a id="poem-80622" href="https://ganjoor.net/jami/divanj/khatema-hayat/ghazal-jk/sh234">شمارهٔ ۲۳۴</a></h2>
<p>به ترک عاشقی ای پندگو مده پندم</p><p>دلی که بگسلم از عشق با چه پیوندم</p><p>ز عمر رفته مرا نیست حسرتی چندان</p><p>جز آنکه عمر نه در عشق رفت یکچندم</p><p>به طعن نام سگی می نهد رقیبم داغ</p><p>خوشم به داغ سگی چون تویی خداوندم</p><p>تو تیغ در کف و من زیر تیغ تو از ذوق</p><p>چو زخم عرقه به خون لب گشاده می خندم</p><p>مرا همیشه دعا از بلا سپر می بود</p><p>چو تیر غمزه ات آمد سپر بیفکندم</p><p>چو دم ز شعر زنم عیب من مکن جامی</p><p>که شعر خوش هنر و من به آن هنرمندم</p><p>ز طعن زاده طبعم زبان نطق ببند</p><p>که طعن او به مثل هست طعن فرزندم</p><h2><a id="poem-80623" href="https://ganjoor.net/jami/divanj/khatema-hayat/ghazal-jk/sh235">شمارهٔ ۲۳۵</a></h2>
<p>یاد آن روزی که با خوبان سری می‌داشتم</p><p>جان به جانانی و دل با دلبری می‌داشتم</p><p>گر گلی می‌شد به باد بی‌نیازی زین چمن</p><p>عندلیب‌آسا هوای دیگری می‌داشتم</p><p>بو که گویندم که هست اندر فلان کشور بتی</p><p>گوش بر افسانه هر کشوری می‌داشتم</p><p>تا مگر آید برون زیبا نگاری از دری</p><p>رسم دریوزه به هر خاک دری می‌داشتم</p><p>تا بتابد ناگهان ماهی ز عالی‌منظری</p><p>دیده هرجا می‌شدم بر منظری می‌داشتم</p><p>هرکجا مرغی به بام خوبرویی دیدمی</p><p>گفتمی من کاش هم بال و پری می‌داشتم</p><p>بهر تسخیر پری‌رویان به افسون سخن</p><p>در بغل ز اشعار جامی دفتری می‌داشتم</p><h2><a id="poem-80624" href="https://ganjoor.net/jami/divanj/khatema-hayat/ghazal-jk/sh236">شمارهٔ ۲۳۶</a></h2>
<p>طره از روی چو مه بگشا که بگشاید دلم</p><p>یکدم از تنگی و تاریکی بر آساید دلم</p><p>شد دلم خون و آید از مژگان فرو در کوی تو</p><p>جز به کوی تو بلی مشکل فرود آید دلم</p><p>بس که خود را از رگ جان بر تو محکم دوخته</p><p>هیچ کس نتواند از خوبان که برباید دلم</p><p>لاغرم زانسان که چون از کسوت فانوس شمع</p><p>زآتشت روشن ز زیر پوست بنماید دلم</p><p>تا به زیر پای تو از پرده خود کرده فرش</p><p>از تفاخر سر به ساق عرش می ساید دلم</p><p>بهر تشریف خیال تو ز خونین قطره ها</p><p>منظر دیده به رنگین گوهر آراید دلم</p><p>کی توانم جامی از سودای خوبان توبه کرد</p><p>غیر ازین چون کار دیگر را نمی شاید دلم</p><h2><a id="poem-80625" href="https://ganjoor.net/jami/divanj/khatema-hayat/ghazal-jk/sh237">شمارهٔ ۲۳۷</a></h2>
<p>ای زده نوبت غمت ناله صبحگاهیم</p><p>سنگ جفای تو به سر گوهر تاج شاهیم</p><p>من که کله نهادمی کج ز غرور سروری</p><p>در سر بندگیت شد نخوت کج کلاهیم</p><p>پیر نیم که پیر را عشق جوان جوان کند</p><p>سیل دمادم مژه شست ز مو سیاهیم</p><p>داد نمی دهی مده بس بود این که گه گهی</p><p>جای کند به گوش تو نعره دادخواهیم</p><p>چون نشوم به دولت بندگی تو مفتخر</p><p>من که به منصب سگی بر در تو مباهیم</p><p>شد تن خسته ام چو مو رنگ شکسته ام چو که</p><p>چند ز غم گدازیم چند ز غصه کاهیم</p><p>جامیم و مرا لقب خاک نشین مصطبه</p><p>مفتی شهر گو مخوان صوفی خانقاهیم</p><h2><a id="poem-80626" href="https://ganjoor.net/jami/divanj/khatema-hayat/ghazal-jk/sh238">شمارهٔ ۲۳۸</a></h2>
<p>شب از گریه چندان گهر سفته ام</p><p>که تا روز غرق گهر خفته ام</p><p>ولی چون تو را درنیاید به گوش</p><p>چه سود این گهرها که من سفته ام</p><p>به جمعیت وصل ره چون برم</p><p>چنین کز فراق تو آشفته ام</p><p>مگو مژده قتل من گو به دل</p><p>که عمریست کین را به دل گفته ام</p><p>نداده ست بویی گل از تو به باغ</p><p>که چون غنچه زان بوی نشکفته ام</p><p>بود عیب من عشق و چون زاهدان</p><p>ز کس هرگز این عیب ننهفته ام</p><p>ز جامی میندیش و بیرون خرام</p><p>کزین آستان گرد وی رفته ام</p><h2><a id="poem-80627" href="https://ganjoor.net/jami/divanj/khatema-hayat/ghazal-jk/sh239">شمارهٔ ۲۳۹</a></h2>
<p>به روز وصل پیاپی نمای دیدارم</p><p>که تا ذخیره ایام هجر بردارم</p><p>اگر نظاره روی توام شود روزی</p><p>هزار شب به خیال رخت به روز آرم</p><p>هزار قطره خون در دلم گره شده است</p><p>بیا که روی تو را بینم و فروبارم</p><p>چو عقد رسته دندان به خنده بگشایی</p><p>سزد که سلک گهر را به هیچ نشمارم</p><p>بر آسمان مه و خور بر زمین گل و لاله</p><p>نگاه می کنم و روی توست پندارم</p><p>مگو که چند دهی درد سرمرا جامی</p><p>خدای را که بکن یک کرشمه در کارم</p><p>که تا گرانی تن زآستان تو ببرم</p><p>متاع جان به سگان در تو بسپارم</p><h2><a id="poem-80628" href="https://ganjoor.net/jami/divanj/khatema-hayat/ghazal-jk/sh240">شمارهٔ ۲۴۰</a></h2>
<p>کیم من که وصلت تمنا کنم</p><p>بدین دیده رویت تماشا کنم</p><p>همین بس که از خود گرفته کنار</p><p>میان سگان درت جا کنم</p><p>عمامه مرا درد سر می دهد</p><p>به هر حیله آن را ز سر واکنم</p><p>ز فرق خودش بهر دردی کشان</p><p>فرود آرم و دردپالا کنم</p><p>نهم سبحه ز انگشت و خرقه ز پشت</p><p>به آن هرچه باید مهیا کنم</p><p>به سبحه خرم دانه ای چند نقل</p><p>کهن خرقه را رهن صهبا کنم</p><p>چو جامی پی یار یکتای خویش</p><p>دل خود ز هر چیز یکتا کنم</p><h2><a id="poem-80629" href="https://ganjoor.net/jami/divanj/khatema-hayat/ghazal-jk/sh241">شمارهٔ ۲۴۱</a></h2>
<p>ز سیلی غمت از دیده خون همی بارم</p><p>رخ از طپانچه بدینگونه سرخ می دارم</p><p>گر آوری پی آزار من هزاران ناز</p><p>هزار گونه نیاز آرم و نیازارم</p><p>چگونه سر نهم اندر جهان ز خاک درت</p><p>چو آمده ست به کوی تو سر به دیوارم</p><p>چه حاجت است مرا مرهم طبیب این بس</p><p>که چاک سینه ز خاک درت بینبارم</p><p>اگر چه دست اجل چاکم افکند در جیب</p><p>گمان مبر که زکف دامن تو بگذارم</p><p>غم درشت فرو می خورم به یاد رخت</p><p>به بوی تازه گلی خاربن همی کارم</p><p>به وصف روی تو جامی ز بس که شعر نوشت</p><p>چکد گلاب گر اوراق او بیفشارم</p><h2><a id="poem-80630" href="https://ganjoor.net/jami/divanj/khatema-hayat/ghazal-jk/sh242">شمارهٔ ۲۴۲</a></h2>
<p>نوازشنامه ای آورد باد از حضرت جانان</p><p>مخلد باد بر فرق گدایان ظل سلطانان</p><p>نه نامه بل سجلی بندگان را بهر آزادی</p><p>ز عار بادپیمایان و عهد سست پیمانان</p><p>بیاضش نوربخش دیده جمعی غم اندیشان</p><p>سوادش مایه جمعیت مشتی پریشانان</p><p>فشاندم جان چو آمد همره قاصد خیال او</p><p>وز این کم خدمتی شرمنده ام از روی مهمانان</p><p>فراقش کافری آمد مسلمان کش نمی دانم</p><p>چه سان از دست این کافر برم جان ای مسلمانان</p><p>چو گردد تنگ بر من عالم از هجران او هر شب</p><p>نهم رو در بیابان تمنا بارگی رانان</p><p>به سرحد دیار او رسانم خویش را وانگه</p><p>درآیم در حریم او پس از رخصت ز دربانان</p><p>ببینم طلعتش از دیده پر نم گهرریزان</p><p>ببوسم آستینش بر دو عالم دامن افشانان</p><p>ندیده سیر دیدار وی از بیم ملال او</p><p>روانی باز پس گردم دعاگویان ثنا خوانان</p><p>همی زی شاد و خرم با خیالات خوش ای جامی</p><p>که نبود جز خیالی این جهان پیش خدادانان</p><h2><a id="poem-80631" href="https://ganjoor.net/jami/divanj/khatema-hayat/ghazal-jk/sh243">شمارهٔ ۲۴۳</a></h2>
<p>تو نازنین جوانی و من پیر ناتوان</p><p>بر حال پیر مرحمتی می کن ای جوان</p><p>بر دامنت چه عار نشیند گر اوفتد</p><p>برخاک خشک سایه ات ای تازه ارغوان</p><p>کس جز تو شهریار نشاید اگر بفرض</p><p>شهری کنند خاصه بنا بهر نیکوان</p><p>کردی وداع و بار سفربستی و شدند</p><p>همراه تو هزار دل و جان چو کاروان</p><p>بهر خدا که باز نگر وز سرشک ما</p><p>بین سیلهای خون ز پی کاروان روان</p><p>تو می روی به مرکب رهوار و من ز اشک</p><p>صد پیک قطره زن ز پیت می کنم روان</p><p>جامی مگو که پای به دامان صبرکش</p><p>خود گو کزان جمال صبوری کجا توان</p><h2><a id="poem-80632" href="https://ganjoor.net/jami/divanj/khatema-hayat/ghazal-jk/sh244">شمارهٔ ۲۴۴</a></h2>
<p>دانی که چیست بر رخم این اشک لاله گون</p><p>عشقت چکاند از دل من قطره های خون</p><p>خون دلم ز آتش توست آمده به جوش</p><p>آتش چو تیز گشت ز سر می رود برون</p><p>آتش ز آب کشته شود وین عجب کز اشک</p><p>هر لحظه زنده تر شودم آتش درون</p><p>چشم من از خیال لبت اشکریز هست</p><p>پر می صراحیی که فتاده ست سرنگون</p><p>هم آدمی فریفته توست هو پری</p><p>زین لعل پر فسانه وزین چشم پر فسون</p><p>گر عاجزم به دست رقیب تو دور نیست</p><p>شیر فلک سگان درت را بود زبون</p><p>جامی نظر به عارض و خط تو دوخته ست</p><p>کز آب و سبزه نور بصر می شود فزون</p><h2><a id="poem-80633" href="https://ganjoor.net/jami/divanj/khatema-hayat/ghazal-jk/sh245">شمارهٔ ۲۴۵</a></h2>
<p>خدایا به آن سرو نازم رسان</p><p>به آن دلبر دلنوازم رسان</p><p>سرم را بود منزل آن آستان</p><p>به سرمنزل خویش بازم رسان</p><p>پریشانم از هجر همراز خویش</p><p>به جمعیت آباد رازم رسان</p><p>بود روی او قبله هر نیاز</p><p>به آن قبله هر نیازم رسان</p><p>سری دارم از بهر خدمت به دوش</p><p>به پای یکی سرفرازم رسان</p><p>ره وصل جانان دراز است و دور</p><p>به آن راه دور و درازم رسان</p><p>چو جامی ز بیچارگی سوختم</p><p>به دیدار آن چاره سازم رسان</p><h2><a id="poem-80634" href="https://ganjoor.net/jami/divanj/khatema-hayat/ghazal-jk/sh246">شمارهٔ ۲۴۶</a></h2>
<p>به بستان می‌گذر وز چهره گل‌ها را خجل می‌کن</p><p>همی‌زن خنده وز لب غنچه‌ها را منفعل می‌کن</p><p>بحل کردن چه خواهی چون کشی ما را کسی بر تو</p><p>ندارد حکم، هم خود می‌کش و هم خود بحل می‌کن</p><p>نشاید منزل تو زآب و گل گاهی که می‌آیی</p><p>گذر بر دیده ره بر سینه جا در جان و دل می‌کن</p><p>مزاجت منحرف می‌بینم ای خلوت‌نشین گاهی</p><p>به کوی نیکوان کسب هوای معتدل می‌کن</p><p>لبم را با لب او متصل کردی خیال ای دل</p><p>چه جان‌افزا خیالی کردی این را متصل می‌کن</p><p>نشان پاش تا ماند پی بوسیدن ای دیده</p><p>به هر راهی که آن مه می‌رود از گریه گل می‌کن</p><p>دلت زان بت پر ای جامی به کعبه رو چه می‌آری</p><p>بدین دل روی در بتخانه چین و چگل می‌کن</p><h2><a id="poem-80635" href="https://ganjoor.net/jami/divanj/khatema-hayat/ghazal-jk/sh247">شمارهٔ ۲۴۷</a></h2>
<p>نگارا ز درماندگان یاد می کن</p><p>خدا را ز درماندگان یاد می کن</p><p>چو درمانده موریم افتادن به راهت</p><p>سوارا ز درماندگان یاد می کن</p><p>چو اخلاص اهل ارادت نداری</p><p>ریا را ز درماندگان یاد می کن</p><p>چو بر محرمان شربت وصلت افتد</p><p>گوارا، ز درماندگان یاد می کن</p><p>پی پرسش دوستان چون فرستی</p><p>صبا را، ز درماندگان یاد می کن</p><p>گه قسمت از طره تار تارت</p><p>بلا را ز درماندگان یاد می کن</p><p>چه یارای جامی که سویت نویسد</p><p>که یارا ز درماندگان یاد می کن</p><h2><a id="poem-80636" href="https://ganjoor.net/jami/divanj/khatema-hayat/ghazal-jk/sh248">شمارهٔ ۲۴۸</a></h2>
<p>نگارا شبی همنشین باش با من</p><p>چو بخت مساعد قرین باش با من</p><p>ز رفعت مه آسمانی زمانی زمانی</p><p>نشسته به روی زمین باش با من</p><p>ز اندوه هجران حزین است جانم</p><p>فرحبخش جان حزین باش با من</p><p>تویی هر چه هستی کیم من چیم من</p><p>که گویم چنان یا چنین باش با من</p><p>رسوم مسلمانی از تو نخواهم</p><p>زکافر نژادان چنین باش با من</p><p>نهاده به فرق همه دست راحت</p><p>گرفته به کف تیغ کین باش با من</p><p>به بیگانگان چین گشاده ز ابرو</p><p>فکنده گره بر جبین باش با من</p><p>خوش آن شب که کردی خطابم که جامی</p><p>نه در بند دنیا و دین باش با من</p><p>به هرکار سازم به هر حکم رانم</p><p>یکی بنده کمترین باش با من</p><h2><a id="poem-80637" href="https://ganjoor.net/jami/divanj/khatema-hayat/ghazal-jk/sh249">شمارهٔ ۲۴۹</a></h2>
<p>بیا ای شهره در عشقت به شهر حسن مشهوران</p><p>که هم منظور شاهان بینمت هم شاه منظوران</p><p>خمارآلودم از چشمت لب خالی ز خط بنما</p><p>که باشد باده صافی علاج رنج مخموران</p><p>چه استغناست این یارب که نی پروای نزدیکان</p><p>همی بینم تو را ای نازنین نی رحم بر دوران</p><p>سلیمان وار می رانی چه غم داری اگر ناگه</p><p>ز نعل بادپایت رخنه افتد در صف موران</p><p>طبیب رنج عشقی سوی هر دستی مبر دستت</p><p>مبادا رنجه گردد زاضطراب نبض رنجوران</p><p>گذر بر ساکنان صومعه با این لب میگون</p><p>که تا افتند در می آن به زهد و توبه مغروران</p><p>به مهجوری ز وصلت گر چه عمری کند جان جامی</p><p>ندیده هرگز از تو رحمتی بر حال مهجوران</p><h2><a id="poem-80638" href="https://ganjoor.net/jami/divanj/khatema-hayat/ghazal-jk/sh250">شمارهٔ ۲۵۰</a></h2>
<p>تیغ مژگان را به خون عشقبازان تیز کن</p><p>غمزه را در قتل پاکان خنجر خونریز کن</p><p>با چنین شکل پر آشوب آ برون یک بامداد</p><p>شهر را درمانده غوغای رستاخیز کن</p><p>تلخ کامم از ترشرویی تو بهر خدا</p><p>زان دولب یک خنده شیرین شورانگیزکن</p><p>زاهدا گر بار خواهی در صف دردی کشان</p><p>سبحه بفکن وز سبوی باده دست آویز کن</p><p>خفته ام چون چشم تو بیمار پرسش کن مرا</p><p>شربت بیماریم از لفظ شهد امیز کن</p><p>می نشانم زآستانت ازسرشک دیده گرد</p><p>خون ناب است این نه آب ای جان ازین پرهیز کن</p><p>شد هری جامی ز ظلم غمزه ترکان خراب</p><p>روی در محروسه شیراز یا تبریز کن</p><h2><a id="poem-80639" href="https://ganjoor.net/jami/divanj/khatema-hayat/ghazal-jk/sh251">شمارهٔ ۲۵۱</a></h2>
<p>هرگز ندیدم رسم حبیبان</p><p>همچون تو کردن خو با رقیبان</p><p>غوغای زاغان ببریده گل را</p><p>پیوند صحبت از عندلیبان</p><p>هرگز نیاری یاد اسیران</p><p>هرگز نپرسی حال غریبان</p><p>از بس ضعیفم گشته ست عاجز</p><p>زاحساس نبضم دست طبیبان</p><p>خوش انکه گردد در قتل واعظ</p><p>شمشیر غازی تیغ خطیبان</p><p>دادی کسان را از خود نصیبی</p><p>رحمی نکردی بر بی نصیبان</p><p>جامی که عشقت کردش مؤدب</p><p>کی گوش دارد پند ادیبان</p><h2><a id="poem-80640" href="https://ganjoor.net/jami/divanj/khatema-hayat/ghazal-jk/sh252">شمارهٔ ۲۵۲</a></h2>
<p>ساغر مه نو باشد خالی شده مپسند آن</p><p>ناگشته مه نو پر نوری ندهد پنهان</p><p>نشکفت دلم تا تو بر من ندمیدی دم</p><p>بی باد بهار اری غنچه نشود خندان</p><p>عشق تو خلاصم کرد از بند خردمندی</p><p>یاد تو فراغم داد از پند خردمندان</p><p>زان ابروی پر چینم چندان ترشی دادی</p><p>کز سیب زنخدانت شد کند مرا دندان</p><p>روزی که شود زندان دور از تو جهان برمن</p><p>از یاد رخت برخود گلشن کنم آن زندان</p><p>در طوف درت شبها دنبال سگت گردم</p><p>زان گونه که گردد سگ دنبال خداوندان</p><p>جامی ز بتان تنها می گرید و می سوزد</p><p>همچون پدر مشفق از فرقت فرزندان</p><h2><a id="poem-80641" href="https://ganjoor.net/jami/divanj/khatema-hayat/ghazal-jk/sh253">شمارهٔ ۲۵۳</a></h2>
<p>ای در دهن تنگت جلاب شکر پنهان</p><p>در سنبل شبرنگت برگ گل تر پنهان</p><p>سی و دو بود آن لب هرگه به شمار آری</p><p>یعنی که بود در وی سی و دو گهر پنهان</p><p>با هرکه دوچار افتی کام دو جهان یابد</p><p>شبها که به گشت آیی از خانه بدر پنهان</p><p>گفتی که بگو پیدا سری ز میان من</p><p>نیمیست ز موی آن هم در زیر کمر پنهان</p><p>از هجر توام بردل صد داغ بود پیدا</p><p>واندر ته هر داغی صد داغ دگر پنهان</p><p>هر فرش که اندازم در کلبه غم بی تو</p><p>گردد ز نم دیده در خون جگر پنهان</p><p>ننهاد تو را در دل یک ذره مهر ایزد</p><p>هر چند که صنعش در سنگ شرر پنهان</p><p>از بس که بود رشکم بر گوش و زبان بی تو</p><p>نامت نبرم هرگز با خویش مگر پنهان</p><p>از چشم تو دزدیده خواهد نظری جامی</p><p>کوری رقیبان را سویش بنگر پنهان</p><h2><a id="poem-80642" href="https://ganjoor.net/jami/divanj/khatema-hayat/ghazal-jk/sh254">شمارهٔ ۲۵۴</a></h2>
<p>ریزد شکر لبت به خط سبز در سخن</p><p>طوطی که دیده است بدینسان شکر سخن</p><p>دشنام عاشقان به رقیبان حواله کن</p><p>حیف آیدم که رنجه کنی لب به هر سخن</p><p>در کوی عقل می نشود یافت محرمی</p><p>ما و جنون عشق و به دیوار ودر سخن</p><p>شرح دو گیسوی تو به پایان رسیده بود</p><p>در وصف کاکل تو گرفتم ز سر سخن</p><p>این روی زرد بین و گشا لب به ناسزا</p><p>با آنکه مفلسم خرم از تو به زر سخن</p><p>می راند عاشق از تو سخن چون رقیب شد</p><p>پیدا ز دور برد به جای دگر سخن</p><p>هر چند جامیا سخنت بیشتر خوش است</p><p>بس کن که خوش نباشد ازین بیشتر سخن</p><h2><a id="poem-80643" href="https://ganjoor.net/jami/divanj/khatema-hayat/ghazal-jk/sh255">شمارهٔ ۲۵۵</a></h2>
<p>بود خیال تو یارم چه یار بهتر ازین</p><p>وفا به عهد تو کارم چه کار بهتر ازین</p><p>چو بت پرست رخت دید گفت نامده است</p><p>بتی زکارگه بت نگار بهتر ازین</p><p>رقیب را به ستم روزگار از تو برید</p><p>نکرده هیچ کرم روزگار بهتر ازین</p><p>بهار اهل دل آمد رخت به گلشن دهر</p><p>ندیده دیده نرگس بهار بهتر ازین</p><p>چه سود فرش حریرم ز آستان تو دور</p><p>که سر به خاره و پهلو به خار بهتر ازین</p><p>غزال وار گرفتم تو را به دام هوس</p><p>به دام کس نفتاده شکار بهتر ازین</p><p>شنو به گوش رضا در نظم جامی را</p><p>که نیست گوش تو را گوشوار بهتر ازین</p><h2><a id="poem-80644" href="https://ganjoor.net/jami/divanj/khatema-hayat/ghazal-jk/sh256">شمارهٔ ۲۵۶</a></h2>
<p>دلاکرشمه آن شاه نازنینان بین</p><p>به سحر و شعبده آشوب پاکدینان بین</p><p>برآستان وصالش کشیده دامن از</p><p>درازدامنی کوته آستینان بین</p><p>صبا بگوی به آن مه که رخش بیرون ران</p><p>به چشم مرحمت اندوه ره نشینان بین</p><p>به هر زمین که نهد رخش بادپای تو نعل</p><p>ز سجده صورت ابروی مه جبینان بین</p><p>گره گشا خم طره و گروه گروه</p><p>فتاده در عقب خویش نافه چینان بین</p><p>چو همعنان رقیبان به عاشقان گذری</p><p>مکن رعایت آنان و سوی اینان بین</p><p>به وصف تو نپسندند نظم جامی را</p><p>کمال نازکی طبع خرده بینان بین</p><h2><a id="poem-80645" href="https://ganjoor.net/jami/divanj/khatema-hayat/ghazal-jk/sh257">شمارهٔ ۲۵۷</a></h2>
<p>ای تو را روی وفا با دگران</p><p>جنگ با ما و صفا با دگران</p><p>تا به کام دگران ننشینم</p><p>منشین بهر خدا با دگران</p><p>همه آب و گل و تو جان و دلی</p><p>نسبتی نیست تو را با دگران</p><p>بی تو پهلو به زمین جان دادن</p><p>به که پهلوی تو جا با دگران</p><p>مگشا جیب چو گل تا ندهد</p><p>بوی تو باد صبا با دگران</p><p>تا بود خوش دگران را به تو دل</p><p>خوش نباشد دل ما با دگران</p><p>می کشی از کف جامی سر زلف</p><p>می کشی زلف به پا با دگران</p><h2><a id="poem-80646" href="https://ganjoor.net/jami/divanj/khatema-hayat/ghazal-jk/sh258">شمارهٔ ۲۵۸</a></h2>
<p>خواهم ای گل که ز شوق تو بگریم چندان</p><p>که شود غنچه گلزار امیدم خندان</p><p>بی تو عاشق چو به بستان گذرد بر لب جوی</p><p>آب زنجیر شود بر وی و بستان زندان</p><p>چین در ابرو مفکن چون ز تو حاجت طلبیم</p><p>ای خم ابروی تو قبله حاجتمندان</p><p>چه اثر آه مرا در دل سخت تو که تیر</p><p>گر چه الماس بود کم گذرد از سندان</p><p>لب لعلت چه لطیف است کزان خون بچکد</p><p>گر کند تیز بر او کس به تخیل دندان</p><p>حرص بر وصل تو پیرانه سرم تا حدیست</p><p>که به صد بوسه ز لعلت نیم از خرسندان</p><p>پیر شد جامی و شیرین پسران را پدر است</p><p>چه بلاها که کشید این پدر از فرزندان</p><h2><a id="poem-80647" href="https://ganjoor.net/jami/divanj/khatema-hayat/ghazal-jk/sh259">شمارهٔ ۲۵۹</a></h2>
<p>شدم به صحبت پیر مغان سحرگاهان</p><p>ز قید هستی موهوم خود امان خواهان</p><p>ربود آگهیم را به یک دو جرعه می</p><p>که نیست رستن ازین قید کار آگاهان</p><p>فداش هستی من کز فروغ طلعت خویش</p><p>نهد چراغ هدایت به راه گمراهان</p><p>درخت وصل بود بس بلند و طرفه کزان</p><p>نچید میوه بجز دست دست کوتاهان</p><p>چه سود شوکت شاهی که در نشیمن خاک</p><p>یکیست ذل گدایان و عزت شاهان</p><p>برای پرورش جان خوش است کاهش تن</p><p>خلاف مذهب تن پروران و جانکاهان</p><p>بلاست محتسب ار ناگهان رسد جامی</p><p>حذر فریضه بود زین بلای ناگاهان</p><h2><a id="poem-80648" href="https://ganjoor.net/jami/divanj/khatema-hayat/ghazal-jk/sh260">شمارهٔ ۲۶۰</a></h2>
<p>خوش آنکه در چمن ای نازنین تو باشی و من</p><p>به پای سرو و سمن همنشین تو باشی و من</p><p>نشسته بر سر سبزه به روی ساغر می</p><p>فشانده برگ گل و یاسمین تو باشی و من</p><p>ز عکس اشک من و لعل تو درآب روان</p><p>به طرف جوی می و انگبین تو باشی و من</p><p>ز بس که از کف هم خورده جام مالامال</p><p>نه عقل مانده به جای و نه دین تو باشی و من</p><p>بود که خوی کنی با من از خدا خواهم</p><p>که مانده در همه عالم همین تو باشی و من</p><p>گرفته جای رقیبان همه به زیر زمین</p><p>به هم نشسته به روی زمین تو باشی و من</p><p>ز شهر کرده چو جامی جلا ز طعن کسان</p><p>گهی به روم شده گه به چین تو باشی و من</p><h2><a id="poem-80649" href="https://ganjoor.net/jami/divanj/khatema-hayat/ghazal-jk/sh261">شمارهٔ ۲۶۱</a></h2>
<p>عجب در عربده‌ست امروز با من ترک مست من</p><p>گریبانم به دست او و دامانش به دست من</p><p>منم پر سرو و گل باغی ز فکر قد رخسارش</p><p>که باشد تیر طعن عیب‌جویان خاربست من</p><p>به دارم سر بلندی داد آن نخل جهان آرا</p><p>چه عالی شد ببین ز اقبال عشقش قدر پست من</p><p>مرا شد عمر شست و ماهی آن ساعد سیمین</p><p>نیفتاد اندرین گرداب غم هرگز به شست من</p><p>بت من خودپرست از آینه من بت‌پرست از وی</p><p>ندارد فکر حال بت‌پرستان بت‌پرست من</p><p>فکند آن سرو سایه بر سر من چشم آن دارم</p><p>که فردا سایه طوبی بود جای نشست من</p><p>فکند آن سرو سایه بر سر من چشم آن دارم</p><p>که فردا سایه طوبی بود جای نشست من</p><p>نیم من جامی آسوده‌خاطر آن تُنُک‌جامم</p><p>که از سنگ جفا آن تندخو خواهد شکست من</p><h2><a id="poem-80650" href="https://ganjoor.net/jami/divanj/khatema-hayat/ghazal-jk/sh262">شمارهٔ ۲۶۲</a></h2>
<p>چه کاریست خوش دل به جانان سپردن</p><p>چو افتد به جان کار دل جان سپردن</p><p>به هرگام دشواریی پیشت آید</p><p>نشاید ره عشق آسان سپردن</p><p>چون آن کافر آید به یغما چه چاره</p><p>جز از دین گذشتن جز ایمان سپردن</p><p>ز وصلی که باشد طفیل رقیبان</p><p>بود خوشترم جان به هجران سپردن</p><p>چو نبود درین موج خیز آشنایی</p><p>خوشا رخت هستی به طوفان سپردن</p><p>میفزای گو خط بر آن لب که نتوان</p><p>به موران نگین سلیمان سپردن</p><p>فسون است اشعار جامی خوش افتد</p><p>به یار پری خوی دیوان سپردن</p><h2><a id="poem-80651" href="https://ganjoor.net/jami/divanj/khatema-hayat/ghazal-jk/sh263">شمارهٔ ۲۶۳</a></h2>
<p>ای ماه که می نپرسی از من</p><p>زانگاه که می نپرسی از من</p><p>آوازه فکند در همه شهر</p><p>بدخواه که می نپرسی از من</p><p>شاهی تو گدا چگونه گوید</p><p>با شاه که می نپرسی از من</p><p>پرسی همه را و جز تو کس نیست</p><p>آگاه که می نپرسی از من</p><p>طومار شکایتم بر این شد</p><p>کوتاه که می نپرسی از من</p><p>با کوه غم تو رفتم از جای</p><p>چون کاه که می نپرسی از من</p><p>از لعل تو نیست کار جامی</p><p>جز آه که می نپرسی از من</p><h2><a id="poem-80652" href="https://ganjoor.net/jami/divanj/khatema-hayat/ghazal-jk/sh264">شمارهٔ ۲۶۴</a></h2>
<p>زلفت که رفت رونق مشک سیاه ازو</p><p>مشکین شود نفس چو برآریم آه ازو</p><p>دارد دل از عنایت تو چشم یک نگاه</p><p>چندین مدار چشم عنایت نگاه ازو</p><p>این مهر نیست ماه رخت کرد جلوه ای</p><p>عکسی گرفت آینه صبحگاه ازو</p><p>زندان اهل دل بود این کاخ زرنگار</p><p>خوشوقت عارفی که بدر برد راه ازو</p><p>زینسان که زلف تو سر چاه ذقن نهفت</p><p>بس مرد رهنورد که افتد به چاه ازو</p><p>چون ابر نوبهار به خاکم چو بگذری</p><p>خیزد فغان و آه به جای گیاه ازو</p><p>جامی اگر ز لطف تو عذر گناه خواست</p><p>لطفی نما و در گذران این گناه ازو</p><h2><a id="poem-80653" href="https://ganjoor.net/jami/divanj/khatema-hayat/ghazal-jk/sh265">شمارهٔ ۲۶۵</a></h2>
<p>شد وقت گل به باده مرا طیلسان گرو</p><p>با زاهدان به توبه چه دارم زبان گرو</p><p>ماه زمین تویی چه عجب گر به نزد حسن</p><p>ماه زمین برد ز مه آسمان گرو</p><p>بوسی به نسیه ام بده از لب که می نهم</p><p>پیش تو در برابر آن نقد جان گرو</p><p>در داستان عشق تو بگذشت عمرها</p><p>رفتیم و دل هنوز بدین داستان گرو</p><p>رسوای کودکان شدم آری بدین سزاست</p><p>پیری که دل کند به غم هر جوان گرو</p><p>بی مهری است عادت تو وای آن که کرد</p><p>خاطر به دلبری چو تو نامهربان گرو</p><p>جامی به دور لعل لبت وجه می نداشت</p><p>تسبیح و خرقه کرد به کوی مغان گرو</p><h2><a id="poem-80654" href="https://ganjoor.net/jami/divanj/khatema-hayat/ghazal-jk/sh266">شمارهٔ ۲۶۶</a></h2>
<p>ای شده روی زمین زیر زمینم بی تو</p><p>روی بنما که عجب بی دل و دینم بی تو</p><p>نه تو را رحم که یکجا بنشینی با من</p><p>نه مرا صبر که یکدم بنشینم بی تو</p><p>چون روم طوف کنان روز فراقت به چمن</p><p>جز گل حسرت و اندوه نچینم بی تو</p><p>بر سر راه تو بیمار فتم بو که ز دور</p><p>بینی از گوشه چشمی که چنینم بی تو</p><p>از درت دور به بتخانه چین رو چه نهم</p><p>نقش دیوار بود صورت چینم بی تو</p><p>زودتر وعده دیدار وفاکن که مباد</p><p>غارت مرگ درآید ز کمینم بی تو</p><p>گفته ای چند به دیوار کند جامی روی</p><p>نکنم روی به دیوار چه بینم بی تو</p><h2><a id="poem-80655" href="https://ganjoor.net/jami/divanj/khatema-hayat/ghazal-jk/sh267">شمارهٔ ۲۶۷</a></h2>
<p>ای ترک نازنین بشکن گوشه کلاه</p><p>آشوب جان شاه شو و فتنه سپاه</p><p>دریوزه جمال کنان از تو روز و شب</p><p>گردند گرد خانه تو آفتاب و ماه</p><p>تیغت کشیده صد الف و زخم تیر تو</p><p>هرجا چو دو رهی به درون کرده است راه</p><p>لوحیست گوییا تن من کز غمت بر او</p><p>سر تا به پانوشته شده ست آه آه آه</p><p>خواهم ز ضعف تن شوم از دیده ها نهان</p><p>از بس که کاهشم دهد این عشق کوه کاه</p><p>تا در ره سپاه تو پنهان بایستم</p><p>ایمن ز چاوشان به جمالت کنم نگاه</p><p>تا شد به دور لعل تو معمور میکده</p><p>جامی نه میل مدرسه دارد نه خانقاه</p><h2><a id="poem-80656" href="https://ganjoor.net/jami/divanj/khatema-hayat/ghazal-jk/sh268">شمارهٔ ۲۶۸</a></h2>
<p>بر رخت گل گل که تأثیر شراب انداخته</p><p>هست برگی چند گل بر روی آب انداخته</p><p>کرده مهد از لاله و گل نرگس رعنای تو</p><p>زیر مشکین سایه بان خود را به خواب انداخته</p><p>نیست آن غنچه فراز شاخ در بستان که گل</p><p>بر رخ از شرم تو زنگاری نقاب انداخته</p><p>گیسو اندر پاکشان در دل خیالت کرده جای</p><p>شهریاری سایه بر شهر خراب انداخته</p><p>از لبت در بزم مستان چون گذشته نکته ای</p><p>آتشی در جام و شوری در کباب انداخته</p><p>آرزومند رخت چون دیده در خور تشنه ایست</p><p>بر امید آب خود را در سراب انداخته</p><p>آمده در چشم جامی میلهای آتشین</p><p>پیش رویت گر نظر بر آفتاب انداخته</p><h2><a id="poem-80657" href="https://ganjoor.net/jami/divanj/khatema-hayat/ghazal-jk/sh269">شمارهٔ ۲۶۹</a></h2>
<p>بود جمله لطف آن زنخدان ساده</p><p>ولی باشد آن غبغب از وی زیاده</p><p>نه غبغب بلورینه جامیست گویی</p><p>نهاده در او سیبی ازسیم ساده</p><p>همانا کزان عارض آب لطافت</p><p>تراویده زیر زنخدان ستاده</p><p>چو گردابی آمد ز طوفان فتنه</p><p>دراو صد دل آشنایان فتاده</p><p>زلالیست گرد آمده زابر رحمت</p><p>دوصد تشنه جان از تمناش داده</p><p>چو طوقیست از سیم کش هرکه دیده</p><p>به طوق غلامیش گردن نهاده</p><p>چه سان سر کشد جامی از طوق شوقش</p><p>که مسکین چو قمری بدان طوق زاده</p><h2><a id="poem-80658" href="https://ganjoor.net/jami/divanj/khatema-hayat/ghazal-jk/sh270">شمارهٔ ۲۷۰</a></h2>
<p>بر سر کویت ز من خشک استخوانی مانده</p><p>پیش تیرت یادگار از من نشانی مانده</p><p>در بیابان غمت تا رفته عقل و صبر و هوش</p><p>چیست دل سرگشته ای ازکاروانی مانده</p><p>زیر ابرو چشم و رخسارت بود بر روی گل</p><p>خفته ترکی مست و بر بالین کمانی مانده</p><p>تا یکی را زان دو لب پوشیده خط گویی ز من</p><p>نیم جانی گشته غایب نیم جانی مانده</p><p>جان بر اوج آسمان از آستانت دور هست</p><p>بر زمین مرغی ز عالی آشیانی مانده</p><p>بی توگفت و گو نخواهم بهر ناله در رهت</p><p>چون درآیم در دهان جنبان زبانی مانده</p><p>مانده جامی از جوانی دور و زانش باک نیست</p><p>باک ازان دارد که مهجور از جوانی مانده</p><h2><a id="poem-80659" href="https://ganjoor.net/jami/divanj/khatema-hayat/ghazal-jk/sh271">شمارهٔ ۲۷۱</a></h2>
<p>بیا ساقی که شد با می پرستان عهد گل تازه</p><p>فکند آواز بلبل در چمن زین معنی آوازه</p><p>کهن رسمیت توبه ترک آن خوشتر درین موسم</p><p>که سبزه خرم است و سوری و سوسن تر و تازه</p><p>ز باد محنت دوران شد ابتر دفتر عیشم</p><p>کند زابریشم چنگش مغنی کاش شیرازه</p><p>در ایوان خرابات آر رو ازکعبه تا بینی</p><p>علو همت بانی و حسن صنعت رازه</p><p>قیاس کار جانبازان مکن بر حال رعنایان</p><p>که باشد سرخ روی غازیان از خون نه از غازه</p><p>به طرف عارض آن خط بس، زنخدان نیست جای او</p><p>همان بهتر که ننهد پای خود بیرون ز اندازه</p><p>مکن در سینه جامی خانه شهرآشوب شوخی را</p><p>که دارد خانه از شهر وفا بیرون دروازه</p><h2><a id="poem-80660" href="https://ganjoor.net/jami/divanj/khatema-hayat/ghazal-jk/sh272">شمارهٔ ۲۷۲</a></h2>
<p>ای ز غمزه چشم تو بر جان و دل ناوک زده</p><p>دیگری در رشک ازان ناوک که بر هر یک زده</p><p>آن دهان را در رسوم دلبری کوچک مخوان</p><p>راه دل بس بر بزرگ دین که آن کوچک زده</p><p>زاستخوان سینه چون تیرت دو نیمه گشته دل</p><p>از درون فریاد نصف لی و نصف لک زده</p><p>تا رگ جان در تنم باشد نهم بر سر چو تاج</p><p>پاسبان تو شبم سنگی که بر تارک زده</p><p>چون دهان در صفحه رویت محل شک فتاد</p><p>خالهایت در حواشی نقطه های شک زده</p><p>هرکه با عیش دو عالم از تو رو برتافته</p><p>دست خویش از دولت بسیار در اندک زده</p><p>دعوی عشق تو را زلفت قوی مستمسکیست</p><p>چون ز عشقت دم زده جامی به مستمسک رده</p><h2><a id="poem-80661" href="https://ganjoor.net/jami/divanj/khatema-hayat/ghazal-jk/sh273">شمارهٔ ۲۷۳</a></h2>
<p>حلقه زلف را گشاد مده</p><p>عمر سوداییان به باد مده</p><p>کشته بادا به خنجر بیداد</p><p>هرکه آموزدت که داد مده</p><p>ناقه عزم تیزپای مرا</p><p>جز به کوی خود ایستاد مده</p><p>بنشین خوش درون دیده من</p><p>جای مردم درین سواد مده</p><p>چون دهی زاد رهروان غم و درد</p><p>هیچ کس را ز من زیاد مده</p><p>یاد من کن به لطف لیک مرا</p><p>آنچه من کرده ام به یاد مده</p><p>نامرادی مراد جامی بس</p><p>راه او جز بدین مراد مده</p>
</body></html>