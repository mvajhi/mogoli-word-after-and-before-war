<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قصاید - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79491" href="https://ganjoor.net/jami/divanj/fateha-shabab/ghaside-fj/sh11">شمارهٔ ۱۱ - قصیدهٔ جلاء الروح در جواب قصیدهٔ مرآت الصفا یا بحرالابرار یا قصیدهٔ شینیهٔ خاقانی</a></h2>
<p>معلم کیست عشق و کنج خاموشی دبستانش</p><p>سبق نادانی و دانا دلم طفل سبق خوانش</p><p>ز هر کس ناید این استاد شاگردی نه هر کوهی</p><p>بدخشان باشد و هر سنگپاره لعل رخشانش</p><p>زبان جز بی زبانی نیست این نادر معلم را</p><p>دریغا در همه عالم ندانم کس زباندانش</p><p>کجا در جمع نادانان تواند کسب جمعیت</p><p>کسی کز فکر دانایی بود خاطر پریشانش</p><p>دلی کو ذوق نادانی چشد هر دفتر دانش</p><p>که بندد نقش کلک عقل شوید ز آب نیسانش</p><p>طویل الذیل طوماری ست شرح علم نادانی</p><p>که در عمر ابد نتوان رسانیدن به پایانش</p><p>شهودالحق فی الکونین یک نکته ز مضمونش</p><p>سوادالوجه فی الدارین یک نقطه ز عنوانش</p><p>تصور کی توان کرد از کسی تصدیق این معنی</p><p>اگر نبود معرف کشف و حجت ذوق و وجدانش</p><p>ز خاک فقر در کوی ارادت ساختم کاخی</p><p>که کم خواری و کم خوابی و کم گویی ست ارکانش</p><p>نیابی ساحت درگاه جز میدان اسلامش</p><p>نبینی صفه دهلیز جز ایوان ایمانش</p><p>درون آی از در و دهلیز طی کن تا عیان بینی</p><p>ز بام و روزن اندر تافته خورشید احسانش</p><p>در اندر کاخ بستانی ست سر تا سر گل و ریحان</p><p>رضای دل گل خندان و طیب خلق ریحانش</p><p>ز هر جانب درختی شاخها پر میوه حکمت</p><p>خروشان در هوای شکر مرغان خوش الحانش</p><p>خسان را نیست در وی ره که بر دیوارها پرچین</p><p>نهاد از خار حفت بالمکاره دست دهقانش</p><p>بیابانی ست هایل کعبه مقصود را در ره</p><p>که بی قطع امید از خود بریدن نیست امکانش</p><p>گر آری رو در آن کعبه چو ریگ گرم زیر پا</p><p>سپردن بایدت صد کوه آتش در بیابانش</p><p>شود هر خار قلابی به قصد جذب جان از تن</p><p>اگر دل خسته ای بالین نهد زیر مغیلانش</p><p>نشاید بارگی این راه را جز ناقه شوقی</p><p>که باشد باد حسرت پای و کوه درد کوهانش</p><p>رسی از سیر این ناقه سوی مقصد ولی وقتی</p><p>که یابی زاختصاص ناقة الله داغ بر رانش</p><p>خدنگی محنتی کز شست فقر آید نهال آسا</p><p>بکن سینه به زخم ناخون اندوه و بنشانش</p><p>که دانم عاقبت گردد درختی بارور زانسان</p><p>که پیرامون خود جاوید یابی میوه افشانش</p><p>چو صوفی دامن همت کشد بر طارم وحدت</p><p>گریبانی کند دوش فلک را عطف دامانش</p><p>وگر در جست و جوی قربت آرد در گریبان سر</p><p>فتد زه بر کمان قاب قوسین از گریبانش</p><p>تنی کش نیست در جان جنبش دردی جمادی دان</p><p>که داده نقش پرداز طبیعت شکل انسانش</p><p>بود هر درد را درمان عجب دردی ست بی دردی</p><p>که ننهاده خرد در حقه های چرخ درمانش</p><p>دو شاخ لا شود در کفر غل گردن سالک</p><p>چو بگشایند در الا به وحدت چشم عرفانش</p><p>میان لا و الا یک الف فرق است ور نبود</p><p>در الا آن الف با لا شمارد عقل یکسانش</p><p>خواطر چون مگس کردند غوغا بر دل از هر سو</p><p>چو گفتار لب از شهد شهادت ساخت مهمانش</p><p>چه امکان چاشنی زان شهد بی رنج مگس دل را</p><p>نگشته آستین صولت پیران مگسرانش</p><p>زمرد کوری افعی بود و افعی نفست را</p><p>زمرد نیست جز پیری که با خضر است پیمانش</p><p>چو خواهی در عرفان در دلش جا کن که غواصی</p><p>که دارد در طلب نبود گزیر از غوص عمانش</p><p>چو باشد پشت خم گشته چو چوگان در رکوع او را</p><p>نماید نه فلک سرگشته گویی پیش چوگانش</p><p>چو رخش همتش جولان کند این توده غبرا</p><p>بود مشتی غبار انگیخته در وقت جولانش</p><p>خطا گفتم که جولان کی انگیزد غبار آن کس</p><p>که باشد شهپر روح القدس جاروب میدانش</p><p>نیابی سر فقر از ناجوانمردی که دست دل</p><p>بود گاه نثار حاصل کونین لرزانش</p><p>سر این رشته گر خواهی ز دوک پیر زالی جو</p><p>که باشد کهنه چرخی پیش زانو چرخ گردانش</p><p>ز جانان لعن عاشق باژگون نعلی ست تا ناگه</p><p>نگردد پرده دیده خیال قرب جانانش</p><p>چو در مشهود خود فانی شود محروم ازان دولت</p><p>شود دید فنا بار دگر ز اسباب حرمانش</p><p>به عصیان طعنه بر آدم زدندی قدسیان ز اول</p><p>ولی آخر همان آمد بر ایشان وجه رجحانش</p><p>کجا آدم شدی مرآت کامل گر نیفزودی</p><p>جمال عز مسجودی ز خال ذل عصیانش</p><p>مگو هر ساده را عارف که مشکل گوهر افشاند</p><p>بخار پارگین هر چند خوانی ابر نیسانش</p><p>مسبب دیده صاحبدل چه بیم از فوت اسبابش</p><p>ز دریا رسته نیلوفر چه باک از قحط بارانش</p><p>رسد صد تیرگی از بار توشه مرد این ره را</p><p>اگر خود قصر مهر و مه نهد گردون در انبانش</p><p>حریص از بهر یک لب نان نهاده کوه غم بر دل</p><p>چه حاصل گفت و گوی از قانعان کوه لبنانش</p><p>مخور خون بهر طعمه از کلاغی کم نیی کو را</p><p>توکل چون درست آمد برآمد از زمین نانش</p><p>ز منان بهره کی یابد گدا طبعی که در منان</p><p>اگر نی نام نان باشد نیاید یاد منانش</p><p>چه پیچی گنج نامه تا نهی در جیب ازان ترسم</p><p>که یابی ماری اندر جیب خود بر خویش پیچانش</p><p>ز چاه طبع بالا چون رود زر دوست کز هر سو</p><p>سوی پستی کشان محکم میان بگرفته همیانش</p><p>ز حرص گنج، گنج حرص شد دنیاپرست اینک</p><p>به گرد گنج حلقه کرده همیان همچو ثعبانش</p><p>چه زر خواهی به دریوزه گره بست از در آن کس</p><p>که تا زر نیست نگشاید گره ز ابروی دربانش</p><p>به زیر خانه طینت تو را گنجی ست پنهانی</p><p>که پر کرده ز کان کنت کنزا فضل یزدانش</p><p>مزن از مشتهاهای دل آن را مشت های گل</p><p>که ناید حاصل گنجت به کف ناکرده ویرانش</p><p>نشاید رخ به پیش هر عوان دستار خوان کردن</p><p>ز مرغ و میوه بر خوان گر چه هست انواع و الوانش</p><p>خورد آب از نم چشم یتیمان میوه باغش</p><p>چکد خون دل بیوه زنان از مرغ بریانش</p><p>چنان بسته ست غفلت راه عبرت بر دل خواجه</p><p>که هرگز دل به مرگ خود نرفت از مرگ اقرانش</p><p>به خلعت های مال و جاه عیب خویشتن پوشد</p><p>زهی رسوایی آن ساعت که سازد مرگ عریانش</p><p>به تکفینش مزن کافور بر کتان که نرهاند</p><p>ز گرمای قیامت هرگز آن کافور کتانش</p><p>به سیمین ساعد شاهد مبر دست هوس چندین</p><p>که ترسم پیچد آخر پنجه عقل تو دستانش</p><p>نظر مگشا به چشم او مبادا موی افزونی</p><p>دمد چشم دلت را از خیال موی مژگانش</p><p>بهی کم جو ز سیب غبغب او کآخر اندر دل</p><p>هزاران قطره خون بینی گره از نار پستانش</p><p>هلاک کور باشد چه چو چشم عاقبت بینت</p><p>ز شهوت کور گشته بر حذر باش از زنخدانش</p><p>دلم گر گوید از مهرت سپندانی ست بر آتش</p><p>مشو غره که سندان درج باشد در سپندانش</p><p>جمال دل طلب کن نی جمال گل که گر چون خور</p><p>جمال دل شود تابان شوند آفاق حیرانش</p><p>نمایش هاست دل را جاودان ز آیینه هستی</p><p>وز آن اندک نموداری بهشت و حور و غلمانش</p><p>بهشت ار بایدت از نفس رو در عالم دل کن</p><p>که دوزخ نفس توست و خویهای زشت نیرانش</p><p>چرا از خویشتن بیرون رود عارف تماشا را</p><p>شکفته در درون از غنچه دل صد گلستانش</p><p>ز نزهتگاه معنی هر که آرد روی در صورت</p><p>بود آب روان زنجیر و صحن باغ زندانش</p><p>درخت علم کم نه از جهالت نام آن بی دین</p><p>که تیغ و نیزه باشد در غلاف اوراق و اغصانش</p><p>به دینداری بساط افکنده هر جا دین براندازی</p><p>که از دین و دیانت بهره کم داده ست دیانش</p><p>چه داند رخنه اسلام بستن نامسلمانی</p><p>که افتد رخنه در اسلام اگر خوانی مسلمانش</p><p>در خلوت سرا درویش بر سلطان ازان بندد</p><p>که مرغ انس می پرد ز های و هوی سلطانش</p><p>اگر پا بر هوای خود نهد رهرو ازان خوشتر</p><p>که باشد در هوا زیر قدم تخت سلیمانش</p><p>اسیر نفس باشد بنده درویش را بنده</p><p>اگر خود بنده فرمان بود ایران و تورانش</p><p>شه آتشدان و آتشگیر این مشتی عوان خس</p><p>که بهر خان و مانها سوختن باشند اعوانش</p><p>حذر کن ای عوان از نوحه مظلوم و اشک او</p><p>که می ترسم کند کار دعای نوح و طوفانش</p><p>بترس از ناوک آهی که تا بیزد بلا بر تو</p><p>کند غربال چرخ چنبری را زخم پیکانش</p><p>رود نقب دعای ظلم کش تا ظلم جو ور خود</p><p>بود خندق محیط چرخ و قلعه اوج کیوانش</p><p>شه از سنگی که دارد کوهش ار خوانی چه سود او را</p><p>چو خواهد دست مرگ آخر نهادن بر فلاخانش</p><p>ز هر سو کامدی کسری در ایوان ساختی منزل</p><p>بیا کامروز کسری بینی از هر سو در ایوانش</p><p>چو نبود چشم نصرت بی رمد شاه سپه کش را</p><p>بود گرد سپاهی خوشتر از کحل سپاهانش</p><p>جهان چون مزبله ست و زر و سیمش سنگ استنجا</p><p>که از کون خران صدبار بیش آلوده شیطانش</p><p>مجو بی فاقه کام دل که محنت دیده کنعان</p><p>جمالی یوسفی روزی نشد بی قحط کنعانش</p><p>فلک آیینه رنگ آمد مکن عصیان که می ترسم</p><p>نماید صورت عصیان تو ناگاه غضبانش</p><p>سرشک افشان که از بهر نثار مجلس قربت</p><p>به چشم خویش بینی عاقبت درهای غلطانش</p><p>ریا پیشه چو از شوق و محبت لافد و گرید</p><p>مبین جز چشمه سار کذب و بهتان چشم گریانش</p><p>بود سفله سفال خشک مشکل زندگی یابد</p><p>وگر سازی ز علم و معرفت پر آب حیوانش</p><p>چو حکم کل سر جاوزالاثنین می دانی</p><p>میاور بر دو لب سری که ناچار است کتمانش</p><p>کس از کتمان راز خود پشیمان کم شود لیکن</p><p>بود بسیار کز افشای آن بینی پشیمانش</p><p>تو را تا هست ناهمواریی در خود غنیمت دان</p><p>درشتی های دور چرخ را کان ست سوهانش</p><p>مکن در هر نفس انفاس خود ضایع که هر گوهر</p><p>که باشد قیمتی جز بی خرد نفروشد ارزانش</p><p>ترشرو باش با بدخو نه شیرین لب که صفرایی</p><p>به از سیب صفاهانی بود نارنج گیلانش</p><p>هنوز آزار مردم خوی تو ناگشته زان بگسل</p><p>چو بیخ خار محکم گشت نتوان کندن آسانش</p><p>چو دارد فاسق نادار خسر دنیی و عقبی</p><p>بود خسر مثنی چون کنند اثبات خسرانش</p><p>نکویی کن که از راه ضعیفان گر کسی سنگی</p><p>نهد یکسو شود فردا گران زان سنگ میزانش</p><p>برای خلق باشد طاعت عابد نه بهر حق</p><p>چو بینی در برون چالاک واندر خانه کسلانش</p><p>چه باک آن را که از آب وضو در پا شکاف افتد</p><p>که باشد جویباری هر شکاف از بحر غفرانش</p><p>دل دانا میان سخت رویان جهان آمد</p><p>چو آن شیشه که باشد جا میان پتک و سندانش</p><p>کمان شد پشت تو ای پیر و هرگز پی نمی افتی</p><p>که خواهند از ادیم خاک روزی ساخت قربانش</p><p>کی ایمن ماند از دزد اجل نقد روان آن را</p><p>که باشد رخنه ها در شهر بند تن ز دندانش</p><p>به حق کی راه یابد خودپرست اینسان که راه دل</p><p>زند اکنون زن و فرزند و فردا حور و ولدانش</p><p>شکم پرور بود نی بارکش کاهل نهاد آری</p><p>کم افتد خر که ناید توبره ای خوشتر ز پالانش</p><p>حسود ار چرب و شیرین گفت چشم خرده بین بگشا</p><p>که باشد خرده الماس در لوزینه پنهانش</p><p>چو قرآن حفظ قاری نکند از هر ناپسندیده</p><p>پسندیده کی افتد پیش یزدان حفظ قرآنش</p><p>خیال زیرکی با خود مبر پیش خدادانان</p><p>نبندد بار زیره آن که باشد عزم کرمانش</p><p>چو حکم عقل نافذ نیست نی آزادگی باشد</p><p>که داری چون غلامان غل گردن طوق فرمانش</p><p>سر عقل است و پای شرع ور در معرض دعوی</p><p>کشد سر عقل ازین دعوی به سرکش خط بطلانش</p><p>دکان شرع را آمد دکاندار احمد مرسل</p><p>که باشد عقل تا سازد دکان بالای دکانش</p><p>ازو شد عقل کل دانا زهی امی ناخوانا</p><p>که خوانند ابجد ابراهیم و آدم در دبستانش</p><p>قلم نپسوده انگشتش ولی بر لوح ختمیت</p><p>خطی باشد محقق بهر نسخ جمله ادیانش</p><p>به یثرب کن طلب سرچشمه حکمت که شد غرقه</p><p>ز موج غیرت افلاطون یونانی و یونانش</p><p>چو بوالقاسم بود هادی که باشد بوعلی یاری</p><p>که از بهر خلاص خویش پویی راه طغیانش</p><p>مشو قید نجات او که مدخول است قانونش</p><p>مکش رنج شفای او که معلول است برهانش</p><p>گذر بر بوستان شرع و دین کن تا به هر گامی</p><p>گلی چون شافعی یا لاله ای بینی چو نعمانش</p><p>قدم در خارزار دانش خود رستگان کم نه</p><p>که باشد سرزده در هر قدم صد خار خذلانش</p><p>چه گوهر بخش دریایی ست طبع دور غور من</p><p>که لفظ و معنی پاک است و رنگین در و مرجانش</p><p>بود از خوان حکمت نامه شعر من آن لقمه</p><p>که پیچیده‌ست بهر قوت جان‌ها دست لقمانش</p><p>چو دیبایی ست از نقش تکلف ساده نظم من</p><p>چه غم کز سادگی خواند فلان بی نقش و بهمانش</p><p>خوش آید در سخن صنعت ز شاعر لیک چندان نی</p><p>که آرد در کمال معنی مقصود نقصانش</p><p>خیال خاص باشد خال روی شاهد معنی</p><p>چو خال اندک فتد بر رخ دهد حسن فراوانش</p><p>وگر گیرد ز بسیاری همه رخسار شاهد را</p><p>میان ساده رخساران سیه رویی رسد زانش</p><p>سخن آن بود کز اول نهاد استاد خاقانی</p><p>به مهمانخانه گیتی پی دانشوران خوانش</p><p>چو در سیر معانی یافت خسرو سوی آن خوان ره</p><p>ملاحتهای وی افکند شوری در نمکدانش</p><p>گر امروز آرد این خادم ز بحر شعر تر آیی</p><p>پی دست و دهان شستن از آنها چیست تاوانش</p><p>به خاقانی ازان بحر ار رسد رشحی برانگیزد</p><p>چو سوسن تر زبان تحسین کنان از خاک شروانش</p><p>وگر خسرو سقاه الله نمی یابد ازان رشحه</p><p>شود سیراب فیض عین عرفان جان عطشانش</p><p>به شکر من چو طوطی روح او شکرشکن گردد</p><p>چو بفرستم به هند این تنگ شکر از خراسانش</p><p>اگر چه نام مرآت الصفا شد گفته او را</p><p>چو بود انوار خورشید صفا از چهره تابانش</p><p>جلاء الروح کردم نام این چون هیچ مرآتی</p><p>ندارد از جلا چاره چو سازد تیره دورانش</p><p>فضولی می کنم کی ژاژ طیان قدر آن دارد</p><p>که آرد در مقابل نکته دان با سحر سحبانش</p><p>چرا از شعر لافد کس خصوصا قالبی شعری</p><p>که در قالب نباشد از دم روح القدس جانش</p><p>خدایا ریز بر جامی ز ابر فضل بارانی</p><p>که از هرچ آن نه بهر توست شوید پاک دیوانش</p><h2><a id="poem-79492" href="https://ganjoor.net/jami/divanj/fateha-shabab/ghaside-fj/sh12">شمارهٔ ۱۲</a></h2>
<p>اصبحت زایرا لک یا شحنة النجف</p><p>بهر نثار مرقد تو نقد جان به کف</p><p>تو قبله دعایی و اهل نیاز را</p><p>روی امید سوی تو باشد ز هر طرف</p><p>می بوسم آستانه قصر جلال تو</p><p>در دیده اشک عذر ز تقصیر ماسلف</p><p>گر پرده های چشم مرصع به گوهرم</p><p>فرش حریم قبر تو گردد زهی شرف</p><p>خوشحالم از تلاقی خدام روضه ات</p><p>باشد کنم تلافی عمری که شد تلف</p><p>رو کرده ام ز جمله اکناف سوی تو</p><p>تا گیریم ز حادثه دهر در کنف</p><p>دارم توقع این که مثال رجای من</p><p>یابد ز کلک فضل تو توقیع لاتخف</p><p>مه بی کلف ندیده کسی وین عجب که هست</p><p>خورشیدوار ماه جمال تو بی کلف</p><p>بر روی عارفان ز تو مفتوح گشته است</p><p>ابواب کنت کنز به مفتاح من عرف</p><p>جز گوهر ولای تو را پرورش نداد</p><p>هر کس که با صفای درون زاد چون صدف</p><p>خصم تو سوخت در تب تبت چو بولهب</p><p>نادیده از زبانه قهرت هنوز تف</p><p>نسبت کنندگان کف جود تو را به بحر</p><p>از بحر جود تو نشناسند غیر کف</p><p>رفت از جهان کسی که نه پی بر پی تو رفت</p><p>لب پر نفیر یااسفی دل پر از اسف</p><p>اوصاف آدمی نبود در مخالفت</p><p>سر پدر که یافت ز فرزند ناخلف</p><p>زان پایه برتری تو که کنه کمال تو</p><p>داند شدن سهام خیالات را هدف</p><p>ناجنس را چه حد که زند لاف حب تو</p><p>او را بود به جانب موهوم خود شعف</p><p>جنسیت است عشق و موالات را سبب</p><p>حاشا که جنس گوهر رخشان بود خزف</p><p>مشکل بود ز خوان نوالت نواله یاب</p><p>خر سیرتی که دیده بر آب است یا علف</p><p>بر کشف سر لو کشف آن را کجاست دست</p><p>کز پوست پا برون ننهاده ست چون کشف</p><p>جامی ز آستان تو کانجا پی سجود</p><p>هر صبح و شام اهل صفا می کشند صف</p><p>گردی به دیده رفت و به جیب صبا نهفت</p><p>اهدی الی احبته اشرف التحف</p><h2><a id="poem-79493" href="https://ganjoor.net/jami/divanj/fateha-shabab/ghaside-fj/sh13">شمارهٔ ۱۳</a></h2>
<p>چو پیوند با دوست می خواهی ای دل</p><p>ز چیزی که جز اوست پیوند بگسل</p><p>مکن شهپر عرش پرواز خود را</p><p>درین وحشت آباد آلوده گل</p><p>تو را ذروه اوج عزت نشیمن</p><p>تو خوش کرده در مرکز خاک منزل</p><p>ز آمیزش جسم و آویزش او</p><p>چنان گشتی از جوهر خویش غافل</p><p>که جان را به صد فکرت از تن ندانی</p><p>زهی فکر قاصر زهی جهل کامل</p><p>کمالات وهمی و راحات حسی</p><p>میان تو و مقصد افتاد حایل</p><p>بود غبن فاحش اگر مانع آید</p><p>ز لذات آجل تو را حظ عاجل</p><p>بر اطراف گلشن کشی جام روشن</p><p>به سجع قماری و صوت عنادل</p><p>نیی گویی آگه که در کام عیشت</p><p>دهد عاقبت تلخی زهر قاتل</p><p>به نظاره روی شاهد گشایی</p><p>نظر کین بود مهر و مه را مشاکل</p><p>یکی پوست در خلط و در خون کشیده</p><p>برد صبرت از جان و آرامت از دل</p><p>کنی عیش خود تلخ در جست و جویش</p><p>که شکر دهان است و شیرین شمایل</p><p>ز زلف خم اندر خم پیچ پیچش</p><p>نهی دست و پای خرد را سلاسل</p><p>نمی دانی آیا که ناگاه بینی</p><p>ازو گشته آن خوبی و لطف زایل</p><p>گر اول پری بود آخر نماید</p><p>به چشم تو چون پیکر دیو هایل</p><p>کنی کسب فضل و هنر تا فضولی</p><p>تو را از فضولی کند نام فاضل</p><p>چه خیزد ز فضلی که محروم دارد</p><p>تو را از شناسایی فضل مفضل</p><p>گر از شعر و اشعار سازی شعاری</p><p>بود یکسر از حلیه صدق عاطل</p><p>گهی مدخلی را نهی نام حاتم</p><p>گهی حاتم را کنی وصف مدخل</p><p>وگر خامه در دست گیری ز خامی</p><p>نویسی سراسر سخن های نازل</p><p>کنی نامه خود سیه چون لئیمان</p><p>به مدح ادانی و قدح اراذل</p><p>قلم باد دستی که از جنبش او</p><p>بود بهره مرد عض انامل</p><p>گرانمایه عمر تو شد صرف تا کی</p><p>نشینی ز تصریف ایام ذاهل</p><p>مگو حال ماضی که هرگز نبودی</p><p>یکی لحظه بر موجب امر عامل</p><p>چو جویی ز افعال خود رسم صحت</p><p>چو در حد معتل بود جمله داخل</p><p>ز خردان نه نیکوست لاف بلاغت</p><p>مکن بوالفضولانه ذکر فضایل</p><p>گرفتم کند در بیان معانی</p><p>کلام بدیع تو نسخ رسایل</p><p>نه آخر به میزان دوران دوران</p><p>بود سحر سحبان کم از ژاژ باقل</p><p>اصول و فروعت مسلم شد اما</p><p>نگشتی به اصل خود از فرع واصل</p><p>نشد کارگر در تو از فرط غفلت</p><p>حدیث اواخر کلام اوایل</p><p>ز آداب اهل کرم بحث کردی</p><p>ولی نیست دأب تو جز منع سایل</p><p>تو را در طریق جدل نیست کاری</p><p>به جز هدم اوضاع و نقص دلایل</p><p>ز منطق مکن نطق کاندر دو گیتی</p><p>نشد حل ز اشکال او هیچ مشکل</p><p>مبین نگشت از حدود و رسومش</p><p>نه اجناس عالی نه انواع سافل</p><p>ز حکمت نبود این که میل طبیعی</p><p>ز وحی الهی تو را گشت شاغل</p><p>چو نفس تو را نیست رو در ریاضت</p><p>ز تحصیل علم ریاضی چه حاصل</p><p>مبین هیئت چرخ گردان که باشد</p><p>نجومش گهی بازغ و گاه آفل</p><p>فلک را چه گیری حساب مدارج</p><p>قمر را چه پرسی شمار منازل</p><p>خلیل الله آسا به تایید فطرت</p><p>جز آیات فاطر مخوان زین هیاکل</p><p>اگر قابلی فعل خود یک طرف نه</p><p>ببین نور فاعل عیان در قوابل</p><p>به نیروی همت بزن دست و پایی</p><p>به هم در شکن دام و بند شواغل</p><p>ز اجرام و اجسام سفلی چه جویی</p><p>به صوب اعالی گرای از اسافل</p><p>برآور سر از جیب گردون گردان</p><p>ببین عرش را قدسیان گشته حامل</p><p>ز هر سو ستاده صفوف ملایک</p><p>گروهی مسبح گروهی مهلل</p><p>یکی فوج در اوج قربت مهیم</p><p>ز ذات جلیل و صفات جلایل</p><p>یکی جوق در طوق عزت مکرم</p><p>در ایصال افضال واهب وسایل</p><p>چو طی گشت تیه حوادث از آنجا</p><p>به ملک قدم ران به یک حمله محمل</p><p>در آن قلزم نور شو غوطه ای زن</p><p>فرو شوی از خویشتن ظلمت ظل</p><p>ز قعر محیط قدم منبسط بین</p><p>به وادی امکان هزاران جداول</p><p>بود بحر و جدول یکی فی الحقیقه</p><p>دویی خاست از احو لان سواحل</p><p>یکی خوان یکی دان یکی گو یکی جوی</p><p>سوی الله و الله زور و باطل</p><p>به سر حقیقت کشد شعر جامی</p><p>فیا خیر قول و یا شر قایل</p><h2><a id="poem-79494" href="https://ganjoor.net/jami/divanj/fateha-shabab/ghaside-fj/sh14">شمارهٔ ۱۴</a></h2>
<p>نسیم جان شنوم گوییا ز عالم دل</p><p>گشاده اند دری در حریم این منزل</p><p>ز زندگی در و دیوار او اثر دارد</p><p>سرشته اند همانا ز آب خضرش گل</p><p>دهد بقای مخلد هوای او گویی</p><p>فرو شده به گلش پای عمر مستعجل</p><p>چو خانه دل اهل قلوب مقبول است</p><p>ره قبول در او هر که یافت شد مقبل</p><p>ندیده صفحه دیوار او خراش قلم</p><p>نموده نقش ضمیر مصوران چگل</p><p>حجاب ذره نگردد ز بس ضیا که در اوست</p><p>نه شب نقاب ظلام و نه روز پرده ظل</p><p>دلی که دیده گشاید به طاق ایوانش</p><p>به طاق ابروی خوبان کجا شود مایل</p><p>دهد صریر درش بیشتر ز ذل سوال</p><p>به فتح باب امانی بشارت سایل</p><p>به جای خود بود ار ساکنان سدره نهند</p><p>پی دعا شه کامران در او محفل</p><p>بلند مرتبه سلطان حسین کز ره لطف</p><p>کند نزول درین خاک توده نازل</p><p>وگرنه پست بود پیش پایه قدرش</p><p>جهات عالم اگر عالی است اگر سافل</p><p>به غور جود کفش چون رسم که دریایی ست</p><p>محیط وار نه قعرش پدید نی ساحل</p><p>سبحان بر و نوال وی از بسیط زمین</p><p>بساط حاتم طی ساخت طی «کطی سجل »</p><p>شود خراب ز یأجوج فتنه گیتی اگر</p><p>نه در میانه بود سد تیغ او حایل</p><p>مراد هر دو جهانش از خدای حاصل باد</p><p>چنان کز اوست مراد جهانیان حاصل</p><p>فزود ماضیش از خسروان به خوبی و باد</p><p>فزون ز ماضی حال و ز حال مستقبل</p><h2><a id="poem-79495" href="https://ganjoor.net/jami/divanj/fateha-shabab/ghaside-fj/sh15">شمارهٔ ۱۵</a></h2>
<p>سلام علیک ای نبی مکرم</p><p>مکرم تر از آدم و نسل آدم</p><p>سلام علیک ای ز آباء علوی</p><p>به صورت مؤخر به معنی مقدم</p><p>سلام علیک ای ز آغاز فطرت</p><p>طفیل وجود تو ایجاد عالم</p><p>سلام علیک ای ز اسماء حسنی</p><p>جمال تو آیینه اسم اعظم</p><p>سلام علیک ای به ملک رسالت</p><p>تو را خاتم المرسلین نقش خاتم</p><p>سلام علیک ای شناسا به صد سر</p><p>که روح الامین در یکی نیست محرم</p><p>سلام علیک ای ز ابر نوالت</p><p>مرا کشتزار امل سبز و خرم</p><p>هزاران تحیت ز حق باد فایض</p><p>به روح تو و آل و صحب تو هر دم</p><p>به تخصیص آنان که هستند با تو</p><p>به یک جا ز جنسیت تام منضم</p><p>اگر فیض نورت نبودی نمودی</p><p>یکی ملت کفر و اسلام با هم</p><p>وگر راه خلد از تو روشن نگشتی</p><p>که رستی ز ظلمات قعر جهنم</p><p>ز سعی تو شد فتح ابواب مغلق</p><p>ز نطق تو شد کشف اسرار مبهم</p><p>جزاک الذی عم جودا و برا</p><p>و ارضاک عنا و صلی و سلم</p><p>تویی یا رسول الله آن بحر رحمت</p><p>که باشد محیط از عطای تو یک نم</p><p>جگر تشنگانیم از ره رسیده</p><p>ترحم علینا بماء ترحم</p><p>درونها فگاریم و دلها جراحت</p><p>ز لطف تو داریم امید مرهم</p><p>گشادیم بار سفر در دیارت</p><p>چو جامی ز بار گنه پشتها خم</p><p>رجا واثق آمد به فضل تو ما را</p><p>که این بارها گردد از پشت ما کم</p><p>گشایی به تخلیص ما لب که آمد</p><p>تو را فتح باب شفاعت مسلم</p><h2><a id="poem-79496" href="https://ganjoor.net/jami/divanj/fateha-shabab/ghaside-fj/sh16">شمارهٔ ۱۶</a></h2>
<p>جاه داری جاهل آسا در سر ای کامل مدام</p><p>جاهلت خوانم نه کامل چون تو را جاه است کام</p><p>نام خاص خویش عالم کردی اما عالمی</p><p>کش بود روی از لئیمی دایما بر پای عام</p><p>عمر صرف کسب نام نیک کن کان نامه را</p><p>چون اجل کوته کند باقی نماند غیر نام</p><p>کاهلی بگذار و روی همت خود از همه</p><p>آر در اتمام کار دین که این ست اهتمام</p><p>گر تمامت اهتمام دین نگردد عاقبت</p><p>آه ماند حاصلت زان اهتمام ناتمام</p><p>ظالم نفست ظلام است از پریشانی خویش</p><p>در دل شب آه دل باشد شهاب آن ظلام</p><p>بند فرمان شو که گردد خام گاه بندگی</p><p>چون به جای غل کلاه خواجگی بیند غلام</p><p>گر بدیها بینی اندر بادیه صبری بکن</p><p>تا در احرام حریم کعبه یابی احترام</p><p>از کلامت غیر لا درکم نشد حرف دگر</p><p>از تو با سایل تهی زین حرف کم باشد کلام</p><p>خوست با نقد کمال دل تو را همچون خواص</p><p>چند داری چشم بر دام لئیمان چون عوام</p><p>یاد می کن از اجل وز انقلاب او که هست</p><p>انقلابش مرد توسن نفس را بر سر لجام</p><p>عاقبت از همدمان بینی به چشم خود همان</p><p>خون ایشان را اگر ریزی به تیغ انتقام</p><p>ظلم کیشان خصم دینند از توان آن قوم را</p><p>جمع ساز و سر بیفکن کین بود دین را قوام</p><p>نام حیدر خواهی آزادی طلب چون مصطفی</p><p>در میانش زن چو حیدر سخت دست اعتصام</p><p>چند بهر خوان ز اخوان گوشه گیری شام و چاشت</p><p>طعم اطعام ار شناسی کی چشی طعم طعام</p><p>روز ز مردان مجرد جو ردای فقر از آنک</p><p>عروه وثقی ست هر تاری ازان بی انفصام</p><p>فقر بی فر تفرد نیست جز قاف نفاق</p><p>همچو سیمرغ از عمی آن قاف را کم کن مقام</p><p>آنکه می خوانی اقارب جز عقارب نیستند</p><p>خاصه کز زرشان بود بر فرق تاج احتشام</p><p>اخ که خود را در اخوت پخته گوید چون دلش</p><p>بر سر مال است لرزان با تو خامش گوی خام</p><p>رو بتاب از خال و عم چون خال و عم با هم غمند</p><p>غم به روی آفتاب و ماه دل باشد غمام</p><p>دیده دل گو مهیا دار شاه از بهر عدل</p><p>کز ستون عدل بر پایند این نیلی خیام</p><p>از مشاهیر جهان گر شاه رفت و میر ماند</p><p>میر را هم نام وی آید ز حق روزی پیام</p><p>بهر معنی دارد از صورت دل عارف فراغ</p><p>گر چه مایل می نماید از نگونساری لیام</p><p>حال گرم و آتش وجد ار نماید هر دو روی</p><p>صوفی ار آرام گیرد باشد آن از وی حرام</p><p>هست در کوی فنا هر جا ز مستان مجمعی</p><p>هر که بگذشت از سر و پا زان مجامع یافت جام</p><p>ز اول صبح ازل تا آخر شام ابد</p><p>دل ز یاد غیر لب شسته ست بر قصد صیام</p><p>صد کرم کرده مرائی بیش وز ترک ریا</p><p>گر بر آن حرفی دو افزاید شود صدر کرام</p><p>نیمی از هنگامه گیتی رود از سلک جمع</p><p>گر نهد یک اهل دل بیرون ازان هنگامه گام</p><p>مفضل دریا انامل هر کجا بگشاده دست</p><p>زان انامل بر کنار لجه جودند انام</p><p>مدعی را سازد انفاس صلاح آموز دوست</p><p>مار را گرداند افسون فسون پرداز رام</p><p>چون بود همسایه را دیوار کوته عیب دان</p><p>دیده ناعاقبت بین داشتن بر طرف بام</p><p>صورت ار باشد خشن هست اهل معنی را حسن</p><p>می نیفتد رخنه از دندانه سین در حسام</p><p>فرق عذرا را چو دربایست باشد تاج زر</p><p>وامق مفلس ضرورت پای دارد زیر وام</p><p>چیست عاقل را فضیلت جمع گوهرهای فضل</p><p>نیست جز غافل چو یابد آن گهرها انقسام</p><p>بندها بگسسته است از هم دوات فضل را</p><p>دولتی باشد عجب گر یابد آخر التیام</p><p>این قصیده چیست قیدی دلربا کز روی هوش</p><p>دل ز خاصان یافته در سلک آن قید انتظام</p><p>از معانی دقیق این عقده بی عد در او</p><p>هست دام و جمله دلها صید افتاده به دام</p><p>کرده دل از ظن و تخمین منتظم ارکان نظم</p><p>جامی آن را ساز طی ور خود بود معجز نظام</p><p>شعر چبود، بود چشم عقل از جهل در شر دوختن</p><p>چشم عقل از جاهلی در شر چه دوزی بر دوام</p><p>آفت از خویش است بس باشد درین غربت سرا</p><p>گوشه بیخویشی و کنج سلامت والسلام</p><h2><a id="poem-79497" href="https://ganjoor.net/jami/divanj/fateha-shabab/ghaside-fj/sh17">شمارهٔ ۱۷</a></h2>
<p>سفید شد چو درخت شکوفه دار سرم</p><p>وز این درخت همین میوه غم است برم</p><p>به هم شکوفه و میوه که دید طرفه که من</p><p>شکوفه را نگرم بر درخت و میوه خورم</p><p>شکوفه دیر نپاید شگفت ازان دارم</p><p>که دمبدم ز زمانه شکوفه ناک ترم</p><p>ز شیر مادر دهرم ضرر رسید نه نفع</p><p>کنون شکوفه کنان بهر دفع آن ضررم</p><p>ز بس که آینه ام عیب شیب موی به موی</p><p>به روی داشت نخواهم که روی او نگرم</p><p>چگونه بینمش آخر که گاه دیدن او</p><p>بیاض گیرد یکسر سیاهی بصرم</p><p>بیاض موی بود آفت بصر چه عجب</p><p>اگر بود ز نظر در بیاض مو حذرم</p><p>اگر چه نیست مرا در قصور دهر نظر</p><p>کنون ز دهر بود صد قصور در نظرم</p><p>تلاوتی که به شب کردمی به پرتو ماه</p><p>به روز می ندهد دست در فروغ خورم</p><p>دو چشم کرده ام از شیشه فرنگ چهار</p><p>هنوز بس نبود در تلاوت سورم</p><p>برفت گوهر بینش ز چشم و طفل صفت</p><p>دهد فریب به شیشه سپهر عشوه گرم</p><p>فشاندمی چو گهر حرف را ز مخرج آن</p><p>چو بود سی و دو گوهر نهان به حقه درم</p><p>گهر فشانیم امروز مشکل است که داد</p><p>جفای چرخ به تاراج حقه گهرم</p><p>ز تیزگوشی بودم چنانکه از ره سمع</p><p>حدیث نفس کسان داشتی به دل گذرم</p><p>ز دست رفته کنون گوش، بی اشارت دست</p><p>نمی شود ز مقالات دوستان خبرم</p><p>ره حواس اگر چند بسته شد حاشا</p><p>که در صفای درایت ازان فتد کدرم</p><p>چه احتیاج به امداد حس چو روی نمود</p><p>عروس معنی بیرون ز حجله صورم</p><p>نخواهم از قی زنبور کام و لب شیرین</p><p>چو با حلاوت خود رسته همچو نیشکرم</p><p>خمیده گشت قدم همچو لام تا چو الف</p><p>عصا نگیرم سست است پای رهسپرم</p><p>چو لای نفی بود این دو حرف دانستم</p><p>که نفی می شود از تخته بقا اثرم</p><p>ز ضعف تن شده ام آنچنان که گر به مثل</p><p>گران شود سرم پس از خواب بشکند کمرم</p><p>اگر نه دست شود یار پای ممکن نیست</p><p>که بر نشستن و برخاستن بود ظفرم</p><p>چو سبحه ساخت مرا حلقه دهر و گر خواهم</p><p>ز پشت حلقه شده مهره مهره را شمرم</p><p>به هم بود سر و پا حلقه را ازان سر خود</p><p>نهاده بر سر زانو ز شام تا سحرم</p><p>جدا چگونه کنم چهره خود از زانو</p><p>که بست هر دو به هم از تراوش جگرم</p><p>اگر چه حلقه شدم آن گمان مبر زینهار</p><p>که همچو حلقه بود بر برون در مقرم</p><p>چو حلقه بر در خلوت سرای انس زنم</p><p>به سان حلقه بماند فلک برون درم</p><p>محیط کون نماید کحلقة بفلاة</p><p>به جنب عرصه همت حقیر و مختصرم</p><p>فراز کنگر وحدت نشسته آن مرغم</p><p>که باز رسته ز دام طبیعت بشرم</p><p>چو در هوای قدم پر زنم رود به عدم</p><p>غبار عالم امکان ز باد بال و پرم</p><p>اگر ز خوشه پروین دهند دانه مرا</p><p>وگر ز چشمه خورشید باشد آبخورم</p><p>من آن نیم که کنم بال سست ز اوج بلند</p><p>سوی حضیض کزین آب و دانه بهره برم</p><p>به قصد کسب غنا گنج زر طلب چه کنم</p><p>چو با توانگری دل غنی ز گنج زرم</p><p>فروغ یافته سنگی ست زر ز تابش خور</p><p>اگر به سنگ کنم روی عابدالحجرم</p><p>عجوزه ای ست جهان سحر ساز و افسونگر</p><p>که ساخت سحر وی از سر کار کور و کرم</p><p>نتیجه ای ندهد جز خسارت ار چه شود</p><p>قضا به فرض محال از زفاف او وطرم</p><p>چو ماکیان پی دانه زبون او چه شوم</p><p>بر او چو قهقهه زن روز و شب چو کبک نرم</p><p>چو تیغ تهمت و تیر جفا رسد ز حسود</p><p>بس است ترک خودی خود و نیستی سپرم</p><p>چنین که مهبط خیر و کمال شد دل من</p><p>چه منقصت رسد از طعن اهل شور و شرم</p><p>پر است گوش من از سبحه ملک چو مسیح</p><p>کجا مشوش خاطر شود نهیق خرم</p><p>شد از حقایق عرفان دلم خزینه راز</p><p>گزاف فلسفیان کی به نیم فلس خرم</p><p>پر فرشته مگس ران من شود چو نهند</p><p>ز خوان علم لدنی چو خضر ماحضرم</p><p>به بحر شعر اگر فکر من شود غواص</p><p>بهای یک گهر آید خراج بحر و برم</p><p>به باغ نثر اگر کلک من کند جنبش</p><p>ز نخل خشک دهد بار میوه های ترم</p><p>به بوستان ارادت اگر بود شجری</p><p>که آورد ثمر معرفت من آن شجرم</p><p>ولی چه سود که در کام ذوق تیره دلان</p><p>همیشه چاشنی تلخ می دهد ثمرم</p><p>خمش کنم که به دعوی کشید سوق کلام</p><p>به غیر دعوی خود نیست معنی دگرم</p><p>چو نیست لاف هنر جز دلیل بی هنری</p><p>چرا دلیل اقامت کنم که بی هنرم</p><p>زبان زبانیه آمد ببرمش ور نی</p><p>کشد ز هرزه درایی به جانب سقرم</p><p>چو کرد بر دلم ابواب فیض را مسمار</p><p>چه سود از آنک کند در سخنوری سمرم</p><p>بزرگوار خدایا به حرمت نفری</p><p>که دل نفیر کش آمد ز شوق آن نفرم</p><p>به حق پاکروانی که پای کرده ز سر</p><p>طریق پیروی پیروانشان سپرم</p><p>که باش یاور من تا به نیروی همت</p><p>لباس هستی موهوم خویشتن بدرم</p><p>رهی نمای که چون جامی از مضیق وجود</p><p>فتد به فسحت اقلیم نیستی سفرم</p><p>در آن سفر خطری جز خیال هستی نیست</p><p>به فضل شامل خود دور دار ازان خطرم</p><h2><a id="poem-79498" href="https://ganjoor.net/jami/divanj/fateha-shabab/ghaside-fj/sh18">شمارهٔ ۱۸</a></h2>
<p>قاصد رسید و ساخت معطر مشام من</p><p>در چین نامه داشت مگر نافه ختن</p><p>آن نامه نیست بلکه پی تحفه باغبان</p><p>چید از چمن بنفشه و پیچید در سمن</p><p>هرگز ندیده نرگس چشمی به باغ دهر</p><p>زینسان دمیده سنبل مشکین ز نسترن</p><p>نشکفته غنچه ای ست چو پیچیده بینمش</p><p>همچون دهان غنچه دهانان پر از سخن</p><p>عنبرفشان گلی ست چو بگشاده خوانمش</p><p>بر سبزه تر و گل سیراب خنده زن</p><p>نسرین بری گرفته به بر زلف پرگره</p><p>گل چهره ای نهاده به رخ جعد پرشکن</p><p>تختی ست خوش ز عاج که صف صف نشسته اند</p><p>بر وی به ناز هند و کان برهنه تن</p><p>اینها کنایت است بگویم سخن صریح</p><p>وز چهره یقین بگشایم نقاب ظن</p><p>اقبالنامه ای ست به اخلاص پیشه ای</p><p>از لیث بن غضنفر یعقوب بن حسن</p><p>شاهی که حد من نبود مدحش آن چنان</p><p>کو خود به عدل و جود کند مدح خویشتن</p><p>چون قاصر است کلک زبانم ز مدحتش</p><p>آن به که چون دوات نهم مهر بر دهن</p><p>پاکیزه گوهرا پی گوش تو سفته ام</p><p>درهای شاهوار به از لؤلوی عدن</p><p>آویزه ای ست در خور تو دارم آنقدر</p><p>چشم از تو مردمی که نهی گوش سوی من</p><p>تو یوسفی به مصر جلالت نهاده تخت</p><p>من غایب از جناب تو یعقوب ممتحن</p><p>یعقوب داشت بیت حزن بهر خود یکی</p><p>من دارم از برای تو صد بیت بی حزن</p><p>دادت عطیه ملکی لا بلک چند ملک</p><p>بی منت سپاه و حشم فضل ذوالمنن</p><p>باید زبان حال و مقال تو روز و شب</p><p>باشد به شکرگویی این فضل مرتهن</p><p>نوبر درختی از چمن عدل و باغ ملک</p><p>تیشه مکن ز ظلم و به آن بیخ خود مکن</p><p>باش از شکوفه کرم و عدل زیب باغ</p><p>باش از ثمار جود و عطا رونق چمن</p><p>تا زان شکوفه روح فزایند شیخ و شاب</p><p>تا زین ثمار کام ربایند مرد و زن</p><p>آن گونه زی که رشته آمال را بود</p><p>عدلت گره گشای نه ظلمت گره فکن</p><p>ز انصاف ملک را طرب آباد کن چنان</p><p>کانجا غریب را رود از دل غم وطن</p><p>عالم که نور علم فشاند کن استوار</p><p>پایش به زر چو شمع کش از زر کنی لگن</p><p>بی نور علم او شود از تیرگی جهل</p><p>زان سان جهان که در شب ظلمانی انجمن</p><p>آن را شناس صاحب علم و عمل که هست</p><p>زان مفتی شرایع و زین محیی سنن</p><p>نی آن سفیه را که ز تلبیس نفس و دیو</p><p>بتخانه های حرص و هوا راست برهمن</p><p>هر کج قلم که راست کند خویش را بر آن</p><p>کآرد به دست مال فقیری به مکر و فن</p><p>دستش به تیغ ساز قلم تا رقم کنند</p><p>آثار عدل و داد تو بر صفحه زمن</p><p>بر نفس و مال خلق کسی را مکن امین</p><p>کو در رعایت درمی نیست مؤتمن</p><p>در جامه خانه ره مده آن را که می کند</p><p>از مرده شوی پیرهن از مردگان کفن</p><p>آزار جوی را مکن آسوده ز ایمنی</p><p>کآزرده مردنش به از آسوده زیستن</p><p>آن را که ستر عیب دریدن بود هنر</p><p>بر وی برای ستر کفن به که پیرهن</p><p>یک خلق خوش ز هر که ببینی پسند کن</p><p>یمن سهیل شد سند دولت یمن</p><p>یک لحظه هر که نیک شود مغتنم شمار</p><p>قرن اویس شد سبب رونق قرن</p><p>چیزی که می کنی طلب از اهل آن طلب</p><p>کز ناربن به نار رسی نی ز نارون</p><p>نیکان فرشته خوی و بد است اهرمن صفت</p><p>مپسند بر فرشته روان حکم اهرمن</p><p>کژدست را بکش رگ جان از بدن که هست</p><p>از بهر دوست بستنش این بهترین رسن</p><p>مشعوف آن مشو که نه پاک است اصل او</p><p>چندان طراوتی ندهد سبزه دمن</p><p>عالی شود لئیم ولیکن نه چون کریم</p><p>بالا پرند مرغان اما نه تا پرن</p><p>معمور خانه ای ست مثمن سرای خلد</p><p>آن را عمارت دل ویران بود ثمن</p><p>چون شد سخن دراز کنم ختم بر دعا</p><p>خود کار من دعاست چه در سر چه در علن</p><p>تا باشد آن دعا که رود سوی آسمان</p><p>گاهی مفیض راحت و گه مثمر محن</p><p>بادا ز اهل صدق دعاهای مستجاب</p><p>بر خصم تو سهام و بر احباب تو مجن</p><p>بر خصم تو مباد پی آن سهام درع</p><p>جز آنکه چشمه چشمه چو درعش بود بدن</p><p>باد آن مجن چنانکه رساند به جان خصم</p><p>زاحباب تو چه صرف کند ناوک فتن</p><h2><a id="poem-79499" href="https://ganjoor.net/jami/divanj/fateha-shabab/ghaside-fj/sh19">شمارهٔ ۱۹</a></h2>
<p>بانگ رحیل از قافله برخاست خیز ای ساربان</p><p>رختم بنه بر راحله آهنگ رحلت کن روان</p><p>بندش ز زانو برگشا بهر حدی برکش نوا</p><p>ساز از نوای جانفزا بر وی سبک بار گران</p><p>ناقه ز الحان عرب آسوده از رنج و تعب</p><p>طی می کند با صد طرب یک روزه ره در یک زمان</p><p>جز قصه سلمی مگو تا ره شود از ذکر او</p><p>کوته که آمد پیش رو پیدای ناپیدا کران</p><p>تیهی به غایت پر خطر خالی ز راه و راهبر</p><p>نی در وی از جنی اثر نی در وی از انسی نشان</p><p>دور افق ارجای او عرض فلک پهنای او</p><p>گم گشته در صحرای او مساحی وهم و گمان</p><p>بری ست پر حر ای عجب دوزخ صفت ذات اللهب</p><p>بر ریگ او یربوع و ضب افتاده چون ماهی طپان</p><p>گر آب جویی سال و مه ناری سوی یک قطره ره</p><p>جز آنکه گرید گه به گه بر تشنگانش آسمان</p><p>هست از سراب تو به تو بحری شگرف و سو به سو</p><p>صد کشتی از ناقه در او گشته روان بی بادبان</p><p>بسته به هر یک محملی بنشسته در وی مقبلی</p><p>وز پی حدی کن بیدلی خوش لهجه و شیرین زبان</p><p>من هم به فقر و فاقه خوش در خیل ایشان ناقه کش</p><p>ناقه کش اما ناقه وش داده به دست دل عنان</p><p>نی هیچ جا منزل مرا نی دل به کس مایل مرا</p><p>من ناقه را و دل مرا سوی حریم جان کشان</p><p>یارب مدینه است این حرم کز خاکش آید بوی جان</p><p>یا ساحت باغ ارم یا عرصه روض الجنان</p><p>بادش نسیم مشکسا آبش زلال جانفزا</p><p>خاکش بود کحل جلا در دیده اهل عیان</p><p>چون کعبه آمد قبله گه بر طایفان بگشاده ره</p><p>هر سنگ ازو سنگ سیه هر کنج بامش ناودان</p><p>جانها قدم کرده ز سر بهر طوافش رهسپر</p><p>فرض مطافش کرده پر مرغان قدسی آشیان</p><p>اطلال او خیرالطلل ربعش دل و جان را محل</p><p>هر دمنه اش ضرب المثل در خرمی چون بوستان</p><p>خرم ازان باران و نم کاید ز دریای قدم</p><p>رویاند از خاک دژم گلهای حسن جاودان</p><p>گلهای حسن معنوی عشق کهن را زان نوی</p><p>گر شمه ای زان بشنوی چون بلبل آیی در فغان</p><p>حسنی که بر مه تافته مه جیب خود بشکافته</p><p>در جنت از وی یافته سرمایه خیرات حسان</p><p>سرچشمه آن حسن اگر خواهی که یابی زودتر</p><p>تا روضه خیرالبشر مرکب ز همت کن پران</p><p>سلطان اقلیم وفا شاه سریر اصطفا</p><p>سر دفتر صدق و صفا سرمایه امن و امان</p><p>کافی الوری هادی السبل ختم اولوالعزم از رسل</p><p>مشکل گشای جزو و کل فرمانروای انس و جان</p><p>دریای امکان و قدم بودند در طغیان به هم</p><p>او در میانشان از کرم شد برزخ لایبغیان</p><p>بحر است جان انورش ساحل لب جان پرورش</p><p>باشد طفیل گوهرش محصول کان کن فکان</p><p>قرآن که با آی و سور دارد ز اعجازش اثر</p><p>از مثل آن عاجز شمر فکر همه اهل بیان</p><p>هر حرف ازان خوش زمزمه شد بهر تلقین همه</p><p>سر ازل را ترجمه راز ابد را ترجمان</p><p>از رشک آن بگسیخته بر خاک خذلان ریخته</p><p>نظمی که بود آویخته در کعبه بهر امتحان</p><p>می ساخت روشن راه را دعوت کنان بدخواه را</p><p>بشکست قرص ماه را بر گوشه این گرد خوان</p><p>چون فوت شد عصر از علی از بهر وی نز کاهلی</p><p>گشت از دعایش منجلی از غرب شمس خاوران</p><p>روزی که با خصم دغا شد لطف او برهان نما</p><p>الزام حجت را حصا شد در کفش تسبیح خوان</p><p>حنانه آمد در حنین از فرقت آن نازنین</p><p>آن دم که شد منبرنشین بر سامعان گوهر فشان</p><p>اشجار را بهر کف آواز داد از هر طرف</p><p>پیشش زدند از دور صف شد در قفای آن نهان</p><p>شد سوی اعدا از کرم زد پیش او از حال سم</p><p>بزغاله مسموم دم کز وی نیالاید دهان</p><p>شد بر در غار محن بهرش عناکب پرده تن</p><p>تا از حسود پرفتن بر جان او ناید زیان</p><p>بر رغم بدخواهان دین شد پیش تیر و تیغ کین</p><p>چون بیضه های آهنین بیض حمامش پاسبان</p><p>با فرقه از دین بری در معنی پیغمبری</p><p>چون زد دم از دعویگری شد ذیب و ضب شاهد بر آن</p><p>می شد به وفق رای او در ره کمین مولای او</p><p>در سجده پیش پای او بنهاد سر شیر ژیان</p><p>کف بر بزی کش از کبر پستان نبود از شیر تر</p><p>مالید و شد پر شیر تر پستانش از میش جوان</p><p>زاندک طعامی در دمی اطعام کرده عالمی</p><p>وان طعمه بی بیش و کمی باقی به جایش همچنان</p><p>صد تشنه بی راه و رو بود از کف او آب جو</p><p>از فرجه انگشت او شد آب جوشان چشمه سان</p><p>می رفت یارش تیره شب دادش به کف چوبی عجب</p><p>شد چوب شمع بی لهب یا خود چراغ بی دخان</p><p>سایه نبودش همچو خور وین طرفه تر کاندر سفر</p><p>از تاب خور بالای سر بودی سحابش سایه بان</p><p>در حرب خصم بد نهاد ایزد پی دفع فساد</p><p>از ما رمیتش تیر داد از قاب قوسینش کمان</p><p>هرگه نهاده پا برون از تنگنای چند و چون</p><p>یک گام او بوده فزون از عرصه کون و مکان</p><p>آن شب که می زد از حرم بر مسجد اقصی علم</p><p>می راند تا ملک قدم یکران همت زیر ران</p><p>می شد قرین جان و تن تا بارگاه ذوالمنن</p><p>نی جان رهین ما و من نی تن اسیر خان و مان</p><p>گفتش به گوش هوش در اسرار غیبی سر به سر</p><p>دانای بی فکر و نظر گویای بی کام و زبان</p><p>بر امت گستاخ وی گردد بساط لطف طی</p><p>گر ننهد آن فرخنده پی پای شفاعت در میان</p><p>از رفتگان خفته خوش کی حشر گردد پرده کش</p><p>تا طلعت خورشیدوش ننماید از برد یمان</p><p>هر خرق عادت کاولیا بر خلق عالم برملا</p><p>ظاهر کنند آن را جدا از معجزات او مدان</p><p>اوصاف او پیش خرد بیرون بود از حد و عد</p><p>حاشا که در عمر ابد آخر شود این داستان</p><p>نبود درین دیر کهن از نعت او خوشتر سخن</p><p>زین نکته جامی بس مکن تا تاب داری و توان</p><p>نعتش ز بس فرخندگی جان را دهد پایندگی</p><p>هست آن زلال زندگی می باش ازان رطب اللسان</p><h2><a id="poem-79500" href="https://ganjoor.net/jami/divanj/fateha-shabab/ghaside-fj/sh20">شمارهٔ ۲۰</a></h2>
<p>این همایون خانه کامد خانه چشم جهان</p><p>روشنایی باد ازو چشم جهان را جاودان</p><p>خانه چشمش چرا گویم چو روشن دیده ام</p><p>در سیاهی نور آن پنهان و نور این عیان</p><p>سبز پوشان صف زده از دور گرد او مگر</p><p>بیت معمور است کامد بر زمین از آسمان</p><p>در صفا چون خانه کعبه است لیک افتاده است</p><p>زمزم آنجا بر کران از خانه اینجا در میان</p><p>از در تحسین بود نجار کز درهای او</p><p>بر رخ نظارگی بگشاده ابواب جنان</p><p>در نیابد خورده کاری های نقشش عقل پیر</p><p>بی فرنگی چشم ها از شیشه های تابه دان</p><p>بر لب حوض ز مرمر بسته اش بنشین دمی</p><p>تا بلور حل در آب منعقد بینی روان</p><p>می جهد رقصان به بالا آب از فواره اش</p><p>در هوای بزم شاه کام بخش کامران</p><p>شاه ابوالغازی معز ملک و دین سلطان حسین</p><p>آفتاب عدل و احسان سایه امن و امان</p><p>آن که گر سازد به قدر حشمت خود منزلی</p><p>تنگ آید زان عمارت عرصه کون و مکان</p><p>تا بود از گردش پرگار نقش آرای صنع</p><p>شمسه این لاجوردی سقف شمس خاوران</p><p>از زمین بوس سرافرازان زرین تاج باد</p><p>این سعادت خانه را پر زیب و زیور آستان</p><h2><a id="poem-79501" href="https://ganjoor.net/jami/divanj/fateha-shabab/ghaside-fj/sh21">شمارهٔ ۲۱</a></h2>
<p>برتر آمد در علو این منزل از چرخ برین</p><p>نیست با این منزلت یک خانه در روی زمین</p><p>بس که طرح و وضع شیرین آمده ست این خانه را</p><p>همچو بیت نحل پنداری پر است از انگبین</p><p>هست طاق غرفه اش ابرو و شه در وی چو چشم</p><p>نیست خوبان جهان را چشم و ابرویی چنین</p><p>شاه بیت نظم عالم خوانمش ور بشنود</p><p>جان فردوسی ز خلد این نکته گوید آفرین</p><p>نقشبندان روی در دیوار آرند ار رسد</p><p>نسخه ای از نقش های روی دیوارش به چین</p><p>بوی اگر بردی ز رنگ آمیزی نقاش او</p><p>خامه از مژگان و رنگ از چهره دادی حور عین</p><p>مختصر سازم سخن زیرا محل بس نازک است</p><p>هست برج سعد و خورشیدی در او مسند نشین</p><p>آفتاب آسمان سلطنت سلطان حسین</p><p>کز فروغ اوست روشن عرصه دنیا و دین</p><p>بانی کاخ جهانبانی کز آغاز وجود</p><p>ذات او مقصود بود از امتزاج ماء و طین</p><p>مهر انور کز طلوعش گردد انجم ناپدید</p><p>گرد بام قصر قدرش مرغی آمد دانه چین</p><p>پاسبان از کنگر ایوانش ار بیند به زیر</p><p>شرفه های سدره را بیند کم از اسنان سین</p><p>یک نگین از خاتمش فیروزه چرخ است و هست</p><p>خاتمش را قاف تا قاف جهان زیر نگین</p><p>عدل او تا بست دست ظالم را دیگر نشد</p><p>رنجه مویی بر گوزن از پنجه شیر عرین</p><p>فتنه ایام را سدی ست تیغ او سدید</p><p>حوزه اسلام را حصنی ست حفظ او حصین</p><p>چون گذر بر روضه لطفش کنند اهل نیاز</p><p>با هزاران آرزو و آز خانهاشان قرین</p><p>آید از گلهاش بوی هذه «جنات عدن »</p><p>خیزد از مرغانش بانگ «فادخلوها خالدین »</p><p>مهر او در شاهد و غایب اثر کرد آنچنان</p><p>کز رحم آید جنین داغ ولایش بر جبین</p><p>تا بنای ملک را زیر سپهر بی ستون</p><p>غیر عدل و راستی نبود ستون راستین</p><p>از ستون عدل او بادا بنای ملک راست</p><p>وین دعا را باد آمین از دم روح الامین</p><h2><a id="poem-79502" href="https://ganjoor.net/jami/divanj/fateha-shabab/ghaside-fj/sh22">شمارهٔ ۲۲</a></h2>
<p>ای سر از قدر بر فلک سوده</p><p>عالمی در پناهت آسوده</p><p>از زمین بوس سرکشان جهان</p><p>آستان تو گشته فرسوده</p><p>گوش سایل به جز صدای کرم</p><p>از صریر در تو نشنوده</p><p>هر چه پنهان ز وضع های بدیع</p><p>در خیال مهندسان بوده</p><p>در بنای تو صنعت استاد</p><p>همه را آشکار بنموده</p><p>هر که دیده فروغ شمسه تو</p><p>دیده بر آفتاب نگشوده</p><p>پیش نقاش تو سپهر کبود</p><p>صدفی لاجورد آلوده</p><p>بامت آمد ز ابر بالاتر</p><p>نیست حاجت که باشد اندوده</p><p>در جمال تو دولت ازلی</p><p>هر زمان چیزی دیگر افزوده</p><p>وز همه بهتر آنکه موکب شاه</p><p>در تو گاهی نزول فرموده</p>
</body></html>