<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>خردنامه اسکندری - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66269" href="https://ganjoor.net/jami/7ourang/7-7/sh46">بخش ۴۶ - داستان رسیدن اسکندر به زمین هند و ملاقات وی با حکیمان ایشان</a></h2>
<p>سکندر چو بر هند لشکر کشید</p><p>خردمندی برهمانان شنید</p><p>گروهی خدادان و حکمت شناس</p><p>بریده ز گیتی امید و هراس</p><p>نیامد ازیشان کسی سوی او</p><p>ز تقصیرشان گرم شد خوی او</p><p>برانگیخت لشکر بی قهرشان</p><p>شتابان رخ آورد در شهرشان</p><p>چو زان برهمانان خبر یافتند</p><p>به تدبیر آن کار بشتافتند</p><p>رسیدند پیشش در اثنای راه</p><p>به عرضش رساندند کای پادشاه</p><p>گروهی فقیریم حکمت پژوه</p><p>چه تابی رخ مرحمت زین گروه</p><p>نه ما را سر صلح نی تاب جنگ</p><p>درین کار به گر نمایی درنگ</p><p>چو موریم پیشت تواضع نمای</p><p>چه مالی صف مور را زیر پای</p><p>نداریم جز گنج حکمت متاع</p><p>نشاید ز کس بر سر آن نزاع</p><p>اگر گنج حکمت همی بایدت</p><p>به جز گنج کاوی نمی شایدت</p><p>بود کاوش گنج طاعتوری</p><p>نه کشور گشایی و غارتگری</p><p>میازار ما را که آزرده ایم</p><p>مکش تیغ بر ما که ما مرده ایم</p><p>سکندر چو بشنید این عرض حال</p><p>ز لشکر کشیدن کشید انفعال</p><p>فزون دید ازان سویشان میل خویش</p><p>تنی چند بگزید از خیل خویش</p><p>به آن چند تن راه جان برگرفت</p><p>دل از ملک و مال جهان گرفت</p><p>زر و زینت خویش یک سو نهاد</p><p>به آن قوم بی پا و سر رو نهاد</p><p>پس از قطع هامون به کوهی رسید</p><p>در او کنده هر سو بسی غار دید</p><p>گروهی نشسته در آن غارها</p><p>فرو شسته دست از همه کارها</p><p>ردا و ازار از گیا بافته</p><p>عمامه به فرق از گیا تافته</p><p>زن و بچه فقر پروردشان</p><p>گیاچین به هامون پی خوردشان</p><p>گشادند با هم زبان خطاب</p><p>بسی شد ز هر سو سؤال و جواب</p><p>بسا رمز حکمت که پرداختند</p><p>بسا سر مشکل که حل ساختند</p><p>چو آمد به سر مجلس گفت وگوی</p><p>سکندر در آن حاضران کرد روی</p><p>که هر چه از جهان احتیاج شماست</p><p>بخواهید از من که یکسر رواست</p><p>بگفتند ما را درین خاکدان</p><p>نباید به جز هستی جاودان</p><p>مرادی کزان برتر امید نیست</p><p>به جز زندگانی جاوید نیست</p><p>بگفتا که این نیست مقدور من</p><p>وز این حرف خالیست منشور من</p><p>کسی کو نیارد که در عمر خویش</p><p>کند لحظه ای بلکه کم نیز بیش</p><p>چه سان بخشش زندگانی کند</p><p>بقای کسی جاودانی کند</p><p>بگفتند چون دانی این راز را</p><p>چرا بنده ای شهوت و آز را</p><p>پی ملک تا چند خون ریختن</p><p>به هر کشوری لشکر انگیختن</p><p>گرفتم که گیتی همه آن توست</p><p>جهان سر به سر زیر فرمان توست</p><p>شده بر تو دور زمان گنج سنج</p><p>نمانده ست بر تو نهان هیچ گنج</p><p>چه حاصل چو می باید آخر گذاشت</p><p>به دل تخم اندوه جاوید کاشت</p><p>بگفتا من این نی به خود می کنم</p><p>نه تنها به حکم خرد می کنم</p><p>مرا ایزد این منزلت داده است</p><p>به خلق جهانم فرستاده است</p><p>که تا دین او را کنم آشکار</p><p>برآرم ز جان مخالف دمار</p><p>دهم قدر بتخانه ها را شکست</p><p>کنم هر که را هست یزدان پرست</p><p>من آن موج جنبش نهادم ز باد</p><p>که یکدم ز جنبش نیارم ستاد</p><p>ز باد اذن آرام گر دیدمی</p><p>سر مویی از جا نجنبیدمی</p><p>ولی چون نه پیش من است اختیار</p><p>نیارم گرفتن به یک جا قرار</p><p>اسیرم درین جنبش نو به نو</p><p>روم تا مرا گوید ایزد برو</p><p>ز دست اجل چون شوم پای بست</p><p>کشم پای ازین جنبش دور دست</p><p>روم عور ازین دیر از خیر دور</p><p>چنان کامده ستم ز آغاز عور</p><p>ولی نبودم زین تن عور باک</p><p>چو در ستر حکمت بود جان پاک</p><p>دلا از لباس بدن عور باش</p><p>ز آلایش ما و من دور باش</p><p>چو جان تو گنج و طلسم است جسم</p><p>بر این گنج پر مایه بشکن طلسم</p><p>ولی باشد آنگاه جان تو گنج</p><p>که چون بگذرد زین سرای سپنج</p><p>بود همره او گهرهای راز</p><p>کزان تا ابد باشدش برگ ساز</p><p>بدان جاودان شاد و خرم بود</p><p>به هر جاکه باشد مکرم بود</p><h2><a id="poem-66270" href="https://ganjoor.net/jami/7ourang/7-7/sh47">بخش ۴۷ - حکایت آن حکیم کشتی شکسته رخت به دریا فکنده که بعد از نجات به واسطه حکمت به درجات رسید</a></h2>
<p>حکیمی از آنجا که روشندلان</p><p>نفورند از ظلمت جاهلان</p><p>پی شستن از دل غباری که داشت</p><p>برون برد رخت از دیاری که داشت</p><p>چو رنج بیابان به پایان رساند</p><p>زمانه چو نوحش به کشتی نشاند</p><p>ز موج اشتران کف انداز مست</p><p>بر او حمله کردند و کشتی شکست</p><p>ز حرف سلامت دلی منحرف</p><p>به یک تخته چسبید همچون الف</p><p>ز ملاحی باد دریانورد</p><p>وطن بر کنار یکی شهر کرد</p><p>به انگشت بر ریگ رملی کشید</p><p>کزان خلق را حیرت آمد پدید</p><p>بسی حال پوشیده را باز گفت</p><p>خبر داد از رازهای نهفت</p><p>رسید این حکایت به دارای شهر</p><p>به عدل و کرم رونق افزای شهر</p><p>به صد گونه لطفش سوی خویش خواند</p><p>به تعظیم بر کرسی زر نشاند</p><p>به دریا درون هر چه از کف نهاد</p><p>ز دریا دلی بیش ازانش بداد</p><p>حکیم آن عنایت چو از شاه دید</p><p>ز احباب نسیان نه از راه دید</p><p>به نامه نویسی قلم تیز کرد</p><p>وز آن نی نوای نوانگیز کرد</p><p>که ای راست بازان نرد طلب</p><p>ز مطلوب قانع به درد طلب</p><p>بکوشید تحصیل مطلوب را</p><p>بکوبید طبع خردکوب را</p><p>به مطلوبی آرید روی امل</p><p>که از موج دریا نیابد خلل</p><p>اگر بگذرد موج دریا ز فرق</p><p>وگر کشتی افتد به طوفان غرق</p><p>فتاده به دریا همه رخت و بار</p><p>به یک تخته گیرید راه کنار</p><p>بود حاصل عمر همراهتان</p><p>انیس دل و جان آگاهتان</p><p>ز فانی وفاداری امید نیست</p><p>چه سود از متاعی که جاوید نیست</p><p>بیا ساقیا لعل بگداخته</p><p>به جام بلور تر انداخته</p><p>بده تا به اقبال پایندگان</p><p>بشوییم دست از نو آیندگان</p><p>بیا مطربا زخمه ای برتراش</p><p>رگ چنگ را زین نوا ده خراش</p><p>که سرمایه زندگانی بسوخت</p><p>هر آن کس که باقی به فانی فروخت</p><h2><a id="poem-66271" href="https://ganjoor.net/jami/7ourang/7-7/sh48">بخش ۴۸ - داستان رسیدن اسکندر به شهری که همه مردم پاکیزه روزگار بودند و سؤال و جواب ایشان</a></h2>
<p>سکندر چو می گشت گرد جهان</p><p>خبر پرس هر آشکار و نهان</p><p>در اثنای رفتن به شهری رسید</p><p>در آن شهر قومی پسندیده دید</p><p>ز گفتار بیهوده لبها خموش</p><p>فروبسته از ناسزا چشم و گوش</p><p>نجسته به بد هرگز آزار هم</p><p>به هر کار نیکو مددگار هم</p><p>نه زیشان توانگر کسی نی فقیر</p><p>بر ایشان نه سلطان کسی نی امیر</p><p>برابر به هم قسمت مالشان</p><p>موافق به هم صورت حالشان</p><p>نه از محنت قحطشان سال تنگ</p><p>نه بر صفحه صلحشان حرف جنگ</p><p>ز یک خانه هر یک شده بهره مند</p><p>نه در بر در خانه هاشان نه بند</p><p>به هر در فرو برده گوری مغاک</p><p>که بیننده را زان شدی سینه چاک</p><p>سکندر چو شد واقف طورشان</p><p>شد از گفت و گو طالب غورشان</p><p>بگفتا ز اول که در وقت زیست</p><p>فرو بردن گور از بهر چیست</p><p>بگفتند از بهر آن کنده ایم</p><p>که تا در فضای جهان زنده ایم</p><p>نبندد لب خود ز ارشاد ما</p><p>دهد هر دم از مردگی یاد ما</p><p>گشاده بدین نکته دایم دهان</p><p>که ما و توییم آن دهان را زبان</p><p>ز هر کام برکنده دندان در او</p><p>زبان وار افتیم عریان در او</p><p>زبان وارمان چون به زندان کنند</p><p>ز دندانه خشت دندان کنند</p><p>دگر گفت چون خانه ها بی در است</p><p>در باز مر دزد را رهبر است</p><p>بگفتند در شهر ما نیست دزد</p><p>که از کسب دزدی خورد دستمزد</p><p>همه مردم صادقند و امین</p><p>چو خاکند امینان روی زمین</p><p>به خاک ار سپاری یکی دانه جو</p><p>دهد هفتصدت باز وقت درو</p><p>دگر گفت چون بهر مال و متاع</p><p>میان شما نیست جنگ و نزاع</p><p>بگفتند ما بنده صانعیم</p><p>به قوت و لباسی ز وی قانعیم</p><p>رسد بی نزاع آنچه باشد کفاف</p><p>ازان در غلاف است تیغ خلاف</p><p>دگر گفت چون شاه فرمانروای</p><p>درین شهر بی شور نگرفته جای</p><p>پی دفع ظلم است گفتند شاه</p><p>ز ظلم این ولایت بود در پناه</p><p>زر عدل از ظلم گیرد عیار</p><p>چو ظالم نباشد به عادل چه کار</p><p>دگر گفت چون در دیار شما</p><p>غنی نیست کس در شمار شما</p><p>بگفتند ناید در طبع کریم</p><p>حریصی نمودن پی زر و سیم</p><p>نسازد درین تنگنای مجاز</p><p>زر و سیم را جمع جز حرص و آز</p><p>دگر گفت چون از صروف زمان</p><p>ز محرومی قحط دارید امان</p><p>بگفتند بیگاه و گاهی که هست</p><p>در آمرزشیم از گناهی که هست</p><p>شود آدمی را درین دیولاخ</p><p>ز آمرزش اسباب روزی فراخ</p><p>دگر گفت کین شیوه خاص شماست</p><p>که سرمایه بخش خلاص شماست</p><p>و یا از پدر بر پدر آمده ست</p><p>گهروار از کان بدر آمده ست</p><p>بگفتند کین خاصه از ما نخاست</p><p>ابا عن جد این کشته میراث ماست</p><p>نداریم از نخل کاری خبر</p><p>ز نخل پدر چیده ایم این ثمر</p><p>سکندر چو پرداخت از گفت و گوی</p><p>به آهنگ برگشتن آورد روی</p><p>به دکانچه درزیی برگذشت</p><p>که چشم از فروغ ویش خیره گشت</p><p>به مقراض تجرید ببریده دل</p><p>ز پیوند این عالم آب و گل</p><p>فرو برده سر همچو سوزن به کار</p><p>گذشته ز دراعه عیب و عار</p><p>چو رشته سر از جاهلان تافته</p><p>سر رشته معرفت یافته</p><p>سکندر بدو گفت کای خیره سر</p><p>چو آمد به گوش تو از ما خبر</p><p>چو رشته سر از ما چرا تافتی</p><p>چو سوزن به سر تیز نشتافتی</p><p>بگفتا که من مرد آزاده ام</p><p>به راه هوس پای ننهاده ام</p><p>نیاید خوشم فر و اقبال تو</p><p>چه سازم سر خویش پامال تو</p><p>ندارم طمع گنج سیم و زرت</p><p>چو مار از چه حلقه زنم بر درت</p><p>ازین پیش در شهر ما یک دو کس</p><p>بپریدشان مرغ جان از قفس</p><p>برید آن امید خود از تاج و تخت</p><p>کشید این ز بیغوله فقر رخت</p><p>کفن بر تن آن ز خز و حریر</p><p>بر این از کهن دلق دل ناپذیر</p><p>ازین بی وفا کاخ ناپایدار</p><p>نهادندشان در یکی کنج غار</p><p>بر ایشان چو بگذشت یکچند روز</p><p>گذشتم بر آن غار با درد و سوز</p><p>ز هم دیدم آن هر دو را ریخته</p><p>به هم استخوان ها در آمیخته</p><p>نشد روشنم بعد صد اهتمام</p><p>که آن یک کدام است و این یک کدام</p><p>هوای جهان بر دلم سرد شد</p><p>ز پیوند آن خاطرم فرد شد</p><p>بدو گفت شه کای به دانشوری</p><p>تو را از همه پایه برتری</p><p>ز هر کار می بینم آگه تو را</p><p>بیا تا بر اینان کنم شه تو را</p><p>بگفتا که شاها من آن درزیم</p><p>که باشد پی خود عمل ورزیم</p><p>پی خویش دلق بقا دوختن</p><p>به از اطلس فانی اندوختن</p><p>نمی خواهم این خلعت مستعار</p><p>به عور دگر کن عطا این شعار</p><h2><a id="poem-66272" href="https://ganjoor.net/jami/7ourang/7-7/sh49">بخش ۴۹ - حکایت آن حکیم از مردم بر کرانه و سؤال و جواب او با پادشاه زمانه</a></h2>
<p>حکیمی ز مردم کناری گرفت</p><p>ز غارتگران کنج غاری گرفت</p><p>جز آن غار آرامگاهی نداشت</p><p>غذا غیر برگ گیاهی نداشت</p><p>چو کرم بریشم گیاخوار بود</p><p>به تن از لعابش یکی تار بود</p><p>گروهی به آن تار دور از گزند</p><p>به قید ارادت شده پایبند</p><p>شه کشور از مسند عز و ناز</p><p>بدان غار شد سینه پر نیاز</p><p>لقای حکیمش خوش آمد چنان</p><p>که از عشق وی رفتش از کف عنان</p><p>بدو گفت کای قبله مقبلان</p><p>قبول تو اقبال صاحبدلان</p><p>دل من اسیر کمند تو شد</p><p>سرم پست قدر بلند تو شد</p><p>حیات ابد را تویی جان من</p><p>جدا از تو بودن چه امکان من</p><p>بن غار منزلگه اژدهاست</p><p>که از بیم مردم در او کرده جاست</p><p>تویی خلق را گشته امیدگاه</p><p>چه حاجت که آری به اینجا پناه</p><p>تو شاهی و از روی تو شهر خوش</p><p>متاع اقامت سوی شهر کش</p><p>اگر رنجه سازی سوی شهر پای</p><p>کنم بهرت آماده باغ و سرای</p><p>غلامان خدمتگر با ادب</p><p>کنیزان سیمینبر نوش لب</p><p>دگر از سبب های طیب معاش</p><p>که یابند ازان جسم و جان انتعاش</p><p>بگفتا که می خواهم اینها بلی</p><p>که تا بگذرد عمر من خوش ولی</p><p>به شرطی ز تو گیرم این ساز و برگ</p><p>که از دامنم بگسلی دست مرگ</p><p>ز بخشش چه سود ای به بخشش مثل</p><p>چو تو هر چه بخشی ستاند اجل</p><p>چه خوش گفت این نکته دانای راز</p><p>که مپذیر چیزی که گیرند باز</p><p>فریب است از مرغ در دام اسیر</p><p>زدن مرغ بگشاده پر را صفیر</p><p>به آنست کو دام خود بردرد</p><p>نه مرغ دگر را به دام آورد</p><p>بیا ساقیا زان می راوگی</p><p>که صید طرب را کند ناوگی</p><p>بده تا درین دام دل ناشکیب</p><p>ببندیم گوش از صفیر فریب</p><p>بیا مطربا وان نی فارسی</p><p>که بر رخش عشرت کند فارسی</p><p>بزن تا به همراهی آن سوار</p><p>کنیم از بیابان محنت گذار</p><h2><a id="poem-66273" href="https://ganjoor.net/jami/7ourang/7-7/sh50">بخش ۵۰ - داستان ملاقات اسکندر باآن پادشاه زاده گریزان از تخت و افسر و مقالات ایشان با یکدگر</a></h2>
<p>مغنی چو بندد در آهنگ فقر</p><p>ز پشمینه ابریشم چنگ فقر</p><p>دهد این نوای کهن را نوی</p><p>که خسر است دیباچه خسروی</p><p>خوش آن شه که این نغمه را گوش کرد</p><p>نوای غنا را فراموش کرد</p><p>برافشاند از لذت این سماع</p><p>به ملک جهان آستین وداع</p><p>چو اسکندر آن شاه کشور ستان</p><p>کشید از پی فتح شهری سنان</p><p>بر آن شهر زد حمله بار نخست</p><p>ز خار سنانش گل فتح رست</p><p>ازان گل شد آن شهر خندان چو باغ</p><p>وز آن یافت آن تیره زندان چراغ</p><p>در آن روشنی خلق جمع آمدند</p><p>چو پروانگان سوی شمع آمدند</p><p>ازیشان بپرسید شاه جهان</p><p>که ای آگهان ز آشکار و نهان</p><p>ز شاهان پیشین کسی زنده هست</p><p>که بر تخت شاهی تواند نشست</p><p>بگفتند آری کسی مانده است</p><p>که از نقد شاهی کف افشانده است</p><p>ز سر کرده بیرون تمنای تاج</p><p>فروبسته دست از قبول خراج</p><p>ز خرپشته گورها کرده جاست</p><p>ز الواحشان خوانده حرف فناست</p><p>چنان گشته آن شیر دل صید گور</p><p>کز آهوی چین است طبعش نفور</p><p>گرفته ز شاهی ره بندگان</p><p>نیاید به منزلگه زندگان</p><p>چو در موعظت گوهرافشان کند</p><p>سخنهاش تأثیر در جان کند</p><p>شود کاسه گیر از سر مردگان</p><p>دهد شربت وعظ افسردگان</p><p>ز تنهای فرسودگان سرمه وش</p><p>شود دیده خلق را سرمه کش</p><p>بفرمود شه تا به فر حضور</p><p>دهد مجلسش را چو خورشید نور</p><p>سوی شاه بعد از زمانی دو سه</p><p>درآمد به دست استخوانی دو سه</p><p>سکندر بدو گفت ازین سبز خوان</p><p>چه گیری به دست این دو سه استخوان</p><p>بگفتا که کردم درین دشتگاه</p><p>به گور گدایان و شاهان نگاه</p><p>نشد استخوان های شاهان جدا</p><p>به چشم من از استخوان گدا</p><p>چو آخر گرفتار یکرنگی اند</p><p>ز آغاز با هم چرا جنگی اند</p><p>دگرباره گفتش که ای ارجمند</p><p>اگر هوشیاری و همت بلند</p><p>بیا تا به شاهی رسانم تو را</p><p>وز این خیره گردی رهانم تو را</p><p>بگفتا نه زان گونه دون همتم</p><p>که گردد ز شاهی فزون همتم</p><p>ز همت بلندیم سرمایه ایست</p><p>کزان تخت شاهی کمین پایه ایست</p><p>نخواهد دلم فارغ از هر هوس</p><p>به جز چار چیز از دو گیتی و بس</p><p>یکی عمر پاینده سرمدی</p><p>ز طاعتوری حاصل و بخردی</p><p>حیاتی بقای ابد دامنش</p><p>فنا رخت بسته ز پیرامنش</p><p>دوم نوبهار جوانی کزان</p><p>به یکسو بود دستبرد خزان</p><p>خزان بهار شباب است شیب</p><p>جوان را ز پیری فزون نیست عیب</p><p>سوم شادیی پایه اش پست نی</p><p>غم این جهان را بر او دست نی</p><p>همه راحت و رنج ها دور ازو</p><p>دل و دیده جاوید پر نور ازو</p><p>چهارم غنایی چنان دلپسند</p><p>که از ذل فقرش نباشد گزند</p><p>نهد مایه خرمی در مزاج</p><p>بشوید ز خاطر غم احتیاج</p><p>بدو گفت شه کای به دانش عزیز</p><p>نه مقدور من باشد این چار چیز</p><p>درین کارگه هر که جز کردگار</p><p>ندارد درین چار هیچ اختیار</p><p>بگفت اذن ده تا روم بر دری</p><p>کزین نخل مقصود یابم بری</p><p>برآید ز احسان او کام من</p><p>ز بام فلک بگذرد نام من</p><p>سکندر چو آن نکته را گوش کرد</p><p>ز چیزی که می گفت خاموش کرد</p><p>رسوم تکلف ز وی دور داشت</p><p>ز تکلیف شاهیش معذور داشت</p><p>بیا ساقیا می به کشتن فکن</p><p>کزین موج زن بحر کشتی شکن</p><p>سلامت کشم رخت خود بر کنار</p><p>وز این بی قراریم زاید قرار</p><p>بیا مطربا زخمه بر چنگ زن</p><p>وزآن پرده این دلکش آهنگ زن</p><p>که خوش وقت آن بی سر و پا گدای</p><p>که زد افسر شاه را پشت پای</p><p>ز خود هر که خالی رود چون حباب</p><p>سزد گر نهد پای بر روی آب</p><p>رهد هر که باشد سبک رو چو کف</p><p>درین قلزم از بیم موج تلف</p><h2><a id="poem-66274" href="https://ganjoor.net/jami/7ourang/7-7/sh51">بخش ۵۱ - داستان رسیدن سکندر در سفر دریا به فرشته کوه قاف و طلب نصیحت از وی</a></h2>
<p>سکندر شهنشاه اقلیم راز</p><p>به اقلیم گیری چو شد سرفراز</p><p>سپاهش ز خشکی برآورد گرد</p><p>ز خشکی سوی تری آهنگ کرد</p><p>چو کشتی لب خویش را خشک یافت</p><p>زمام عزیمت سوی بحر تافت</p><p>سپه را به ساحل که آرام داد</p><p>به تنهاروی پا به دریا نهاد</p><p>قد گیر شد آب همچون زمین</p><p>نشد خاطر از بیم غرقش غمین</p><p>همی رفت بر آب بی ترس و باک</p><p>بدانسان که پوینده بر روی خاک</p><p>پس از آب شد کوه قافش مطاف</p><p>چو طفلان رسید از «الف بی » به «قاف »</p><p>قوی پیکری دید بس باشکوه</p><p>زده دست ها در کمرگاه کوه</p><p>بدو گفت این کوه را نام چیست</p><p>تو را نزد این کوه آرام چیست</p><p>چه اندیشه در خاطر آورده ای</p><p>که دستش چنین در کمر کرده ای</p><p>بگفتا که این را بود قاف نام</p><p>زمین را کند لنگری صبح و شام</p><p>ازان دست ها در کمر دارمش</p><p>که جنبیدن از جای نگذارمش</p><p>به هر بقعه در عالم آب و گل</p><p>ازین کوه یک رگ بود متصل</p><p>چو بر بقعه ای خشم گیرد خدای</p><p>ازان رگ بجنبانم آن را ز جای</p><p>به یک لحظه زیر و زبر سازمش</p><p>ز بنیاد هستی براندازمش</p><p>بدینسان سخن را چو شد فتح باب</p><p>گشادند با هم زبان خطاب</p><p>سؤالات مشکل در انداختند</p><p>جوابات روشن بپرداختند</p><p>به لطف مقالات و حسن سماع</p><p>رساندند صحبت به حد وداع</p><p>سکندر بدو گفت کای سرفراز</p><p>که باشد به رویت در فیض باز</p><p>درین راه مپسندم از واپسان</p><p>به من زین در باز فیضی رسان</p><p>بگو نکته ای چند داناپسند</p><p>که در دین و دنیا بود سودمند</p><p>ازان پی به گنج معانی برم</p><p>به اصحاب خود ارمغانی برم</p><p>بگفت ای سکندر درین کهنه کاخ</p><p>که رخش امل راست میدان فراخ</p><p>به چشم خرد ناظر وقت باش</p><p>به حسن عمل حاضر وقت باش</p><p>چو شب در رسد یاد فردا مکن</p><p>به دل فکر بیهوده را جا مکن</p><p>مخور غم که فردا چه پیش آیدم</p><p>ز ایام بر دل چه نیش آیدم</p><p>ز خوان سپهرم چه روزی شود</p><p>کز اسباب دولت فروزی شود</p><p>چو زرین علم برکشدم صبحدم</p><p>سپر بفکند شاه انجم حشم</p><p>مگو چون رسد شب چه سان بگذرد</p><p>به سود جهان یا زیان بگذرد</p><p>خداوندگاری که شب می برد</p><p>چو شب می برد روز می آورد</p><p>شب و روز هر یک به تقدیر اوست</p><p>گرفتار زنجیر تسخیر اوست</p><p>چو خواهد چنان بگذراند شبت</p><p>که ناید ز خنده فراهم لبت</p><p>وگر خواهد آنسان کند روز تو</p><p>که از حد رود گریه و سوز تو</p><p>بکن هر چه امروزت آید ز دست</p><p>که خواهد اجل دستت از کار بست</p><p>بکار آنچه خواهی چه گندم چه جو</p><p>که امروز کشت است و فردا درو</p><p>مقامات فردوس عنبر سرشت</p><p>که باشد نظرگاه اهل بهشت</p><p>بود صورت فعل های جمیل</p><p>به سوی ریاض جنانشان دلیل</p><p>به اسباب گیتی مکن خرمی</p><p>که بسیار او راست رو در کمی</p><p>به شادی در او غنچه ای کم شکفت</p><p>که آخر به صد غصه در خون نخفت</p><p>ز آهن دلی بگسل و موم باش</p><p>پناه اسیران مظلوم باش</p><p>به هر کس ره چرب و نرمی سپر</p><p>منه پای چون شمع ازین ره بدر</p><p>چو سبزه لطیفی درشتی مکن</p><p>چو گل نازکی خارپشتی مکن</p><p>غضب را بر آتش زن از حلم آب</p><p>مکن در بد و نیک گیتی شتاب</p><p>منه پا به ره جز به تدبیر و رای</p><p>که افتد به رو قاصد تیزپای</p><p>بسا کار کاول نماید صواب</p><p>ولیکن چو برداری از وی حجاب</p><p>به لوح جبین از شکاف قلم</p><p>ز خط خطا بینی او را رقم</p><h2><a id="poem-66275" href="https://ganjoor.net/jami/7ourang/7-7/sh52">بخش ۵۲ - حکایت خصومت غلام و خاتون مرزبان مرو با یکدیگر و بهتان آموختن غلام مر طوطیان را و ظاهر شدن آن بهتان</a></h2>
<p>یکی مرزبان بود در مرز مرو</p><p>زنی داشت عارض چو گل قد چو سرو</p><p>ز خیل غلامان سیاهیش بود</p><p>که پنهان به آن زن نگاهیش بود</p><p>بسی در میان شور و غوغا گذشت</p><p>که با وی یکی گردد اما نگشت</p><p>به کین شد بدل مهر مدبر غلام</p><p>کمر بست در معرض انتقام</p><p>دو طوطی ز بازار مرغان خرید</p><p>کزان گونه مرغان سلیمان ندید</p><p>به تعلیم هر یک زبان برگشاد</p><p>به رازی زبان نکته ای یاد داد</p><p>یکی را نرفتی جز این بر زبان</p><p>که شد یار حاجب زن مرزبان</p><p>دگر گفتی این حال بس روشن است</p><p>ولی گفتن آن نه کار من است</p><p>چو مرغان بدین نغمه دانا شدند</p><p>بر این نکته گفتن توانا شدند</p><p>به خلوتگه مرزبان بردشان</p><p>به محجوبه خاص بسپردشان</p><p>جز این نکته شان هیچ دستان نبود</p><p>ولی مرد مسکین زیان دان نبود</p><p>به عشرت همی خورد می صبح و شام</p><p>بدان نغمه خوش خاطر و شاد کام</p><p>ز ناگه ظریفی ز اعیان ری</p><p>در اثنای آن گشت مهمان وی</p><p>به مهمان نوازی طرب ساز کرد</p><p>می آورد و می خوردن آغاز کرد</p><p>چو شد گرمش از آتش می دماغ</p><p>برافروخت طبعش چو روشن چراغ</p><p>بگفت آن دو مرغ سخن ساز را</p><p>دو خنیاگر نغمه پرداز را</p><p>ز خلوتسرا سوی جمع آورند</p><p>که از صوتشان جمع جان پرورند</p><p>چو رازی مقالات ایشان شنید</p><p>سر خجلت اندر گریبان کشید</p><p>بدو مرزبان گفت حال تو چیست</p><p>وز این خوش نوایان ملال تو چیست</p><p>تعلل بسی کرد و زان تاب و پیچ</p><p>ندادش خلاصی به جز راست هیچ</p><p>چو شد مرزبان آگه از سر کار</p><p>برآورد غیرت ز جانش دمار</p><p>غلام سیه را سوی خویش خواند</p><p>وز آن قصه با وی سخن باز راند</p><p>بر آن جمله وی هم گواهی بداد</p><p>به کف تیغ رو جانب زن نهاد</p><p>که ای خیره سر این چه دل تیرگیست</p><p>که بر تیره گیت این همه چیرگیست</p><p>من اینجا تمنای هر کس که چه</p><p>به بستان گل آویزش خس که چه</p><p>به دامن زدش دست کای کامیاب</p><p>عنان ترحم ز حالم متاب</p><p>منه پا برون از ره عقل و هش</p><p>بپرس آنگه آزاد کن یا بکش</p><p>غلام تو را آرزوی محال</p><p>فتاد از من بی گنه در خیال</p><p>میسر ندید از لبم کام خویش</p><p>بگسترد در راه من دام خویش</p><p>کنون بسته پر مرغ دام ویم</p><p>گرفتار خشمت به کام ویم</p><p>مرا این دو طوطی که جان سوختند</p><p>ز وی حرف جانسوزی آموختند</p><p>درین حرفشان جز وی استاد نیست</p><p>جز این حرف خود هیچشان یاد نیست</p><p>بداند ازین خاطر هوشمند</p><p>که در کار من از وی افتاد بند</p><p>دل مرزبان ازین سخن نرم شد</p><p>دگرباره در مهر او گرم شد</p><p>به لب غیر شکرش نوایی نرفت</p><p>که بر وی ز تیغش خطایی نرفت</p><p>پی نکته دانان فرخ سرشت</p><p>به آب زر این طرفه پاسخ نوشت</p><p>که مجرم چو گردد سزای عقاب</p><p>خردمند را به درنگ از شتاب</p><p>بیا ساقیا رطل سنگین بیار</p><p>که سازد سبکسار را بردبار</p><p>به رخسار امید رنگ آورد</p><p>به عمر شتابان درنگ آورد</p><p>بیا مطربا بر نی انگشت نه</p><p>ز کارش به انگشت بگشا گره</p><p>ز تو هر گشادش که خواهد افتاد</p><p>نباشد جز آن کار ما را گشاد</p><h2><a id="poem-66276" href="https://ganjoor.net/jami/7ourang/7-7/sh53">بخش ۵۳ - ظاهر شدن علامات وفات بر اسکندر و مکتوب نوشتن وی به سوی مادر</a></h2>
<p>چنین داد داننده داد سخن</p><p>ز مشکل گشای سپهر کهن</p><p>که از وضع افلاک و سیر نجوم</p><p>ز حال سکندر چنین زد رقوم</p><p>که چون صبح اقبالش آید به شام</p><p>بگردد تر و خشک گیتی تمام</p><p>به جایی که مرگش مقدر بود</p><p>زمین آهن و آسمان زر بود</p><p>بود زیر پا آهنین بسترش</p><p>به بالای سر سایبان زرش</p><p>سکندر چو آمد ز دریا برون</p><p>سپه را سوی روم شد رهنمون</p><p>همی رفت آورده پا در رکاب</p><p>چو عمر گرانمایه با صد شتاب</p><p>همی راند شکر به هر کوه و دشت</p><p>به هر روز از کشوری می گذشت</p><p>نبودی در آن جنبش کوه گاه</p><p>به جز خانه زینش آرامگاه</p><p>یکی روز در گرمگاه تموز</p><p>گرفته جهان خسرو نیمروز</p><p>به دشتی رسید آتشین ریگ و خاک</p><p>چو طشتی پر از اخگر تابناک</p><p>هوایش چو آه ستمدیده گرم</p><p>ز بس گرمیش سنگ چون موم نرم</p><p>به هر راهش از نعل های مذاب</p><p>نشان سم بادپایان پر آب</p><p>سمندر اگر کردی آنجا گذر</p><p>چو پروانه اش سوختی بال و پر</p><p>چو تابه زمین آتش افشان در او</p><p>چو ماهی شده مار بریان در او</p><p>اگر پر درم مشت بستی لئیم</p><p>فرو ریختی همچو سیماب سیم</p><p>سکندر در آن دشت پر تاب و تف</p><p>همی راند از پردلان بسته صف</p><p>ز آسیب ره در خراش و خروش</p><p>به تن خونش از گرمی خور به جوش</p><p>ز جوشش چو زد در تنش موج خون</p><p>ز راه دماغش شد از سر برون</p><p>فرو ریختش بر سر زین زر</p><p>ز ماشوره عاج مرجان تر</p><p>بسی کرد در دفع خون حیله ساز</p><p>ولی خون نیستاد ازان حیله باز</p><p>ز سیل اجل بر وی آمد شکست</p><p>بر آن سیل رخنه نیارست بست</p><p>بر او تنگ شد خانه پشت زین</p><p>شد از خانه مایل به سوی زمین</p><p>ز خاصان یکی سوی او رفت زود</p><p>به تدریجش آورد ازان زین فرود</p><p>ز جوشن به پا مفرش انداختش</p><p>ز زرین سپر سایبان ساختش</p><p>به بالای جوشن به زیر سپر</p><p>زمانی فتاد از جهان بی خبر</p><p>چو بگشاد ازان بی خودی چشم هوش</p><p>به گوشش فرو گفت پنهان سروش</p><p>که اینست جایی که دانا حکیم</p><p>در آنجا ز مرگ خودت کرد بیم</p><p>چو از مردن خویش آگاه شد</p><p>بر او راه امید کوتاه شد</p><p>دبیری طلب کرد روشن ضمیر</p><p>که بر لوح کافور ریزد عبیر</p><p>نویسد کتابی سوی مادرش</p><p>تسلی ده جان غم پرورش</p><p>چو بهر نوشتن ورق کرد باز</p><p>سر نامه را ساخت مشکین طراز</p><p>به نام خداوند پست و بلند</p><p>حکیم خرد بخش بخرد پسند</p><p>ازو عقل را رو در آوارگی</p><p>وزو عشق را چاره بیچارگی</p><p>هراسندگان را بدو صد امید</p><p>شناسندگان را ازو صد نوید</p><p>بسا شهریاران و شاهنشهان</p><p>که کردند تسخیر ملک جهان</p><p>ز زین پای ننهاده بالای تخت</p><p>به تاراج آفاتشان داده رخت</p><p>یکی زان قبل بنده اسکندر است</p><p>که اکنون به گرداب مرگ اندر است</p><p>سفر کرد گرد جهان سال ها</p><p>ز فتح و ظفر یافت اقبال ها</p><p>چو آورد رو در ره تختگاه</p><p>اجل زد بر او ره در اثنای راه</p><p>دو صد تحفه شوق ازان ناتوان</p><p>نثار ره بانوی بانوان</p><p>چراغ دل و دیده فیلقوس</p><p>فروزنده کشور روم و روس</p><p>نمی گویم او مهربان مادر است</p><p>که از مادری پایه اش برتر است</p><p>ازو دیده ام کار خود را رواج</p><p>و زو گشته ام صاحب تخت و تاج</p><p>دریغا که رفتم به تاراج دهر</p><p>ز دیدار او هیچ نگرفته بهر</p><p>دریغا که خفتم به دل داغ مرگ</p><p>نه از باغ او شاخ دیده نه برگ</p><p>بسی بهر آسانیم رنج برد</p><p>پی راحتم راه محنت سپرد</p><p>ازین چشمه لیک آبرویی ندید</p><p>ز خارم گل آرزویی نچید</p><p>جهاندیده دهقان درختی نشاند</p><p>به پایش ز جوی جگر آب راند</p><p>پس از سال ها داد چون میوه بار</p><p>به آن میوه دهقان شد امیدوار</p><p>ز ناگه برآمد یکی باد سخت</p><p>هم آن میوه بر باد شد هم درخت</p><p>درخت نوم من که اسکندرم</p><p>جهاندیده دهقان من مادرم</p><p>اگر من فتادم ز پای از نخست</p><p>قبای بقا هم بر او نیست چست</p><p>چه از جنس حیوان چه نوع بشر</p><p>که زاد اندرین کهنه دیر دو در</p><p>که آخر به صد نامرادی نمرد</p><p>ازین ورطه کس جان به شادی نبرد</p><p>چو از من برد قاصد نامه بر</p><p>به آن مادر مهربان این خبر</p><p>وز این غم بسوزد دل و جان او</p><p>شود خونفشان چشم گریان او</p><p>همان به که حکمت شناسی کند</p><p>نه چون سفلگان ناسپاسی کند</p><p>قدم در طریق صبوری نهد</p><p>جزع را به رخ داغ دوری نهد</p><p>نکوشد چو خور در گریبان دری</p><p>نپوشد چو مه جامه نیلوفری</p><p>اگر شعله دل کند اخگرش</p><p>نبیند زمین فرش خاکسترش</p><p>نه از پنجه گیسوی سنبل کند</p><p>نه از ناخنان چشمه در گل کند</p><p>ننالد ز رنج و نموید ز درد</p><p>نمالد به خاک سیه روی زرد</p><p>وگر بس نیاید به اندوه خویش</p><p>شود پست از اندوه چون کوه خویش</p><p>بکش گو چو شاهان یکی خوان عام</p><p>بخوان سوی آن مرد و زن را تمام</p><p>طعامی بنه پیش هر یک چنان</p><p>که برباید از دست رغبت عنان</p><p>وزآن پس بر آن جمع سوگند ده</p><p>ز سوگند بر دستشان بند نه</p><p>که هر کس درین تنگنای سپنج</p><p>ز مرگ عزیزی کشیده ست رنج</p><p>نیارد بدین طعمه ها دست آز</p><p>کند چشم امید از اینها فراز</p><p>اگر یک تن آرد سوی طعمه دست</p><p>به یک لقمه بر خوانش آرد شکست</p><p>سزد گر خورد غم ز خوان فراق</p><p>که با طعمه خواران خوش است اتفاق</p><p>وگر نی نشاید ز صاحب خرد</p><p>که در مجلس جمع تنها خورد</p><p>چرا غم خورد زیرک هوشیار</p><p>چو ز آغاز می داند انجام کار</p><p>سرانجام گیتی به خون خفتن است</p><p>به خواری به خاک اندرون خفتن است</p><p>کسی را که انجام کار این بود</p><p>پی دیگران از چه غمگین بود</p><p>تفاوت ندارد درین کس ز کس</p><p>جز این کاوفتد اندکی پیش و پس</p><p>چو آخر درین مهد باید غنود</p><p>ازین چند روزه تفاوت چه سود</p><p>گرانمایه عمرم که مستعجل است</p><p>ز میقات سی کرده رو در چل است</p><p>گرفتم که از سی به سیصد رسد</p><p>به هر روز ملکی مجدد رسد</p><p>چه حاصل ازان هم چو جاوید نیست</p><p>ز چنگ اجل رستن امید نیست</p><p>نیم من جز آن مرغ شیرین نفس</p><p>که ملک جهان بود بر من قفس</p><p>تنم در قفس بود با درد و داغ</p><p>ولی دل به جان آرزومند باغ</p><p>خوش آن کز قفس ره به باغم نمود</p><p>جدا کرد نور چراغم ز دود</p><p>رخ آوردم اینک به باغ و بهار</p><p>نهادم به ره دیده انتظار</p><p>بود کان ز من مانده در من رسد</p><p>وز این تیره گلخن به گلشن رسد</p><p>به یک جای گیریم با هم مقام</p><p>بر این ختم شد نامه ام والسلام</p><p>چو نامه ز مضمون به عنوان رسید</p><p>چو منشور عمرش به پایان رسید</p><p>به عنوانش از خون دل رنگ داد</p><p>ز داغ جگر سوز مهرش نهاد</p><p>ببوسید و مقصود را نام برد</p><p>پی بردن آنجا به قاصد سپرد</p><p>بیا ساقیا تا به می برده پی</p><p>کنیم از میان قاصد و نامه طی</p><p>ببندیم بار از مضیق خیال</p><p>گشاییم در بارگاه وصال</p><p>بیا مطربا کز صدای نفیر</p><p>ببندیم بر خامه صوت صریر</p><p>زنیم آتش از آه هنگامه را</p><p>بسوزیم هم خامه هم نامه را</p><h2><a id="poem-66277" href="https://ganjoor.net/jami/7ourang/7-7/sh54">بخش ۵۴ - داستان وصیت کردن اسکندر که دستش را بعد از وفات از تابوت بیرون گذارند تا تهیدستی وی بر همه کس ظاهر شود</a></h2>
<p>خوش آن کس که کارش نکویی بود</p><p>به نیک و بدش نیکخویی بود</p><p>چه در وقت مردن چه در زندگی</p><p>رود روزگارش به فرخندگی</p><p>سکندر چو نامه به مادر نوشت</p><p>به جز نامه موعظت در نوشت</p><p>به یاران زبان نصیحت گشاد</p><p>به هر سینه گنجی ودیعت نهاد</p><p>چو بر حاضران گنج گوهر فشاند</p><p>ز ناحاضران نیز غافل نماند</p><p>وصیت چنین کرد با حاضران</p><p>که ای از جهالت تهی خاطران</p><p>چو بر داغ هجران من دل نهید</p><p>تن ناتوانم به محمل نهید</p><p>گذارید دستم برون از کفن</p><p>کنید آشکاراش بر مرد و زن</p><p>ز حالم دم نامرادی زنید</p><p>به هر مرز و بوم این منادی زنید</p><p>که این دست دستیست کز عز و جاه</p><p>ربود از سر تاجداران کلاه</p><p>کلید کرم بود در مشت او</p><p>نگین خلافت در انگشت او</p><p>ز شیر فلک قوت پنجه یافت</p><p>قوی بازوان را بسی پنجه تافت</p><p>ز حشمت زبر دست هر دست بود</p><p>همه دست ها پیش او پست بود</p><p>ز نقد گدایی و شاهنشهی</p><p>ز عالم کند رحلت اینک تهی</p><p>چو بحرش به کف نیست جز باد هیچ</p><p>چه امکان ز وی این سفر را بسیچ</p><p>تو هم گیر ازین دست ای خواجه پند</p><p>بدین دست بگشای از پای بند</p><p>به کار جهان بند بودن که چه</p><p>بدین شغل خرسند بودن که چه</p><p>چو ز اول تو را مادر دهر زاد</p><p>به جز دست خالیت چیزی نداد</p><p>ازین ورطه چون پای بیرون نهی</p><p>بود زاد راه تو دست تهی</p><p>مکن در میان دست خود را گرو</p><p>به چیزی که گویند بگذار و رو</p><p>بده هر چه داری که این دادن است</p><p>که از خویشتن بند بگشادن است</p><p>بود آن تو هر چه دادی ز دست</p><p>که در وجه فردات خواهد نشست</p><p>تو را گر به مخزن زر و گوهر است</p><p>نه آن تو آن کسی دیگر است</p><h2><a id="poem-66278" href="https://ganjoor.net/jami/7ourang/7-7/sh55">بخش ۵۵ - حکایت آن حکیم که با زن گفت هر چه نفقه کردی بهره تو آن است و آنچه برای خود گذاشتی نصیب دیگران است</a></h2>
<p>شنیدم که فرزانه مردی حکیم</p><p>به زن داد روزی یکی کیسه سیم</p><p>پس از چند روزش بپرسد حال</p><p>وز آن کیسه سیم کردش سؤال</p><p>بگفتا به دست من آن کیسه سیم</p><p>چو آمد چو زر کردم آن را دو نیم</p><p>یکی صرف کردم به هر سینه ریش</p><p>یکی کردمش صرفه از بهر خویش</p><p>حکیم آن حکایت چو از وی شنفت</p><p>بگفت ای نه دانا به راز نهفت</p><p>بود بهره ات آن که کردی نثار</p><p>نه آن کش ز گنجینه کردی حصار</p><p>به گنجینه نقدی که مخزون بود</p><p>که داند که انجام آن چون بود</p><p>نیارد برون کس ازین سر سری</p><p>که آن بهره توست یا دیگری</p><p>بیا ساقیا باده در جام کن</p><p>به رندان لب تشنه انعام کن</p><p>به هر کس که یک جرعه خواهی فشاند</p><p>نخواهد جز آن از جهان با تو ماند</p><p>بیا مطربا پرده ای ساز لیک</p><p>به هنجار نیکو و گفتار نیک</p><p>به گیتی مزن جز به نیکی نفس</p><p>که اینست آیین نیکان و بس</p><h2><a id="poem-66279" href="https://ganjoor.net/jami/7ourang/7-7/sh56">بخش ۵۶ - داستان وفات اسکندر و ندبه حکیمان بر وی</a></h2>
<p>سکندر چو زد از وصیت نفس</p><p>ز عالم نصیبش همان بود و بس</p><p>شد انفاس او با وصیت تمام</p><p>به ملک دگر تافت عزمش زمام</p><p>برفت او و ما هم بخواهیم رفت</p><p>چه بی غم چه با غم بخواهیم رفت</p><p>درین کاخ دلکش نماند کسی</p><p>رود عاقبت گر چه ماند بسی</p><p>متاعی به از عمر جاوید نیست</p><p>ولی آن درین عالم امید نیست</p><p>در او زیرکی عمر جاوید یافت</p><p>که زنده ازو امید تافت</p><p>چو اسپهبدان بی سکندر شدند</p><p>جدا زو چو تن های بی سر شدند</p><p>فتادند در جیب جان کرده چاک</p><p>چو تن های سر رفته در خون و خاک</p><p>بکردند آنچه اهل ماتم کنند</p><p>که بدرود شاهان عالم کنند</p><p>ز جامه کبودان زمین می نمود</p><p>به چشم کواکب چو چرخ کبود</p><p>صدای نفیر از فلک برگذشت</p><p>زهاب سرشک از سمک درگذشت</p><p>ز بس خاست دود از دل یک به یک</p><p>پر از دود گشت از سما تا سمک</p><p>ز بس ظلمت و دود بر هم نشست</p><p>در صبح بر روی خورشید بست</p><p>چو دیدند از آخر که از اشک و آه</p><p>نیارند بر درد و غم بست راه</p><p>ز آیین ماتم عنان تافتند</p><p>به تدبیر تجهیز بشتافتند</p><p>ز مشک و گلابش بشستند تن</p><p>ز خز و کتان ساختندش کفن</p><p>ز تابوت زر محملش ساختند</p><p>ز دیبای چین مفرش انداختند</p><p>چو مهد زرش گشت آرام جای</p><p>بزرگ سپه خاست گریان به پای</p><p>به دانش حجاب از میان برگرفت</p><p>به دانا حکیمان سخن درگرفت</p><p>که امروز روز زبان آوریست</p><p>درین قصه وقت سخن گستریست</p><p>ز حکمت بسازید هنگامه ای</p><p>کنید املیی موعظت نامه ای</p><p>که غمدیدگان را تسلی دهد</p><p>مثال مثوبت به عقبی دهد</p><h2><a id="poem-66280" href="https://ganjoor.net/jami/7ourang/7-7/sh57">بخش ۵۷ - ندبه حکیم اول</a></h2>
<p>یکی گفت وقت است ای هوشیار</p><p>که گیریم از حال شاه اعتبار</p><p>ببینیم کایام با او چه کرد</p><p>سپهر کج اندام با او چه کرد</p><p>فلک تاج دولت ربود از سرش</p><p>لباس بزرگی کشید از برش</p><p>هر آن سختیی کز سرای درشت</p><p>ز اقبال دولت بر او داشت پشت</p><p>کنون رو به سوی وی آورده است</p><p>به پای سریرش پی آورده است</p><p>هر آسانیی کز مدار سپهر</p><p>نمود اندر ایام شاهیش چهر</p><p>کنون روی اقبال ازو تافته ست</p><p>به تیغ غمش زهره بشکافته ست</p><p>ازان بخت بیدار از اینسان که خفت</p><p>سزد گر کند مرد دانا شگفت</p><p>چنین کز شکر خنده اش لب جداست</p><p>به خون گر بگریند بر وی رواست</p><p>ولی گل چو صرصر ز شاخش ربود</p><p>بر او گریه ز ابر بهاران چه سود</p><h2><a id="poem-66281" href="https://ganjoor.net/jami/7ourang/7-7/sh58">بخش ۵۸ - ندبه حکیم دوم</a></h2>
<p>بگفت آن دگر کز جهان فراخ</p><p>رسیدیم نادان بدین تنگ کاخ</p><p>دلی ساده از نقش اندیشه ها</p><p>کفی خالی از ورزش پیشه ها</p><p>نه در عقل ما خوش ز ناخوش جدا</p><p>نه در چشم ما آب از آتش جدا</p><p>چو یکچند بودیم اینجا مقیم</p><p>فتادیم در دام امید و بیم</p><p>نشستیم غافل ز مقصود خویش</p><p>تهی خاطر از فکر بهبود خویش</p><p>بیابان غفلت نکردیم طی</p><p>به مقصود اصلی نبردیم پی</p><p>درین پرده یک عقده نشکافتیم</p><p>به هیچ از همه روی برتافتیم</p><p>عجب آنکه با این همه تاب و پیچ</p><p>دل ما ازین ورطه نگرفت هیچ</p><p>به روزی کزین ورطه بیرون رویم</p><p>دل و دیده زین درد پر خون رویم</p><p>کی آن کس ره نیکبختی رود</p><p>کزین سخت منزل به سختی رود</p><h2><a id="poem-66282" href="https://ganjoor.net/jami/7ourang/7-7/sh59">بخش ۵۹ - ندبه حکیم سوم</a></h2>
<p>حکیمی دگر گفت کان کامگار</p><p>به دانشوری در جهان نامدار</p><p>زمین را که کشور به کشور گرفت</p><p>به تیغ زراندود چون خور گرفت</p><p>جهان همچو او پادشاهی نداشت</p><p>ولی دولت او بقایی نداشت</p><p>ز ناگه چو ابری رسید و گذشت</p><p>ازو چند قطره چکید و گذشت</p><p>نه در سایه اش خفته ای خواب کرد</p><p>نه از قطره اش تشنه ای آب خورد</p><p>چنان رفت کز وی اثر هم نماند</p><p>اثر خود چه باشد خبر هم نماند</p><h2><a id="poem-66283" href="https://ganjoor.net/jami/7ourang/7-7/sh60">بخش ۶۰ - ندبه حکیم چهارم</a></h2>
<p>حکیم چهارم ز کارآگهان</p><p>بدینسان مثل زد که شاه جهان</p><p>به تری ازان رویش آهنگ بود</p><p>که میدان خشکی بر او تنگ بود</p><p>کنون کرده زانجا سفر اختیار</p><p>به سوی دو گز منزل تنگ و تار</p><p>ازان عرصه چون رخت بیرون برد</p><p>درین تنگ منزل به سر چون برد</p><h2><a id="poem-66284" href="https://ganjoor.net/jami/7ourang/7-7/sh61">بخش ۶۱ - ندبه حکیم پنجم</a></h2>
<p>به دانای پنجم چو نوبت فتاد</p><p>زبان با سکندر بدینسان گشاد</p><p>که ای برده رنج سرای سپنج</p><p>بسی جمع کرده به هم مال و گنج</p><p>دریغا که بیهوده شد رنج تو</p><p>نشد مرهم رنج تو گنج تو</p><p>به کف سودی از گنج و مالت نماند</p><p>به گردن ازان جز وبالت نماند</p><p>به پشت تو از گنج رنج گران</p><p>سبکبار راحت ازان دیگران</p><h2><a id="poem-66285" href="https://ganjoor.net/jami/7ourang/7-7/sh62">بخش ۶۲ - ندبه حکیم ششم</a></h2>
<p>حکیم ششم چون سخن ساز کرد</p><p>سخن را بدین لهجه آغاز کرد</p><p>که میراند این شه بسی زنده را</p><p>که مالک شود ملک پاینده را</p><p>فرو شد سر او درین سرگذشت</p><p>به مرگ کسان مرگ ازو برنگشت</p><h2><a id="poem-66286" href="https://ganjoor.net/jami/7ourang/7-7/sh63">بخش ۶۳ - ندبه حکیم هفتم</a></h2>
<p>به هفتم چو آمد سخن لب گشود</p><p>که آرام بخش جهان شاه بود</p><p>ز آرام نتوان دگر کام یافت</p><p>کز آرام بخشی شه آرام یافت</p><h2><a id="poem-66287" href="https://ganjoor.net/jami/7ourang/7-7/sh64">بخش ۶۴ - ندبه حکیم هشتم</a></h2>
<p>ز هشتم جز این نکته سر بر نزد</p><p>که کس کوس ملک سکندر نزد</p><p>سفرها که او کرد گرد جهان</p><p>نکرده کس از خیل شاهنشهان</p><p>ولیکن به هر سو سفر ساز کرد</p><p>ره آن به زور سپه باز کرد</p><p>جز این یک سفر کز همه دور ماند</p><p>جنیبت به منزلگه گور راند</p><h2><a id="poem-66288" href="https://ganjoor.net/jami/7ourang/7-7/sh65">بخش ۶۵ - ندبه حکیم نهم</a></h2>
<p>نهم گفت هر کس که از مرگ شاه</p><p>به شادی قدح زد درین بزمگاه</p><p>به زودی نهد گام بر گام او</p><p>به تلخی کشد جرعه جام او</p><p>بدانسان که برداشت شه زود گام</p><p>پی هر که مرگ ویش بود کام</p><h2><a id="poem-66289" href="https://ganjoor.net/jami/7ourang/7-7/sh66">بخش ۶۶ - ندبه حکیم دهم</a></h2>
<p>دهم گفت هر مخزن سیم و زر</p><p>که اسکندر آورد با یکدگر</p><p>چو در زندگی رنج بر وی گماشت</p><p>پس از مرگ کی خواهدش سود داشت</p><h2><a id="poem-66290" href="https://ganjoor.net/jami/7ourang/7-7/sh67">بخش ۶۷ - داستان بردن تابوت اسکندر به اسکندریه و تعزیت گفتن حکیمان مادرش را</a></h2>
<p>چو آمد به سر نوبت قال و قیل</p><p>فرو کوفت طبال طبل رحیل</p><p>نقیبان نهادند مهد زرش</p><p>به پشت هیونان که پیکرش</p><p>هیونان هامون بر کوه فر</p><p>وز آن مهد کوهانشان کوه زر</p><p>به روز سفید و به شام سیاه</p><p>امیران لشکر امینان راه</p><p>ز جور زمن آه برداشتند</p><p>به سوی وطن راه برداشتند</p><p>دو منزل یکی کرده می تاختند</p><p>به تن های آزرده می ساختند</p><p>شتابان نه شب را شمردند شب</p><p>نه از روز کردند روزی طلب</p><p>پس از چند گاهی ازان راه سخت</p><p>به اقلیم خویش اوفکندند رخت</p><p>رسید این خبر رومیان را به گوش</p><p>رساندند بر اوج گردون خروش</p><p>شدند از پی مصریان زین سخن</p><p>همه گازران جامه بر نیل زن</p><p>به اسکندریه درون مادرش</p><p>که بودی فروغ خرد رهبرش</p><p>چو بشنید این قصه سینه سوز</p><p>شد از شعله آه گیتی فروز</p><p>ز رشح دل و دیده در خون نشست</p><p>ز سر منزل صبر بیرون نشست</p><p>همی خواست تا جیب جان بردرد</p><p>گریبان تاب و توان بردرد</p><p>کند همچو شب معجر صبح زنگ</p><p>ز دست فلک سینه کوبد به سنگ</p><p>به ناخن خراشد رخ تازه را</p><p>کند تازه از خون دل غازه را</p><p>به زخم طپانچه در آن داوری</p><p>سمن را دهد رنگ نیلوفری</p><p>کند موی مشکین ز سر تارتار</p><p>کند مویه بر خویشتن زارزار</p><p>بیندازد از تن حریری لباس</p><p>کند طوق گردن ز پشمین پلاس</p><p>ولی کرد مکتوب اسکندری</p><p>در آن شیوه و شیونش یاوری</p><p>به مضمون مکتوب او کار کرد</p><p>به صبر و خرد طبع را یار کرد</p><p>بفرمود تا اهل آن مرز و بوم</p><p>چه از شام و مصر و چه از روس و روم</p><p>برفتند مستقبل لشکرش</p><p>به گردن نهادند مهد زرش</p><p>نهفتند دلها پر اندوه و رنج</p><p>در اسکندریه به خاکش چو گنج</p><p>چو از شغل دفنش بپرداختند</p><p>حکیمان خردنامه ها ساختند</p><p>ز گنج خرد گوهر افشاندند</p><p>پس پرده بر مادرش خواندند</p><p>چو در پرده کردند با او خطاب</p><p>ز پرده شنیدند نیکو جواب</p>
</body></html>