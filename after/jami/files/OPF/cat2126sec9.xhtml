<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۹</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79030" href="https://ganjoor.net/jami/divanj/fateha-shabab/ghazal-jf/sh565">شمارهٔ ۵۶۵</a></h2>
<p>هودج کیست بر این ناقه زرین خلخال</p><p>کش فتاده ست دو صد قافله جان در دنبال</p><p>هودج آن که اگر برفکند طرف نقاب</p><p>کوه و وادی شود از نور رخش مالامال</p><p>یاد روزی که پی محمل او می رفتم</p><p>بانگ زد بر سگ دنباله دو خود که تعال</p><p>پیش رفتم به غلط و او ز کرم خنده زنان</p><p>گفت کای عاشق شوریده ماکیف الحال</p><p>گفتمش سوختم از شوق تو تعجیل مکن</p><p>گر چه عمری و بود عادت عمر استعجال</p><p>گفت جامی بگشا بال جهان پیما را</p><p>تا به این مامن جانها برسی فارغ بال</p><p>ور تو را همت آن نیست مجاور می باش</p><p>در کهن منزل ما گرد دمن یا اطلال</p><h2><a id="poem-79031" href="https://ganjoor.net/jami/divanj/fateha-shabab/ghazal-jf/sh566">شمارهٔ ۵۶۶</a></h2>
<p>سروی ست قامت تو ز بستان اعتدال</p><p>سر تا قدم لطیف تر از پیکر خیال</p><p>روح مقدس است که سلطان قدرتش</p><p>تشریف داد خلعتی از عالم مثال</p><p>نی روح اقدس است که از موطن بطون</p><p>بنموده در جمیل ترین مظهری جمال</p><p>آن نور پاک ظاهر و شخص تو مظهر است</p><p>باشد میان ظاهر و مظهر دویی محال</p><p>فرقی به جز تقید و اطلاق یافتن</p><p>نتوان میان ظاهر و مظهر به هیچ حال</p><p>زانت برم سجود که آن نور لم یزل</p><p>لایح بود ز لوح جمال تو لایزال</p><p>غیر از تو کیست مقصد جامی و مطلبش</p><p>یا مقصدی هلم و یا مطلبی تعال</p><h2><a id="poem-79032" href="https://ganjoor.net/jami/divanj/fateha-shabab/ghazal-jf/sh567">شمارهٔ ۵۶۷</a></h2>
<p>ای به وصف لب شیرین سخنت ناطقه لال</p><p>فهم سر دهنت پیش خرد امر محال</p><p>پیش ارباب کرم شرط ادب نیست طلب</p><p>حاجت ما همه دانند چه حاجت به سوال</p><p>گر خوشیم از تو به خوابی و خیالی چه عجب</p><p>عشرت و عیش جهان نیست به جز خواب و خیال</p><p>روشن آن دیده که در آینه طلعت دوست</p><p>پرتو حسن ازل دید نه نقش خط و خال</p><p>صفت لطف تو گوییم زهی لطف سخن</p><p>سخن از حسن تو رانیم زهی حسن مقال</p><p>چون فتادیم به وصف رخت از فکر دهان</p><p>بس معانی که نمود از تتق غیب جمال</p><p>دیدی آن رخ مکن از آه و فغان جامی بس</p><p>یافتی وصل گل ای بلبل شوریده بنال</p><h2><a id="poem-79033" href="https://ganjoor.net/jami/divanj/fateha-shabab/ghazal-jf/sh568">شمارهٔ ۵۶۸</a></h2>
<p>چشم تو صاد است و سر زلف دال</p><p>با خود ازان هر دو مرا صد خیال</p><p>خواست مصور که کشد نقش تو</p><p>چهره گشادی و کشید انفعال</p><p>هست دل سوخته پیش لبت</p><p>تشنه لبی بر لب آب زلال</p><p>حال من از وصف جمالت نکوست</p><p>گفتم و پیش تو نکووصف حال</p><p>گر سر ما خاک رهت شد چه باک</p><p>باد چنین صد به رهت پایمال</p><p>جامی ازان لب سخن آغاز کرد</p><p>شد لقبش طوطی شیرین مقال</p><p>یافت کمالی سخنش تا گرفت</p><p>چاشنیی از سخنان کمال</p><h2><a id="poem-79034" href="https://ganjoor.net/jami/divanj/fateha-shabab/ghazal-jf/sh569">شمارهٔ ۵۶۹</a></h2>
<p>می رسی خندان و می گویی به پایم چشم مال</p><p>چشم می مالم مباد این خواب باشد یا خیال</p><p>از هلال هجر تو شد چشم خونبارم چو جوی</p><p>بر لب این جو دمی بنشین پی دفع ملال</p><p>پیش رویت خط لب گویی ز تاب آفتاب</p><p>سبزپوشان پا فرو کردند در آب زلال</p><p>کرده ام در ره نشان پای تو محو از سجود</p><p>سر نمی یارم بر آوردن دگر زین انفعال</p><p>چون شوم از حرف سودای تو خالی کان دو زلف</p><p>نقش بسته در سواد دیده من چون دو دال</p><p>شمع مجلس خواست دوش آتش زدن پروانه را</p><p>ساخت آتش گیره آن شعله مسکین پر و بال</p><p>جامی از شیرین لبان دارد سوال بوسه ای</p><p>لعل نوشین تو می داند جواب این سوال</p><h2><a id="poem-79035" href="https://ganjoor.net/jami/divanj/fateha-shabab/ghazal-jf/sh570">شمارهٔ ۵۷۰</a></h2>
<p>ساقیا زین هنر و فضل ملولیم ملول</p><p>ساغری ده که بشوییم ز دل نقش فضول</p><p>مشکل عشق چو حل می نشود چند نهیم</p><p>گوش ادراک بر افسانه اوهام و عقول</p><p>سحر از کوی خرابات برآمد مستی</p><p>لایح از ناصیه اش پرتو انوار قبول</p><p>گفتمش عاشق درمانده چه تدبیر کند</p><p>که کشد رخت ارادت به مقامات وصول</p><p>گفت این مسئله ز پیر مغان پرس که اوست</p><p>واقف جمله مراتب چه فروع و چه اصول</p><p>در ره حشمت او خاک شو و همت خواه</p><p>تا شود غایت مامول تو مقرون به حصول</p><p>شیخ شهرت طلب و مسند شیخ اسلامی</p><p>جامی و زاویه نیستی و کنج خمول</p><h2><a id="poem-79036" href="https://ganjoor.net/jami/divanj/fateha-shabab/ghazal-jf/sh571">شمارهٔ ۵۷۱</a></h2>
<p>گرچه گشتم به تیغ هجر قتیل</p><p>لیس قلبی الی سواک یمیل</p><p>نیست از کحل خاک راه تو دور</p><p>گر کند دیده روشن از دو سه میل</p><p>صد رهم گر به خلد بنمایی</p><p>نروم از درت به هیچ سبیل</p><p>همه چیزی بود جمیل از تو</p><p>لکن الصبر عنک غیر جمیل</p><p>آفتابی تو و بر این دعوی</p><p>همه ذرات کائنات دلیل</p><p>گر جمالت ز خال ساده فتاد</p><p>عدسی کم شمر ز خوان خلیل</p><p>دل جامی به فکر نرگس توست</p><p>کل رأی من العلیل علیل</p><h2><a id="poem-79037" href="https://ganjoor.net/jami/divanj/fateha-shabab/ghazal-jf/sh572">شمارهٔ ۵۷۲</a></h2>
<p>دوستان چند کنم ناله ز بیماری دل</p><p>کس گرفتار مبادا به گرفتاری دل</p><p>ای که بر زاری دل می کنی انکار بیا</p><p>گوش بر سینه من نه بشنو زاری دل</p><p>کوی تو منزل دلهاست کسی چون گذرد</p><p>که نیاید به زمین پای ز بسیاری دل</p><p>مدت هجر ز حد می گذرد صبر کجاست</p><p>که درین واقعه صعب کند یاری دل</p><p>خوانده ام قصه عشاق بسی نیست در آن</p><p>جز جفاکاری دلدار و وفاداری دل</p><p>گر به وصلت نرسم درد طلب نیز خوش است</p><p>نیست مطلوب جز اینم ز طلبکاری دل</p><p>عمرها شد که دل جامی ازین غم خون است</p><p>که کند با تو دمی شرح جگرخواری دل</p><h2><a id="poem-79038" href="https://ganjoor.net/jami/divanj/fateha-shabab/ghazal-jf/sh573">شمارهٔ ۵۷۳</a></h2>
<p>دیدم تو را و رفت ز دست اختیار دل</p><p>آری ز دست دیده خراب است کار دل</p><p>هر نخل آرزو که نشاندم ز قد تو</p><p>در باغ جان نداد بری غیر بار دل</p><p>ترکی ست چشم مست تو کز ابرو و مژه</p><p>تیر و کمان کشیده به قصد شکار دل</p><p>دل سوخت ز آتش غم و پیکان به سینه ماند</p><p>هم یادگار تیر تو هم یادگار دل</p><p>دل دادمت که گر بودش بی قراریی</p><p>از جور روزگار شوی غمگسار دل</p><p>تو غمگسار ناشده بردی قرار ازو</p><p>با تو چنین نبود ز اول قرار دل</p><p>جامی به پرده دل خود ساخت جای تو</p><p>یعنی درون پرده تویی رازدار دل</p><h2><a id="poem-79039" href="https://ganjoor.net/jami/divanj/fateha-shabab/ghazal-jf/sh574">شمارهٔ ۵۷۴</a></h2>
<p>آن ماهرو که چشم من است و چراغ دل</p><p>دردا که سوختم ز فراقش به داغ دل</p><p>خاطر به فکر غیر مجو لذت غمش</p><p>عشرت کجا توان چو نباشد فراغ دل</p><p>گم گشت با نشانی داغش دل از برم</p><p>آورده ام به زلف وی اکنون سراغ دل</p><p>تا بسته ام خیال خط و عارضش مرا</p><p>ریحان و لاله می دمد از باغ و راغ دل</p><p>هر غنچه کان به سینه ز پیکان او دمید</p><p>ما را شکفت صد گل راحت ز باغ دل</p><p>عمری ست بر گذار نسیم عنایتیم</p><p>باشد که بوی وصل وزد بر دماغ دل</p><p>جامی بدان امید که آید خیال دوست</p><p>هر شب به کنج سینه فروزد چراغ دل</p><h2><a id="poem-79040" href="https://ganjoor.net/jami/divanj/fateha-shabab/ghazal-jf/sh575">شمارهٔ ۵۷۵</a></h2>
<p>چه گویم کز غمت چون می طپد دل</p><p>چو صید غرقه در خون می طپد دل</p><p>ز روی لطف دستی بر دلم نه</p><p>ببین کز دست تو چون می طپد دل</p><p>ز مرغی کافتد اندر دام صیاد</p><p>مرا در زلفت افزون می طپد دل</p><p>چو آن ماهی که بیرون افتد از آب</p><p>ز بزم وصل بیرون می طپد دل</p><p>گر از یک جانب آمد عشق چون است</p><p>که لیلی را چو مجنون می طپد دل</p><p>نخستین جنبش آمد جنبش عشق</p><p>حریفان را نه اکنون می طپد دل</p><p>پی تسکین جامی بوسه ای بخش</p><p>که امروزش دگرگون می طپد دل</p><h2><a id="poem-79041" href="https://ganjoor.net/jami/divanj/fateha-shabab/ghazal-jf/sh576">شمارهٔ ۵۷۶</a></h2>
<p>زد ز غنچه بار دیگر خیمه بر گلزار گل</p><p>داد مستان را به عشرتگاه بستان بار گل</p><p>غنچه هر برگ طرب کز شوکت دی می نهفت</p><p>کرد با باد بهاری یک به یک اظهار گل</p><p>بگسل از دامان مطرب چنگ کز مرغان باغ</p><p>بر سر هر شاخ دارد مطربی طیار گل</p><p>غنچه را دل خون شد از کم عمری گل طرفه آنک</p><p>می کند زان خون دل گلگونه رخسار گل</p><p>زآب صافی شد مثنی شاخ گل پرگاروار</p><p>شکل های مستدیر انگیخت زان پرگار گل</p><p>زامتداد جو به طومار مجدول ماند آب</p><p>عکس گل در وی چو بر دیباچه طومار گل</p><p>راست بازاری ست پنداری چمن کز رنگ و بوی</p><p>شد در آن بازار هم صباغ و هم عطار گل</p><p>در تمایل مانده بر شاخ زمردگون ز باد</p><p>همچو چتر لعل سلطان فلک مقدار گل</p><p>خامه جامی که شد در وصف گل چون خار تیز</p><p>خاست زان صد معنی رنگین چنان کز خار گل</p><h2><a id="poem-79042" href="https://ganjoor.net/jami/divanj/fateha-shabab/ghazal-jf/sh577">شمارهٔ ۵۷۷</a></h2>
<p>دوشم آورد از چمن باد صبا پیغام گل</p><p>گفت منشین بی قدح چون لاله در ایام گل</p><p>عشرت امروز با فردا مینداز ای حریف</p><p>نیست چندان فرصتی زآغاز تا انجام گل</p><p>نعره مستانه دارد همچو ما بلبل ولی</p><p>ما ز جام گلرخی مستیم و او از جام گل</p><p>تنگ شد بی آن گل اندام قباپوشم چمن</p><p>چون قبای غنچه دیدم تنگ بر اندام گل</p><p>در تمایل شاخ گل زان مست یادم می دهد</p><p>وه که برد آرام من آن شاخ بی آرام گل</p><p>حرص نرگس بین که با آن سیم و زر چون دوخته ست</p><p>روز و شب چشم طمع بر سفره انعام گل</p><p>وام شد در دور گل جامی بهای نقل و می</p><p>دلق زهد اکنون گرو کن در ادای وام گل</p><h2><a id="poem-79043" href="https://ganjoor.net/jami/divanj/fateha-shabab/ghazal-jf/sh578">شمارهٔ ۵۷۸</a></h2>
<p>می خرامد سوی بستان شاهد رعنای گل</p><p>می رود آب روان تا سر نهد در پای گل</p><p>تافت ابر از سیم رشته سوزن از زر ساخت مهر</p><p>تا صبا دوزد قبای لطف بر بالای گل</p><p>جلوه گل را بود چیزی ورای رنگ و بوی</p><p>نیست بی چیزی که بلبل شد چنین شیدای گل</p><p>وقت گل کامی بگیر از دلبر نارسته خط</p><p>پیش ازان روزی که بینی خارها بر جای گل</p><p>بزم مستان را بیارای از گل ای ساقی که شد</p><p>بزم باغ آراسته از روی بزم آرای گل</p><p>لب لب جوی آ و گل را بین به صدر و عشوه جوی</p><p>ای که چون آب روانی لب به لب جویای گل</p><p>وصف گل تا چند جامی هر که را زان لاله رخ</p><p>چون تو باشد داغ بر دل کی کند پروای گل</p><h2><a id="poem-79044" href="https://ganjoor.net/jami/divanj/fateha-shabab/ghazal-jf/sh579">شمارهٔ ۵۷۹</a></h2>
<p>سلام من الله فی کل حال</p><p>علی کامل فاق اهل الکمال</p><p>زکی ذکی خفی دنی</p><p>کریم السجایا جمیل الخصال</p><p>اجل المناقب علی المراتب</p><p>عظیم المواهب جزیل النوال</p><p>تویی خسرو بارگاه رسالت</p><p>تویی آفتاب سپهر جمال</p><p>صبیحی ملیحی خلیلی جمیل</p><p>عزیزالوجودی عدیم المثال</p><p>ز دنیا و عقبی به تو بازگشتم</p><p>که حسن المآبی و نعم المآل</p><p>به نام تو فرخنده شد فال جامی</p><p>بنامیزد ای شاه فرخنده فال</p><h2><a id="poem-79045" href="https://ganjoor.net/jami/divanj/fateha-shabab/ghazal-jf/sh580">شمارهٔ ۵۸۰</a></h2>
<p>من بنده حقیر و تو سلطان محتشم</p><p>گر در غم تو زار بمیرم تو را چه غم</p><p>رنجور گشته ام ز تمنای مقدمت</p><p>بهر خدا به پرسش من رنجه کن قدم</p><p>بر جانم از تو هر چه رسد جای منت است</p><p>گر ناوک جفاست گر خنجر ستم</p><p>سرگشتگان بادیه پیمای عشق را</p><p>هجر تو ره نمود به سر منزل عدم</p><p>شد سینه ام شکاف شکاف از خدنگ آه</p><p>وز هر شکاف آتش دل می زند علم</p><p>روزی که می نوشت قضا نامه اجل</p><p>قتل مرا به تیغ جفای تو زد رقم</p><p>عمری ست جرعه خوار سفال سگان توست</p><p>جامی که آب خضر ننوشد ز جام جم</p><h2><a id="poem-79046" href="https://ganjoor.net/jami/divanj/fateha-shabab/ghazal-jf/sh581">شمارهٔ ۵۸۱</a></h2>
<p>خواهم از تیغت پس از قتل استخوان خود قلم</p><p>تا کنم شرح غمت بر لوح خاک خود رقم</p><p>بر سرم ران روزی از راه کرم رخش جفا</p><p>تا کیم داری ز محرومی لگدکوب ستم</p><p>گر خم محراب ابروی تو بیند شیخ شهر</p><p>پشت طاعت کم کند دیگر به سوی قبله خم</p><p>از مژه خوناب وز دل خون ناب آید مرا</p><p>غرقه خواهم شد درین سیل دمادم دمبدم</p><p>ریز خون ما به گرد کعبه کویت که نیست</p><p>جز به خون دردمندان تشنه ریگ این حرم</p><p>روی اگر نپسندیم سودن به پشت پای خویش</p><p>فرش کن چشم مرا بهر خدا زیر قدم</p><p>تنگ شد بر جامی از هجر رخت شهر وجود</p><p>وقت آن آمد که آرد رو به صحرای عدم</p><h2><a id="poem-79047" href="https://ganjoor.net/jami/divanj/fateha-shabab/ghazal-jf/sh582">شمارهٔ ۵۸۲</a></h2>
<p>با غم و درد تو کنم دمبدم</p><p>شکر که بالشکر تدوم النعم</p><p>صبر کم و محنت و اندوه پر</p><p>کم صبر العاشق فی الهجر کم</p><p>پیش دهانت عدم است آب خضر</p><p>با لب لعل تو دهان کالعدم</p><p>تر نشود ز اشک ترحم رخت</p><p>دور بود چشمه خورشید و نم</p><p>می کند از مهر خطت منع ما</p><p>بی خبر از نکته جف القلم</p><p>باد صبا حلقه زلفت کشید</p><p>حلقه عشاق برآمد به هم</p><p>گفته جامی که به تحسین سزاست</p><p>حسنه الله بطیب النعم</p><h2><a id="poem-79048" href="https://ganjoor.net/jami/divanj/fateha-shabab/ghazal-jf/sh583">شمارهٔ ۵۸۳</a></h2>
<p>ای ز روی تو ماه چارده کم</p><p>قیمت یوسف از تو هفده درم</p><p>خاک پای مسافران درت</p><p>تاج فرق مجاوران حرم</p><p>سربلندی نیافت در ره تو</p><p>هر که ننهاد سر به زیر قدم</p><p>سر نپیچم ز خط فرمانت</p><p>گر نهی تیغ بر سرم چو قلم</p><p>بر تو سوز دل نشد روشن</p><p>تا نزد آتشم ز سینه علم</p><p>کرمت قتل ما تقاضا کرد</p><p>مگذر ای جان ز مقتضای کرم</p><p>شد ز شوق دهان تو جامی</p><p>آرزومند تنگنای عدم</p><h2><a id="poem-79049" href="https://ganjoor.net/jami/divanj/fateha-shabab/ghazal-jf/sh584">شمارهٔ ۵۸۴</a></h2>
<p>زهی رسیده تو را هر دم از خدای پیام</p><p>علیک الف صلوة و الف الف سلام</p><p>فزوده پرتو روی تو نور مهر سپهر</p><p>شکسته معجز حسن تو قدر بدر تمام</p><p>به حشر اگر نگشایی ز لعل نوشین مهر</p><p>بهشتیان چه کنند از رحیق مسک ختام</p><p>نقاب اگر بگشایی ز رخ نداند کس</p><p>که طلعت تو کدام است و آفتاب کدام</p><p>ز خوان عام تو هر کس گرفته بهره خاص</p><p>به قدر مرتبه خویشتن چه خاص و چه عام</p><p>کدام دل که ز ارباب نطق و اهل بیان</p><p>لبت نبرد به لطف مقال و حسن کلام</p><p>ز فیض جام تو جامی مدام جرعه کش است</p><p>بلی نصیب بود خاک را ز کاس کرام</p><h2><a id="poem-79050" href="https://ganjoor.net/jami/divanj/fateha-shabab/ghazal-jf/sh585">شمارهٔ ۵۸۵</a></h2>
<p>ساری ست سر عشق در اعیان علی الدوام</p><p>کالبدر فی الدجیة والشمس فی الغمام</p><p>کس را چو تاب سطوت دیدار خود ندید</p><p>در پرده سوی اهل نظر می کند خرام</p><p>ممکن ز تنگنای عدم ناکشیده رخت</p><p>واجب به جلوه گاه عیان نانهاده گام</p><p>در حیرتم که این همه نقش غریب چیست</p><p>بر لوح صورت آمده مشهود خاص و عام</p><p>هر یک نهفته لیک ز مرآت آن دگر</p><p>برداشته ز جلوه احکام خویش کام</p><p>باده نهان و جام نهان و آمده پدید</p><p>در جام عکس باده و در باده رنگ جام</p><p>قومی به گفت و گوی که آغاز ما چه بود</p><p>جمعی به جست و جوی که انجام ما کدام</p><p>جامی معاد و مبداء ما وحدت است و بس</p><p>ما در میانه کثرت موهوم والسلام</p><h2><a id="poem-79051" href="https://ganjoor.net/jami/divanj/fateha-shabab/ghazal-jf/sh586">شمارهٔ ۵۸۶</a></h2>
<p>ز لعلش کام جستم داد دشنام</p><p>بحمدالله که باری یافتم کام</p><p>برو ای ماه گردون گوشه ای گیر</p><p>که آمد ماه من بر گوشه بام</p><p>چو بر یاد لبت نوشم می لعل</p><p>لبالب گردد از خون جگر جام</p><p>همای سدره باشد کمترین صید</p><p>گهی کز مشک گرد مه نهی دام</p><p>به رخ ماهی ولی ماه دل افروز</p><p>به قد سروی ولی سرو گل اندام</p><p>مگو عشقت زکی بوده ست و تاکی</p><p>ندارد عشق ما آغاز و انجام</p><p>سگت را کاش جامی نام بودی</p><p>که رفتی بر زبانت گه گه این نام</p><h2><a id="poem-79052" href="https://ganjoor.net/jami/divanj/fateha-shabab/ghazal-jf/sh587">شمارهٔ ۵۸۷</a></h2>
<p>مایل به قامت تو بود طبع مستقیم</p><p>مجبول بر محبت تو فطرت سلیم</p><p>بعد از وجود جوهر فرد دهان تو</p><p>چون نفی جزو لایتجزی کند حکیم</p><p>ما را به عهد تو چه مجال سفر که شد</p><p>هر جا مسافری ست بر این آستان مقیم</p><p>در یتیم گوهر دندان توست و لب</p><p>بالای آن چو مرحمت و لطف بر یتیم</p><p>خال تو نقطه ای ست ز کلک دبیر صنعت</p><p>در برکشیده حلقه زلف تواش چو جیم</p><p>جان وقف آیت خط توست اینک آن دهان</p><p>بهر لزوم وقف به سرخی نوشته میم</p><p>تا زیر هر قدم کشدت تحفه ای جدا</p><p>جامی نشسته بر سر راهت دلی دو نیم</p><h2><a id="poem-79053" href="https://ganjoor.net/jami/divanj/fateha-shabab/ghazal-jf/sh588">شمارهٔ ۵۸۸</a></h2>
<p>خبر مقدم عیسی نفسی داد نسیم</p><p>که توان کرد به خاک قدمش جان تسلیم</p><p>تا شد آن ماه مسافر ز سر عشرت و ناز</p><p>ما به صد حسرت و دردیم درین شهر مقیم</p><p>یار را با من دلخسته قدیمی عهدی ست</p><p>آه اگر یار فراموش کند عهد قدیم</p><p>میل جور و ستم از خاطر آن شوخ نرفت</p><p>کی رود شیوه لطف و کرم از طبع کریم</p><p>رخ پر اشک من و خاک درت آری هست</p><p>بر سر کوی تو با خاک برابر زر و سیم</p><p>غبغبت را چه کنم وصف که در خوبی و لطف</p><p>هست با گوی زنخدان تو سیبی به دو نیم</p><p>دست بردم که کشم زلف چو شعر سیهش</p><p>گفت جامی مکش افزون قدم از حد گلیم</p><h2><a id="poem-79054" href="https://ganjoor.net/jami/divanj/fateha-shabab/ghazal-jf/sh589">شمارهٔ ۵۸۹</a></h2>
<p>گر دهد بوی صحبت تو نسیم</p><p>نکنم یاد خلد و ذکر نعیم</p><p>چون منجم خط تو دید سترد</p><p>رقم مه ز صفحه تقویم</p><p>چند پرسیم نرخ گوهر وصل</p><p>کرده از اشک آستین پرسیم</p><p>گر گشایی به حرف میم دهان</p><p>جوشد آب بقا ز چشمه میم</p><p>همچو آب حیات اگر گذری</p><p>بر سر خاک کشتگان قدیم</p><p>منکر حشر را شود روشن</p><p>سر «یحیی العظام و هی رمیم »</p><p>جامی از خانقه به میکده رفت</p><p>این بود مقتضای طبع سلیم</p><h2><a id="poem-79055" href="https://ganjoor.net/jami/divanj/fateha-shabab/ghazal-jf/sh590">شمارهٔ ۵۹۰</a></h2>
<p>ای دل ز دست برده به مشکین خط خودم</p><p>یکبار یاد کن به دو انگشت کاغذم</p><p>جمعیت من از تو مثنی شود اگر</p><p>روزی کنی عزیز به یک لفظ مفردم</p><p>گردم به سر چو خامه جهان را ز دست تو</p><p>گر خط دلکش تو نسازد مقیدم</p><p>تشدیدوار اگر چه نهی اره ام به فرق</p><p>یابی در اتحاد چو حرف مشددم</p><p>شستم کتاب عشق به تدبیر عقل و باز</p><p>خط تو می برد به سر درس ابجدم</p><p>دل از ره خیال زند نقب اگر چه بخت</p><p>دیوار کرد سوی تو راه شد آمدم</p><p>جامی به عیش کوش که این شیوه قدیم</p><p>تجدید یافت از سخنان مجددم</p><h2><a id="poem-79056" href="https://ganjoor.net/jami/divanj/fateha-shabab/ghazal-jf/sh591">شمارهٔ ۵۹۱</a></h2>
<p>امروز ز شوقت همه سوز و همه دردم</p><p>نادیده رخت زین سر کو بازنگردم</p><p>بیهوده بود هر غم و دردی که نه عشق است</p><p>هرگز من بیدل غم بیهوده نخوردم</p><p>از گونه زردم زندم چهره اگر اشک</p><p>هر لحظه جگرگون نکند گونه زردم</p><p>روی دل من سوی بتان بود همیشه</p><p>چون روی تو دیدم ز همه رو به تو کردم</p><p>گلهای چمن را خطر از باد خزان است</p><p>ای شاخ گل تازه بترس از دم سردم</p><p>گر تو ننشینی به من این بس که نشیند</p><p>روزی که شوم خاک به دامان تو گردم</p><p>جامی به هوایت غزلی گفت دلاویز</p><p>مضمون غزل آنکه به سودای تو فردم</p><h2><a id="poem-79057" href="https://ganjoor.net/jami/divanj/fateha-shabab/ghazal-jf/sh592">شمارهٔ ۵۹۲</a></h2>
<p>معاذالله ازان شبها که بود از حد برون دردم</p><p>تو با اغیار می خوردی می و من خون همی خوردم</p><p>به روی این و آن هر دم چو ساغر می زدی خنده</p><p>من از غم چون صراحی گریه خونین همی کردم</p><p>پری را چون روا باشد که گردد دیو هم زانو</p><p>من بیدل ز غم های چنین دیوانه می گردم</p><p>نسوزی این چنین در حسرتم گر شمه ای دانی</p><p>ز جان غصه فرسود و دل اندوه پروردم</p><p>چو جان و دل عزیزی با گرفتاران مکن خواری</p><p>چو شاخ گل لطیفی برحذر باش از دم سردم</p><p>به گوشت آید از هر ذره من ناله و آهی</p><p>پس از مردن برت گر آورد باد صبا گردم</p><p>به بزم عیش تا از جام شوقم جرعه ای دادی</p><p>به قلاشی و میخواری چو جامی سربرآوردم</p><h2><a id="poem-79058" href="https://ganjoor.net/jami/divanj/fateha-shabab/ghazal-jf/sh593">شمارهٔ ۵۹۳</a></h2>
<p>تند می راندی و می سوخت سراپای وجودم</p><p>که به زیر سم اسب تو چرا خاک نبودم</p><p>به جفا دور مکن روی من از خاک ره خود</p><p>کین همان روست که صد ره به کف پای تو سودم</p><p>زیر لب دی سخنی گفت به من از پس عمری</p><p>بخت بد بین که ز بس بی خودی آن هم نشنودم</p><p>خاستم از سر جان بر سر کوی تو نشستم</p><p>کاستم از دل و دین در غم عشق تو فزودم</p><p>تو به تو گر چه درونم همه خون بست چو غنچه</p><p>به شکایت ز تو با هیچ کسی لب نگشودم</p><p>روی خوبت فکند عکس به هر سوکه کنم رو</p><p>تا ز آیینه دل صورت اغیار زدودم</p><p>دوش جامی چو شد از جام غمت ساقی رندان</p><p>من به آه سحری نغمه شوق تو سرودم</p><h2><a id="poem-79059" href="https://ganjoor.net/jami/divanj/fateha-shabab/ghazal-jf/sh594">شمارهٔ ۵۹۴</a></h2>
<p>نادیده رخت عمری سودای تو ورزیدم</p><p>فارغ ز تو چون باشم اکنون که رخت دیدم</p><p>تا ساخت مرا در دل مهر رخ تو منزل</p><p>دل از همه برکندم مهر از همه ببریدم</p><p>هر جا که به بزم می برخاست نوای نی</p><p>دمساز شدم با وی وز شوق تو نالیدم</p><p>هر خار غمی کز دل خواهم کشم ای گلرخ</p><p>زان خار کنم سوزن کز خاک درت چیدم</p><p>از ضعف شدم مویی نگذشت دمی بر من</p><p>کز آتش عشق تو بر خویش نپیچیدم</p><p>تو کعبه مقصودی عیبی نبود بر من</p><p>گر رو به تو آوردم یا گرد تو گردیدم</p><p>ذوقی دگر است این بار اشعار تو را جامی</p><p>هرگز ز نی کلکت این زمزمه نشنیدم</p><h2><a id="poem-79060" href="https://ganjoor.net/jami/divanj/fateha-shabab/ghazal-jf/sh595">شمارهٔ ۵۹۵</a></h2>
<p>نیایم سوی تو هر چند سوزد شوق دیدارم</p><p>که با اغیار همدم دیدنت طاقت نمی آرم</p><p>تو را گر در حق یاران بود اندیشه قتلی</p><p>به حق دوستی یارا که با آن نیز هم یارم</p><p>ز شوق آن لب نوشین ز دیده تا سحر هر شب</p><p>عقیق ناب می ریزم سرشک لعل می بارم</p><p>ازان لب نیم جانی عاریت دارم بیا جانا</p><p>بنه لب بر لبم کان عاریت را با تو بسپارم</p><p>مکوش ای عقل در اصلاح کار من که من زین پس</p><p>ز سودای پریرویی سر دیوانگی دارم</p><p>همی بینم به بستان سرو و قد توست می گویم</p><p>همی تابد ز گردون ماه و روی توست پندارم</p><p>سوی خود خواندم از کوی تو دل را گفت رو جامی</p><p>که من اینجا به دام عشق بدخویی گرفتارم</p><h2><a id="poem-79061" href="https://ganjoor.net/jami/divanj/fateha-shabab/ghazal-jf/sh596">شمارهٔ ۵۹۶</a></h2>
<p>چون خاک شوم گر گذری سوی مزارم</p><p>بوی جگر سوخته یابی ز غبارم</p><p>چون رفتنی است از تنم این جان بلاکش</p><p>آن به که به خاک سر کوی تو سپارم</p><p>در گلشن جان می شکفد صد گل شادی</p><p>زان غنچه که در سینه ز پیکان تو دارم</p><p>هر دم کنم از خون جگر خاک رهت گل</p><p>تا روزنه دل به رخ غیر برآرم</p><p>نی لایق تشریفم و نی در خور بیداد</p><p>یارب من بیدل به جهان بهر چه کارم</p><p>در بوته هجران چو زرم گر بگدازی</p><p>دیگر نشود بر محک عشق عیارم</p><p>هم لطف تو فرمود که جامی سگ مایی</p><p>ورنه من بیدل چه کسم در چه شمارم</p><h2><a id="poem-79062" href="https://ganjoor.net/jami/divanj/fateha-shabab/ghazal-jf/sh597">شمارهٔ ۵۹۷</a></h2>
<p>چو آنم دسترس نبود که روزی دامنش گیرم</p><p>روم باری به حسرت زیر بار توسنش میرم</p><p>من ار بار سفر می بندم از خاک درش باری</p><p>تو باش ای جان که خواهی از سگانش عذر تقصیرم</p><p>پس از مردن به خاکم گر زیارت آیی ای محرم</p><p>مخوان جز نام آن بت کان بود اخلاص و تکبیرم</p><p>چو عشق آن سوار آرد جنون ای همدم مشفق</p><p>خدا را ز آهن نعل سمندش ساز زنجیرم</p><p>نه تاب هجر و نی یارای وصل آوه چه حال است این</p><p>برآی ای زار مانده جان ز تن کاین ست تدبیرم</p><p>چو من اینجا به جان درماندم از سودای بدکیشی</p><p>چه سود ای قصه خوان افسانه خوبان کشمیرم</p><p>مگو جانا که هستی جامیا سلطان وقت خود</p><p>سگ کوی توام آخر مکن زین بیش تحقیرم</p><h2><a id="poem-79063" href="https://ganjoor.net/jami/divanj/fateha-shabab/ghazal-jf/sh598">شمارهٔ ۵۹۸</a></h2>
<p>نوید آمدنت می دهند هر روزم</p><p>تو فارغی و من از انتظار می سوزم</p><p>چراغ عیش من از تندباد هجر تو مرد</p><p>بیا بیا که ز شمع رخت برافروزم</p><p>به سوزن مژه زان رشته می کشم از اشک</p><p>که دیده روز ملاقات در رخت دوزم</p><p>شبم ز وصل تو چون روز اگر نخواهد شد</p><p>ز هجر تو نشود کاشکی چو شب روزم</p><p>چو بر سعادت وصلت نمی شوم فیروز</p><p>چه سود طالع مسعود و بخت فیروزم</p><p>هجوم عشق تو مجنون صفت خلاصی داد</p><p>ز عقل مصلحت آموز دانش اندوزم</p><p>مگو که نظم تو جامی لطافتی دارد</p><p>که من ادای سخن از لب تو آموزم</p><h2><a id="poem-79064" href="https://ganjoor.net/jami/divanj/fateha-shabab/ghazal-jf/sh599">شمارهٔ ۵۹۹</a></h2>
<p>نه صبر آنکه از خاک سر آن کوی برخیزم</p><p>نه روی آنکه بنشینم سگش را آبرو ریزم</p><p>چنان در مهر آن خورشید خو کردم به تنهایی</p><p>که گر دستم دهد از سایه خود نیز بگریزم</p><p>هوس دارم که ریزد خون من امروز تا فردا</p><p>بهانه سازم آن را دست در دامانش آویزم</p><p>علاج خویش پرسیدم طبیب عشق را روزی</p><p>ز فکر عقبی و سودای دنیی داد پرهیزم</p><p>نمی خواهم ز غیرش در جهان دیار ازان هر دم</p><p>ز سیلاب مژه چون نوح طوفانی برانگیزم</p><p>چو فرهادم ازان بر سینه باشد کوه درد و غم</p><p>کزان شیرین دهان نبود میسر غنچه پرویزم</p><p>مگویید ای نکوخواهان کزان بدخو ببر جامی</p><p>معاذالله اگر از وی ببرم با که آمیزم</p><h2><a id="poem-79065" href="https://ganjoor.net/jami/divanj/fateha-shabab/ghazal-jf/sh600">شمارهٔ ۶۰۰</a></h2>
<p>این چنین کز دیده و دل غرق آب و آتشم</p><p>رخت هستی را ز موج غم به ساحل چون کشم</p><p>صوت جان افزای مطرب گر نباشد گو مباش</p><p>زانکه من با ناله های دلخراش خود خوشم</p><p>تا نداند کس ز خیل مهوشان یار مرا</p><p>دل به یک جا و نظر بر طلعت هر مهوشم</p><p>شهسوارا بی کسان را کس نجوید خونبها</p><p>زار کش چون مور زیر نعل سم ابرشم</p><p>تو کمر ترکش همی بندی و من در غم که چون</p><p>بر دل افگار آید ناوکی زان ترکشم</p><p>وقف کردم پنج حس بر شش جهت باشد گهی</p><p>دولت وصلت شود حاصل ازین پنج و ششم</p><p>تا قیامت همچو جامی مست و بیهوش اوفتم</p><p>گر ز جام نیم خوردت جرعه ای دیگر کشم</p><h2><a id="poem-79066" href="https://ganjoor.net/jami/divanj/fateha-shabab/ghazal-jf/sh601">شمارهٔ ۶۰۱</a></h2>
<p>من غایبانه عاشق آن روی مهوشم</p><p>بی منت نظر به خیالی ازو خوشم</p><p>شد شوق تو فزون به تماشای سرو و گل</p><p>بالا گرفت ازین خس و خاشاک آتشم</p><p>غش می کنم به یاد لب لعل دلکشت</p><p>از جام دور می نرسد باده بی غشم</p><p>وصلت به هیچ نقش میسر نشد مرا</p><p>صد بار چهره گر چه به خون شد منقشم</p><p>چشم امل به چشمه کوثر چرا نهم</p><p>از جام نیم خورد تو گر جرعه ای چشم</p><p>جامی ز زر و گوهر اگر جیب من تهی ست</p><p>حاشا که فکر بیهده دارد مشوشم</p><p>این بس مرا که شد صدف در شاهوار</p><p>گوش زمانه از گهر نظم دلکشم</p><h2><a id="poem-79067" href="https://ganjoor.net/jami/divanj/fateha-shabab/ghazal-jf/sh602">شمارهٔ ۶۰۲</a></h2>
<p>به ناخن سینه خود می خراشم</p><p>ز دل جز حرف عشقت می تراشم</p><p>بسی گمنام تر بودم ز ذره</p><p>بدینسان مهر رویت ساخت فاشم</p><p>نباشد عیش من جز یاد آن روی</p><p>ببین ای پندگو حسن معاشم</p><p>دو عالم گفتی ارزد ژنده فقر</p><p>چنین ارزان منه نرخ قماشم</p><p>ز دیده کرده ام پر دامن از در</p><p>بیا تا در قدم های تو پاشم</p><p>فتد در ساکنان سدره هر صبح</p><p>خروش از ناله های دل خراشم</p><p>مرا گفتی سگ من باش جامی</p><p>سگ تو گر نباشم پس چه باشم</p><h2><a id="poem-79068" href="https://ganjoor.net/jami/divanj/fateha-shabab/ghazal-jf/sh603">شمارهٔ ۶۰۳</a></h2>
<p>شدم دیوانه وان طفل پری پیکر نزد سنگم</p><p>کنون زین غصه چون دیوانگان با خویش در جنگم</p><p>رو ای شادی خدا را جانب ارباب عشرت شو</p><p>که نبود جای جز غم های او را در دل تنگم</p><p>نخواهم جز قیامت خاستن چون کوهکن زینسان</p><p>که از دست دل سخت تو آمد پای در سنگم</p><p>دورنگی می کند رخسار زرد و اشک سرخ من</p><p>ولی من هم چنان در دعوی عشق تو یکرنگم</p><p>چو چنگ از هر رگم صد نغمه عشرت فزا خیزد</p><p>اگر بخت افکند سررشته وصل تو در چنگم</p><p>کشیدم همچو عود از چنگ غم صد گوشمال اما</p><p>شد از هر گوشمالی تیزتر سوی تو آهنگم</p><p>مده پند من ای زاهد که جامی نیکنامی جو</p><p>که من بدنام عشقم آید از نام نکو ننگم</p><h2><a id="poem-79069" href="https://ganjoor.net/jami/divanj/fateha-shabab/ghazal-jf/sh604">شمارهٔ ۶۰۴</a></h2>
<p>سینه شکافم هر سحر کاید صبا زان منزلم</p><p>باشد خورد زین رهگذر یک لحظه بادی بر دلم</p><p>چشمم ز خوبان خون فشان دل همدم آه و فغان</p><p>طبع بلاجو هم چنان باشد بدیشان مایلم</p><p>هستم ز مرغ بسته پر در دام زلفش بسته تر</p><p>بسم الله اینک تیغ اگر خواهد همین دم بسملم</p><p>زینسان که آید دمبدم زین چشم طوفان بار نم</p><p>مشکل رسد از موج غم کشتی به سوی ساحلم</p><p>نبود زبان گویا مرا جز بهر ناله چون درا</p><p>ای کاش ازین محنت سرا گردون ببندد محملم</p><p>جانم ز جانان نگسلد پیوند پیمان نگسلد</p><p>تا رشته جان نگسلد دستش ز دامان نگسلم</p><p>جامی صفت رفتم فرو در لای خم بی لعل او</p><p>دستی به من ده ای سبو تا پا برآید از گلم</p><h2><a id="poem-79070" href="https://ganjoor.net/jami/divanj/fateha-shabab/ghazal-jf/sh605">شمارهٔ ۶۰۵</a></h2>
<p>بنمای ساعد ز آستین آن دم که خواهی بسملم</p><p>چون خواهیم خون ریختن باری به دست آور دلم</p><p>فارغ دلان را ده فروغ ای شمع مجلس بعد ازین</p><p>کین شعله های آه بس شبها چرا محفلم</p><p>جان مرغ طرف بام تو من می طپم بر خاک ره</p><p>عیسی دمی کو تا کند مرغی دگر ز آب و گلم</p><p>تو بار ره بستی و دل خود را ز طرف محملت</p><p>ناله کنان آویخته یعنی درای محملم</p><p>عمریست بیمار توام در کشتنم تعجیل کن</p><p>زیرا که غیر از تیغ تو نبود شفای عاجلم</p><p>چشمت به انبازی لب نقد دل از من می برد</p><p>آن در کمین بنشسته خوش وین کرده افسون غافلم</p><p>گفتی که جامی بگسل از فتراک من دست هوس</p><p>گر رشته جان بگسلد من دست از آنجا نگسلم</p><h2><a id="poem-79071" href="https://ganjoor.net/jami/divanj/fateha-shabab/ghazal-jf/sh606">شمارهٔ ۶۰۶</a></h2>
<p>زار می نالم و کس نیست که گوید حالم</p><p>پیش آن ماه که از دوری او می نالم</p><p>پای هر جا نهد آن سرو کنم روز به چشم</p><p>چون شود شب روم و دیده بر آنجا مالم</p><p>غنچه گو ناز مکن هر دم و گل نیز که من</p><p>بلبل باغ توام وز همه فارغ بالم</p><p>هست هر برگ گلی بی تو مرا داغ دلی</p><p>وه که باغ و چمن آتشکده شد امسالم</p><p>آن دو رخ در نظر از موی میان هیچ مگو</p><p>زانکه این نکته دقیق و من مسکین لالم</p><p>قرعه وصل زدم یار ز رخ پرده فکند</p><p>لله الحمد که بس خوب برآمد فالم</p><p>لطف او گفت کمین بنده مایی جامی</p><p>رفت بر چرخ برین کوکبه اقبالم</p><h2><a id="poem-79072" href="https://ganjoor.net/jami/divanj/fateha-shabab/ghazal-jf/sh607">شمارهٔ ۶۰۷</a></h2>
<p>این چنین واله و شیدا که ز عشق تو منم</p><p>حاش لله که بود بی تو سر زیستنم</p><p>زارم از هجر تو کو بخت که همراه صبا</p><p>خویش را چون خس و خاشاک به کویت فکنم</p><p>تا رسیدی به من آواز سپاه تو گهی</p><p>وه چه بودی به سر راه تو بودی وطنم</p><p>جان ندانم که دگر جای کجا خواهد ساخت</p><p>این چنین کز غم و اندوه تو بگداخت تنم</p><p>شد چنان قالبم از ضعف که گر درنگری</p><p>هیچ چیزی نشود دیده به جز پیرهنم</p><p>روی در کوی عدم کرده‌ای ای پیک صبا</p><p>یادگاری سخنی چند رسان زان دهنم</p><p>تاری از پیرهنش بهر خدا سوی من آر</p><p>تا بدوزند بدان از پس مردن کفنم</p><p>من که در زندگی از خیل فراموشانم</p><p>چون بمیرم که کند یاد در آن انجمنم</p><p>جامیا آنچه من از جام غمش کردم نوش</p><p>چه عجب زانکه نباشد خبر از خویشتنم</p><h2><a id="poem-79073" href="https://ganjoor.net/jami/divanj/fateha-shabab/ghazal-jf/sh608">شمارهٔ ۶۰۸</a></h2>
<p>ای که دیدی رخ آن دلبر پیمان شکنم</p><p>یا رسیدی به سر کوی بت سیمتنم</p><p>چه شود گر بگذاری که به صدگونه نیاز</p><p>چشم تو بوسه زنم در قدمت سرفکنم</p><p>گر مرا زهره آن نیست که بینم رخ او</p><p>باری آن چشم که بیند رخ او بوسه زنم</p><p>ور به کویش نتوانم که برم ره باری</p><p>سر بر آن پای که آنجا رسد ایثار کنم</p><p>روزم از شب بتر و شب بتر از روز بود</p><p>هیچ دشمن به چنین روز مبادا که منم</p><p>ای اجل زودتر شربت مرگی بچشان</p><p>تا به کی خون جگر نوشم و جان چند کنم</p><p>جامیا بس که کنم درد دل خونین شرح</p><p>جای آن دارد اگر خون بچکد از سخنم</p><h2><a id="poem-79074" href="https://ganjoor.net/jami/divanj/fateha-shabab/ghazal-jf/sh609">شمارهٔ ۶۰۹</a></h2>
<p>زهی به وعده وصل تو تازه جان و جهانم</p><p>بیا که بی تو ز درد و غم فراق به جانم</p><p>غم فراق ندانم چگونه پیش تو گویم</p><p>که چون رخ تو ببینم رود ز کار زبانم</p><p>ببخش منصب فراشیم که آن سر کو را</p><p>به دیده خاک بروبم ز گریه آب فشانم</p><p>اگر ز کوی تو خاری خلد به پای سگانت</p><p>به سوزن مژه بیرون کنم به دیده نشانم</p><p>به جرم عشق تو گر می کشند گو بکشیدم</p><p>که من نهفتن این راز بیش ازین نتوانم</p><p>من آن نیم که شماری مرا ز سلک غلامان</p><p>همین بس است که داری گهی ز خیل سگانم</p><p>چو خوانم از غم تو دردناک گفته جامی</p><p>هزار سوخته دل را ز دیده خون بچکانم</p><h2><a id="poem-79075" href="https://ganjoor.net/jami/divanj/fateha-shabab/ghazal-jf/sh610">شمارهٔ ۶۱۰</a></h2>
<p>می رسد عید و کشته آنم</p><p>که کند غمزه تو قربانم</p><p>تیغ از کشتنم دریغ مدار</p><p>که برآمد درین هوس جانم</p><p>قتل عشاق را چه حاجت تیغ</p><p>روی بنما که جان برافشانم</p><p>هیچ با زندگی نمی ماند</p><p>بی تو روزی که زنده می مانم</p><p>عید خود خوانمت ولی از عید</p><p>همه خندان من از تو گریانم</p><p>مژده عید و وعده عیدی</p><p>همه بی تو وعید می دانم</p><p>جامی آن رخ ندید و عید گذشت</p><p>عید او را خجسته چون خوانم</p><h2><a id="poem-79076" href="https://ganjoor.net/jami/divanj/fateha-shabab/ghazal-jf/sh611">شمارهٔ ۶۱۱</a></h2>
<p>گل شد حریم کویت از اشک لاله گونم</p><p>باشد هنوز تشنه خاک درت به خونم</p><p>از بار دل تن من آمد چو کوه ور نی</p><p>در موج خیز گریه مشکل بود سکونم</p><p>زد از حباب خیمه گرد من آب دیده</p><p>من با تن کم از مو آن خیمه را ستونم</p><p>چاکم چو در دل افتد سوزن چه سود و رشته</p><p>کین سوزد آن گدازد از آتش درونم</p><p>گر تارهای مویم بر تن شود سلاسل</p><p>نتوان کشید بیرون از ورطه جنونم</p><p>ناصح چراغ عیشم شد کشته از دم تو</p><p>تا کی به ترک خوبان بر سر دمی فسونم</p><p>می پرسیم که جامی با درد عشق چونی</p><p>من بی خودم چه دانم هم خود ببین که چونم</p><h2><a id="poem-79077" href="https://ganjoor.net/jami/divanj/fateha-shabab/ghazal-jf/sh612">شمارهٔ ۶۱۲</a></h2>
<p>ای بی تو چو غنچه خون درونم</p><p>بنگر به سرشک لاله گونم</p><p>زارم مکش این چنین خدا را</p><p>هر چند که یافتی زبونم</p><p>زنجیرکشان خیال زلفت</p><p>انداخت به ورطه جنونم</p><p>آنی ست تو را به خوبرویی</p><p>آن گشت به عشق رهنمونم</p><p>هر لحظه چه پرسیم که چونی</p><p>هم خود بنگر ببین که چونم</p><p>یا لب بگشا بپرس حالم</p><p>یا تیغ بکش بریز خونم</p><p>هر شب من و آه و ناله جامی</p><p>این ست نوای ارغنونم</p><h2><a id="poem-79078" href="https://ganjoor.net/jami/divanj/fateha-shabab/ghazal-jf/sh613">شمارهٔ ۶۱۳</a></h2>
<p>ندارم وقت گل طاقت که بی تو روی گل بینم</p><p>همه دامان گل چینند و من دامان ز گل چینم</p><p>نشسته دوستان در پای گل من هم هوس دارم</p><p>که در پای گلی بنشانمت پیش تو بنشینم</p><p>همی روبم به مژگان راه تو باشد هواخواهی</p><p>پس از خواب اجل زین خاک سازد خشت بالینم</p><p>زکات حسن خود گویند می بخشی به مسکینان</p><p>ببخشا اندکی جانا که من بسیار مسکینم</p><p>چو مرغ نیم بسمل می طپم از شوق تیغ تو</p><p>خدا را دست رحمت برگشا از بهر تسکینم</p><p>مرا جز عشق و رسوایی و قلاشی نمی باید</p><p>رو ای ناصح تو می باش آنچه می خواهی که من اینم</p><p>مگو شرح سرشک خود مکن در هر غزل جامی</p><p>کزین خونابه دارد رنگ معنی های رنگینم</p><h2><a id="poem-79079" href="https://ganjoor.net/jami/divanj/fateha-shabab/ghazal-jf/sh614">شمارهٔ ۶۱۴</a></h2>
<p>تو شاه مسند حسنی و من گدای کمینم</p><p>مرا سعادت آن از کجا که با تو نشینم</p><p>چو خاکروبی آن در دریغ داشتی از من</p><p>گذار تا خس و خار رهت به دیده بچینم</p><p>سواره رفتی و سودم جبین به راه تو چندان</p><p>که شد نشان سم اسب و ماند نقش جبینم</p><p>اساس زهد شکستم ز نام و ننگ برستم</p><p>میان به مهر تو بستم کمر مبند به کینم</p><p>به هر کجا گذرم دولت وصال تو جویم</p><p>به هر طرف نگرم جلوه جمال تو بینم</p><p>بسوخت جان من از گریه های تلخ چه باشد</p><p>به خنده ای بنوازی ازان لب شکرینم</p><p>به تیغ بیم مفرما که خیز جامی ازین در</p><p>که عمرهاست بر این آستانه بهر همینم</p><h2><a id="poem-79080" href="https://ganjoor.net/jami/divanj/fateha-shabab/ghazal-jf/sh615">شمارهٔ ۶۱۵</a></h2>
<p>خوش آنکه تو شب خواب کنی من بنشینم</p><p>تا روز چراغی بنهم روی تو بینم</p><p>باشد به کمان خانه ابروی توام چشم</p><p>چشمان تو ناکرده ز هر گوشه کمینم</p><p>گاهی به تصور ز لبت بوسه ربایم</p><p>گاهی به تخیل ز خطت غالیه چینم</p><p>پوییدن راه تو به سر گر دهدم دست</p><p>از شادی آن پای نیاید به زمینم</p><p>با باد صبا بعد سجودت نکنم روی</p><p>ترسم که برد خاک درت را ز جبینم</p><p>خواهم من دلداده خود از مهر تو جان داد</p><p>هر دم چه کشی خنجر بی داد به کینم</p><p>جامی مخور اندوه که جز مهر بتان نیست</p><p>دین تو که من از دو جهان شاد بدینم</p><h2><a id="poem-79081" href="https://ganjoor.net/jami/divanj/fateha-shabab/ghazal-jf/sh616">شمارهٔ ۶۱۶</a></h2>
<p>چو نتوانم که با آن مه نشینم</p><p>به چشم حسرتش از دور بینم</p><p>گهی کز خاک کویش دور مانم</p><p>مبادا جای جز زیر زمینم</p><p>نگین دولتم لعل لب توست</p><p>خیال خط بر آن نقش نگینم</p><p>ز دل در دیده منزل کن که نبود</p><p>تو را تاب درون آتشینم</p><p>کنم همچون مژه بر چشم خود جای</p><p>خس و خاری که از کوی تو چینم</p><p>به آسایش غنودن چون توانم</p><p>بلایی همچو هجران در کمینم</p><p>مگو جامی برو زین در نه آخر</p><p>سگانت را غلام کمترینم</p><h2><a id="poem-79082" href="https://ganjoor.net/jami/divanj/fateha-shabab/ghazal-jf/sh617">شمارهٔ ۶۱۷</a></h2>
<p>نفس از درون و دیو ز بیرون زند رهم</p><p>از مکر این دو رهزن پرحیله چون رهم</p><p>دارم جهان جهان گنه ای شرم روی من</p><p>چون روی ازین جهان به جهان دگر نهم</p><p>افتاده ام به چاه هوا و هوس که راست</p><p>حبل هدایتی که برآرد ازین چهم</p><p>جامه ز غم کبود کنم چون نمی رسد</p><p>جز نیل معصیت ز خم صبغة اللهم</p><p>گر بر دلم ز داغ ندامت علامتی ست</p><p>کو گریه شبانه و آه سحرگهم</p><p>یاران دو اسبه عازم ملک یقین شدند</p><p>تا کی عنان عقل به دست گمان دهم</p><p>از من مپرس نکته عرفان که جاهلم</p><p>با من مگوی قصه الوان که اکمهم</p><p>با خلق لاف توبه و دل بر گنه مصر</p><p>کس پی نمی برد که بدین گونه گمرهم</p><p>جامی مباش غافل ازان رازدان که گفت</p><p>از جمله رازهای نهان تو آگهم</p><h2><a id="poem-79083" href="https://ganjoor.net/jami/divanj/fateha-shabab/ghazal-jf/sh618">شمارهٔ ۶۱۸</a></h2>
<p>بیا که وصل تو را از خدای می خواهم</p><p>بیا که گوش بر آواز و چشم بر راهم</p><p>به مهر روی تو با دیده ستاره فشان</p><p>نشسته شب همه شب در نظاره ما هم</p><p>خوش آنکه من به فراقت نهاده باشم دل</p><p>نوید دولت وصلت دهند ناگاهم</p><p>گذشت عمر و نیامد به چنگم آن سر زلف</p><p>ببین درازی امید و عمر کوتاهم</p><p>اگر نه خانه کنم همچو کوهکن در سنگ</p><p>به بام و در فتد آتش ز شعله آهم</p><p>غلام پیر مغانم که فیض عامش ساخت</p><p>به یک دو جام ز انجام کارآگاهم</p><p>مگو به عشوه کزین خاک در برو جامی</p><p>که من سگان تو را کمترین هواخواهم</p><h2><a id="poem-79084" href="https://ganjoor.net/jami/divanj/fateha-shabab/ghazal-jf/sh619">شمارهٔ ۶۱۹</a></h2>
<p>من بیدل گهی ز آمد شد کویت نیاسایم</p><p>ولی هرگز نمی بینم تو را چندان که می آیم</p><p>مرا زین در مران چون با سگانت بسته ام عهدی</p><p>که تا جان در تنم باشد بود خاک درت جایم</p><p>بگرید زار و گوید جان ازین مشکل توان بردن</p><p>جراحت های پیکان تو را با هر که بنمایم</p><p>اگر بوسیدن پای تو نتوان کاش بگذاری</p><p>که رخسار غبارآلود بر خاک رهت سایم</p><p>نشان پای من حیف است در کوی تو شادم کن</p><p>به یک وعده که از شادی نیاید بر زمین پایم</p><p>نیاید جز خیال عارضت پیش نظر چیزی</p><p>چو از خواب اجل روز قیامت چشم بگشایم</p><p>ز روی مردمی یکره بگو جامی سگ مایی</p><p>اگر چه آن چنان هم نیستم کین نام را شایم</p><h2><a id="poem-79085" href="https://ganjoor.net/jami/divanj/fateha-shabab/ghazal-jf/sh620">شمارهٔ ۶۲۰</a></h2>
<p>هستم ز جان غلامت اما گریز پایم</p><p>صد بارم ار فروشی بگریزم و بیایم</p><p>گاهم رقیب خوانی گاهی سگ در خود</p><p>آن نام را نخواهم وین لطف را نشایم</p><p>دل را صبوری از تو یک لحظه نیست ممکن</p><p>صد بارش آزمودم دیگر چه آزمایم</p><p>بست از تف دلم زنگ آیینه وار گردون</p><p>اکنون ز صیقل آه آن زنگ می زدایم</p><p>هرگه به قصد قتلم تیر جفا گشایی</p><p>بهر بقای عمرت دست دعا گشایم</p><p>هر چند با سگانت خوش نیست خودنمایی</p><p>خود را ز خیل ایشان هر لحظه می نمایم</p><p>هر دم مگو که جامی تا کی سخن گزاری</p><p>از شوق توست جانا کین نغمه می سرایم</p><h2><a id="poem-79086" href="https://ganjoor.net/jami/divanj/fateha-shabab/ghazal-jf/sh621">شمارهٔ ۶۲۱</a></h2>
<p>من آن نیم که زبان را به هرزه آلایم</p><p>به مدح و ذم خسان نوک خامه فرسایم</p><p>حدیث سفله خزف، عقد گوهر است سخن</p><p>زهی سفه که من این را به آن بیارایم</p><p>به ژاژ خاییم از دست رفت مایه عمر</p><p>کنون ز حسرت آن پشت دست می خایم</p><p>ز شعر شعر کزین پیش بافتم امروز</p><p>جز آب دیده و خون جگر نپالایم</p><p>فضای ملک سخن گر چه قاف تا قاف است</p><p>ز فکر قافیه هر لحظه تنگ می آیم</p><p>سخن چو باد و من از فاعلات و مفعولات</p><p>ذراع کرده شب و روز بادپیمایم</p><p>سحر به ناطقه گفتم که ای به رغم حسود</p><p>به کارگاه سخن گشته کارفرمایم</p><p>کشم ز طبع سخن سنج رنج رخصت ده</p><p>که سر به جیب خموشی کشم بیاسایم</p><p>جواب داد که جامی تو گنج اسراری</p><p>روا مدار کزین گنج قفل نگشایم</p><h2><a id="poem-79087" href="https://ganjoor.net/jami/divanj/fateha-shabab/ghazal-jf/sh622">شمارهٔ ۶۲۲</a></h2>
<p>شب تا به سحر گرد سر کوی تو پویم</p><p>با آن در و دیوار غم و درد تو گویم</p><p>پایم به رهت سود و کنون در پی آنم</p><p>کز دیده کنم پای و ز سر راه تو پویم</p><p>چون لاله اگر خاک شوم بی گل رویت</p><p>با داغ تو بار دگر از خاک برویم</p><p>تا باد چمن نکهتی از پیرهنت یافت</p><p>بوی تو دهد هر گل و نسرین که ببویم</p><p>حیف است به خون دلم آلوده خدنگت</p><p>بر چشم تر انداز کش از گریه بشویم</p><p>تا روی تو دیدم منم و اشک دمادم</p><p>بنگر که چها می رسد از دیده به رویم</p><p>درددل جامی شود افزون ز مداوا</p><p>این درد که را گویم و درمان ز که جویم</p><h2><a id="poem-79088" href="https://ganjoor.net/jami/divanj/fateha-shabab/ghazal-jf/sh623">شمارهٔ ۶۲۳</a></h2>
<p>عشق به کشور وفا داد نوید شاهیم</p><p>نوبت شاهیم بود ناله صبحگاهیم</p><p>گر به فراغت از توام طعن گنه زند کسی</p><p>چهره به خون نگار بس حجت بی گناهیم</p><p>جز تو نخواهم از جهان آرزوی دگر ولی</p><p>خواهش من چه فایده چون تو همی نخواهیم</p><p>دعوی مهرم ار کنی روشنم از کجا شود</p><p>دل چو به صدق این سخن می ندهد گواهیم</p><p>تو شهی و بتان سپه سر چه کشم ز بند شه</p><p>من که به ربقه وفا بنده هر سپاهیم</p><p>حرفی اگر زنم رقم حال درون خون شده</p><p>از سر خامه چون چکد سرخ شود سیاهیم</p><p>لابه کنی که جامی از تاب غمم چگونه ای</p><p>تاب غم تو فی المثل تابه و من چو ماهیم</p><h2><a id="poem-79089" href="https://ganjoor.net/jami/divanj/fateha-shabab/ghazal-jf/sh624">شمارهٔ ۶۲۴</a></h2>
<p>بر سر کوی مغان بس بود این مرتبه‌ام</p><p>که نهادند لقب دردکش مصطبه‌ام</p><p>گر کند همدمت ای ماه مرا کوکب بخت</p><p>شاه سیار خجالت برد از کوکبه‌ام</p><p>من چو زر پاک عیارم به وفایت که مزن</p><p>هردم از سنگ جفا بر محک تجربه‌ام</p><p>کس نبیند پس ازین روز خوش ار زان که کنند</p><p>بر همه خلق جهان بخش غم یک‌شبه‌ام</p><p>باده از مشربه زر به شه ارزانی باد</p><p>بویی از مشرب رندان به از آن مشربه‌ام</p><p>دبه خالی‌ست مزن دست بر آن ای خواجه</p><p>که ز جا می‌نبرد صدمت این دبدبه‌ام</p><p>جامی از بخت سیه نیست جز اینم هوسی</p><p>که کشد پهلوی آن دانه در چون شبه‌ام</p><h2><a id="poem-79090" href="https://ganjoor.net/jami/divanj/fateha-shabab/ghazal-jf/sh625">شمارهٔ ۶۲۵</a></h2>
<p>نیستم چون یار ترکی‌گو ولی تا زنده‌ام</p><p>چشم ترک و لعل ترکی‌گوی او را بنده‌ام</p><p>ریزم از شیرین‌زبانی در سخن شکر ولی</p><p>پیش آن لب از زبان خویشتن شرمنده‌ام</p><p>نیست این شکل هلالی زخم ناخن بر تنم</p><p>نقش نعل توسنش بر سینه خود کنده‌ام</p><p>خلقی افکنده سپر از سهم تیر او و من</p><p>تا نگردد مانع تیرش سپرافکنده‌ام</p><p>آتش شوقم ز آب دیده افزون می‌شود</p><p>وه که می‌آید چو ابر از گریه خود خنده‌ام</p><p>گر دهد دستم که یابم دولت پابوس او</p><p>باشد این معنی دلیل دولت پاینده‌ام</p><p>یار اگر بگسست جامی کسوت فقرم حرام</p><p>گر بود یک بخیه بی‌پیوند او بر ژنده‌ام</p><h2><a id="poem-79091" href="https://ganjoor.net/jami/divanj/fateha-shabab/ghazal-jf/sh626">شمارهٔ ۶۲۶</a></h2>
<p>مانده ام از یار دور و زنده ام</p><p>زین گنه تا زنده ام شرمنده ام</p><p>برنیارم کند ازان لب بوسه ای</p><p>گر چه عمری در طلب جان کنده ام</p><p>برده ام لاغر تنی پیش رقیب</p><p>استخوانی پیش سگ افکنده ام</p><p>بندگان داری سگان هم نیز و من</p><p>بندگان را سگ سگان را بنده ام</p><p>تا چشیدم لذت غم های تو</p><p>آید از شادی عالم خنده ام</p><p>ز اطلسی شاهی اگر عورم چه عار</p><p>خلعت من بس لباس ژنده ام</p><p>گفته جامی نمی ارزد به هیچ</p><p>هر چه می گویی بدان ارزنده ام</p><h2><a id="poem-79092" href="https://ganjoor.net/jami/divanj/fateha-shabab/ghazal-jf/sh627">شمارهٔ ۶۲۷</a></h2>
<p>چشم منی و خانه تو چشم خانه‌ام</p><p>حق‌القدوم تو گهر دانه دانه‌ام</p><p>چون مردمان خانه چشمم میان آب</p><p>از بس که آب دیده گرفته‌ست خانه‌ام</p><p>اکنون که زیر ران تو رام است رخش حسن</p><p>می‌کن نوازشی به سر تازیانه‌ام</p><p>خواب آورد فسانه عجب قصه‌ای که بود</p><p>خواب طرب ز چشم حریفان فسانه‌ام</p><p>روزی که بر امید تو قالب کنم تهی</p><p>بالین بس است خشتی ازین آستانه‌ام</p><p>ز آواز سیل چشم ترم دل همی‌تپد</p><p>رقصی چنین اثر دهد آری ترانه‌ام</p><p>جامی نیم که خسرو وقتم به ملک عشق</p><p>منشور خسروی غزل عاشقانه‌ام</p><h2><a id="poem-79093" href="https://ganjoor.net/jami/divanj/fateha-shabab/ghazal-jf/sh628">شمارهٔ ۶۲۸</a></h2>
<p>منزل نکرده دل هنوز اندر حریم سینه ام</p><p>عشق تو در دل داشت جا من عاشق دیرینه ام</p><p>از دل خراش افغان من تیغت به خونم تیز شد</p><p>تیغ تو را سوهان بود گویی خراش سینه ام</p><p>من دانه چین مرغی نیم کایم به دام کس فرو</p><p>سیل بلا و تخم غم بس باشد آب و چینه ام</p><p>وقت خطیب شهر ما خوش کو به رغم محتسب</p><p>یکسر برد تا پای خم از مسجد آدینه ام</p><p>از بس که جرعه بر سرم ریزند مستان لبت</p><p>هست از پلاس میکده آلوده تر پشمینه ام</p><p>در گریه عمر آمد به سر وز شوق لعلت سینه پر</p><p>صد گنج گوهر ریختم خالی نشد گنجینه ام</p><p>جامی نبیند چشم جان جز عکس ساقی ازل</p><p>تا داد پیر میفروش از جام می آیینه ام</p><h2><a id="poem-79094" href="https://ganjoor.net/jami/divanj/fateha-shabab/ghazal-jf/sh629">شمارهٔ ۶۲۹</a></h2>
<p>ما به رنجوری و مهجوری و دوری ساختیم</p><p>بزم وصل دوست را با دیگران پرداختیم</p><p>نقد قلب ما نشد رایج به بازار وفا</p><p>تا چو زر در بوته غم صد رهش نگداختیم</p><p>قامت ما چنگ شد و اندر سماع اهل درد</p><p>جز به مضراب غمت این چنگ را ننواختیم</p><p>هر دم آلاید به خون جای خیالت را سرشک</p><p>گر چه صد بارش بدین جرم از نظر انداختیم</p><p>کوس دولت را به کوی نیک نامان زن که ما</p><p>بر سر بازار رسوایی علم افراختیم</p><p>تا به شطرنج نظر با آن دو رخ بردیم دست</p><p>در نخستین دست نقد دین و دل درباختیم</p><p>جامی از سلک سگانت دور می ریزد سرشک</p><p>کای دریغا قدر یاران کهن نشناختیم</p><h2><a id="poem-79095" href="https://ganjoor.net/jami/divanj/fateha-shabab/ghazal-jf/sh630">شمارهٔ ۶۳۰</a></h2>
<p>ما به یادت نشسته خاموشیم</p><p>کرده از خویشتن فراموشیم</p><p>بر سر بستر غمت شبها</p><p>محنت و درد را هم آغوشیم</p><p>در قدح دیده ایم عکس لبت</p><p>باده ناخورده رفته از هوشیم</p><p>گر به مضراب غصه نخراشی</p><p>رگ رگ ما چو چنگ نخروشیم</p><p>تا تو در گوش کرده ای حلقه</p><p>ما غلامان حلقه در گوشیم</p><p>دوش بودیم با تو دوش به دوش</p><p>زنده امشب ز لذت دوشیم</p><p>درد دردت صلا زدم دل را</p><p>گفت جامی بنوش تا نوشیم</p><h2><a id="poem-79096" href="https://ganjoor.net/jami/divanj/fateha-shabab/ghazal-jf/sh631">شمارهٔ ۶۳۱</a></h2>
<p>به مسجدی که خم ابروی تو را نگریم</p><p>نماز را بگذاریم و سجده تو بریم</p><p>اگر به کوی تو ما را بود مجال گذر</p><p>به خاک پای تو کز خلد و حور او گذریم</p><p>تو را چو هست به حال شکستگان نظری</p><p>به حال ما بنگر کز همه شکسته تریم</p><p>ز دست خضر چه سود آب زندگی ما را</p><p>اگر ز ساغر لعل تو جرعه ای نخوریم</p><p>به استخوانی اگر چند یاد ما نکنی</p><p>هزار شکر که باری ازان سگان دریم</p><p>به مهر سیمبرانیم کرده چهره چو زر</p><p>نه همچو ساده دلان در هوای سیم و زریم</p><p>سگ تو دوش به جامی فغان کنان می گفت</p><p>خموش باش که از ناله ات به درد سریم</p><h2><a id="poem-79097" href="https://ganjoor.net/jami/divanj/fateha-shabab/ghazal-jf/sh632">شمارهٔ ۶۳۲</a></h2>
<p>ز آرزوی تو سرگشته در بیابانیم</p><p>به جست و جوی تو در کوه و در شتابانیم</p><p>بماند راحله سعی ما خوش آن ساعت</p><p>که در حریم وصالت شتر بخوابانیم</p><p>چو ذره گر چه حقیریم رخ متاب از ما</p><p>که بر سپهر وفا آفتاب تابانیم</p><p>حواله دگران ساز رطل های گران</p><p>که ما ز ساغر لعلت تنک شرابانیم</p><p>به برج ما چو مه چارده شدی طالع</p><p>ز قدر و منزلت امشب فلک جنابانیم</p><p>شراب و نقل به ارباب بزم و عشرت ده</p><p>که ما به آتش حرمان جگرکبابانیم</p><p>حدیث روضه مکن جامی این نه بس ما را</p><p>که در سواد هری ساکن خیابانیم</p><h2><a id="poem-79098" href="https://ganjoor.net/jami/divanj/fateha-shabab/ghazal-jf/sh633">شمارهٔ ۶۳۳</a></h2>
<p>هر چند تو شاه و ما گداییم</p><p>دامن مفشان که مبتلاییم</p><p>تا داغ غلامی تو داریم</p><p>هر جا که رویم پادشاییم</p><p>هر جا الم تو مرد دردیم</p><p>هر جا قدم تو خاک پاییم</p><p>دربسته به روی این و آنیم</p><p>بنشسته به گوشه بلاییم</p><p>گه نکته عشق می نویسیم</p><p>گه نغمه درد می سراییم</p><p>بودند نظارگی بسی لیک</p><p>آن کس که تو را شناخت ماییم</p><p>از طوق سگان مدار محروم</p><p>گر خلعت خاص را نشاییم</p><p>گر لطف کنی به آن دریغیم</p><p>ور جور کنی به آن سزاییم</p><p>بی ما گفتی که در چه کاری</p><p>کس بی تو مباد در دعاییم</p><p>جامی به جفا و جور خو گیر</p><p>دانی که نه در خور وفاییم</p><h2><a id="poem-79099" href="https://ganjoor.net/jami/divanj/fateha-shabab/ghazal-jf/sh634">شمارهٔ ۶۳۴</a></h2>
<p>عمری ست دل به مهر و وفای تو بسته ایم</p><p>پیوند با تو کرده و از خود گسسته ایم</p><p>زهاد و خلد نسیه و اوباش و عیش نقد</p><p>ما خود به دولت غمت از هر دو رسته ایم</p><p>ما را چو در حریم وصال تو راه نیست</p><p>دل پر امید بر سر راهت نشسته ایم</p><p>با خود خیال آرزویی بسته هر کسی</p><p>ما دیده از دو عالم و دل در تو بسته ایم</p><p>بس خسته خاطریم ز بیداد تو ولی</p><p>هرگز دلت به تیغ شکایت نخسته ایم</p><p>چون صوفیان که نکته توحید بشنوند</p><p>هر جا گذشته ذکر تو از جای جسته ایم</p><p>گفتم شکسته ای دل جامی به عشوه گفت</p><p>آخر چه شد نه جام مرصع شکسته ایم</p>
</body></html>