<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>لیلی و مجنون - بخش ۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66215" href="https://ganjoor.net/jami/7ourang/7-6-leyli-majnoon/sh50">بخش ۵۰ - خبر یافتن اعرابی از حال مجنون و به زیارت وی رفتن و چند روز با وی بودن و اشعار یاد گرفتن</a></h2>
<p>محمل بند عروس این راز</p><p>آهنگ حدی چنین کند ساز</p><p>کز بر عرب یکی عرابی</p><p>مقبول خرد به خرده یابی</p><p>در عرصه عشق پاکبازی</p><p>در نکته شعر سحر سازی</p><p>آواز خوشش مهیج شوق</p><p>چاک افکن جیب صاحب ذوق</p><p>بشنید حدیث عشق مجنون</p><p>صیت غزل چو در مکنون</p><p>شوقش به عنان جان درآویخت</p><p>طیاره بادپا برانگیخت</p><p>از پره بر و عرصه دشت</p><p>بر عامریان چو باد بگذشت</p><p>با اهل قبیله گفتگو کرد</p><p>وز هر نفری سراغ او کرد</p><p>گفتند که او ز خلق یکتاست</p><p>انسش همه با وحوش صحراست</p><p>او نیز ز جنس وحش گشته ست</p><p>وز انس به انسیان گذشته ست</p><p>با گور و گوزن دارد آرام</p><p>با اهل قبیله کم شود رام</p><p>بیچاره عرابی آن چو بشنید</p><p>از عامریان عنان بپیچید</p><p>دربست میان به گردبادی</p><p>شد مرحله گرد کوه و وادی</p><p>می گشت به هر فراز و شیبی</p><p>می خورد ز دام و دد نهیبی</p><p>ناگه گله ای ز آهوان دید</p><p>و او را چو شبان در آن میان دید</p><p>بر پای ستاده بی خم و پیچ</p><p>همچون الفی و با الف هیچ</p><p>لیکن الفی که با سیاهی</p><p>می زد ز سموم چاشتگاهی</p><p>کرده پس ستر پرده خویش</p><p>مشتی دو گیاه از پس و پیش</p><p>وز سر شده موی تار تارش</p><p>از شعر سیه به بر شعارش</p><p>با ضعف و سیاهیش تن زار</p><p>زان شعر سیاه بود یک تار</p><p>چون دید عرابیش بدان حال</p><p>بر وی به سلام کرد اقبال</p><p>پشتش چو شد از سلام او خم</p><p>کرد آن رمه از سلام او رم</p><p>مجنون به جفاش سنگ برداشت</p><p>بی صلح نفیر جنگ برداشت</p><p>کای بی خبر این چه دم زدن بود</p><p>وز راه برون قدم زدن بود</p><p>یاران مرا ز من رماندی</p><p>وز دام وفای من جهاندی</p><p>این بی خردی ز خود جدا کن</p><p>برگرد و مرا به من رها کن</p><p>تو بند به نفس و من رهیده</p><p>تو رام به طبع و من رمیده</p><p>تو شاد به سور و من به ماتم</p><p>ما را چه موافقیست با هم</p><p>با او به سخن نشد هم آواز</p><p>کرد از سر درد لحنی آغاز</p><p>برخواند طرب فزا نسیبی</p><p>دادش ز غذای جان نصیبی</p><p>شد وقت وی از سماع آن خوش</p><p>وز همدمیش نشد عنانکش</p><p>چون شیر و شکر به وی درآمیخت</p><p>وز بیت و غزل بر او شکر ریخت</p><p>نامه درد خواند بر وی</p><p>صد عقد گهر فشاند بر وی</p><p>وین همچو صدف شده همه گوش</p><p>بر گوش بمانده دیده هوش</p><p>هر در که به گوش می رسیدش</p><p>در رشته حفظ می کشیدش</p><p>کارش همه روز تا شب این بود</p><p>وردش همه شب مرتب این بود</p><p>روز آنچه ز وی شکار می کرد</p><p>پایش به شب استوار می کرد</p><p>حرفی که کشند روز در سلک</p><p>تکرار شبش همی کند ملک</p><p>روزی دو سه چار بود با او</p><p>وین گونه به کار بود با او</p><p>شد راحله ز آب و زاد خالی</p><p>زد دم ز وداع آن حوالی</p><p>از صحبت او برید پیوند</p><p>بر خاطر ازو قصیده ای چند</p><p>بیتی که ز هر قصیده خواندی</p><p>خون از دل مستمع چکاندی</p><h2><a id="poem-66216" href="https://ganjoor.net/jami/7ourang/7-6-leyli-majnoon/sh51">بخش ۵۱ - مراجعت کردن اعرابی بار دیگر به زیارت مجنون و بعد از جست و جوی بسیار وی را یافتن که غزالی را در آغوش گرفته و هر دو جان داده</a></h2>
<p>طغراکش این فراقنامه</p><p>این رشحه برون دهد ز خامه</p><p>کان حله نشین عرابی راد</p><p>در ربع و دمن رئیس و استاد</p><p>یکچند چو در دیار خود بود</p><p>مشغول به کار و بار خود بود</p><p>سر زد ز دلش هوای مجنون</p><p>طیاره ز حله راند بیرون</p><p>بر عامریان گذشت از آغاز</p><p>جست از همه کس نشان او باز</p><p>گفتند که یک دو هفته بیش است</p><p>کز وی دل این قبیله ریش است</p><p>نی دیده ز وی کسی نشانی</p><p>نی نیز شنیده داستانی</p><p>بیرون ز وقوف غیر باشد</p><p>ان شاء/الله که خیر باشد</p><p>برخاست عرابی و شتابان</p><p>رو کرد ز حله در بیابان</p><p>نه کوه گذاشت نی در و دشت</p><p>بر هر جایی چو باد بگذشت</p><p>می گشت وجب وجب زمین را</p><p>می جست حریف نازنین را</p><p>چو یک دو سه روز جست و جو کرد</p><p>نومید به راه خویش رو کرد</p><p>ناگاه نمود زیر کوهی</p><p>جمع آمده وحشیان گروهی</p><p>شد تیز به سویشان روانه</p><p>مجنون را دید در میانه</p><p>با آهویکی سفید و روشن</p><p>همچون لیلی به چشم و گردن</p><p>خفته به مغاکیی هم آغوش</p><p>وز مرگ شده به خواب خرگوش</p><p>بر بالش خاک و بستر خار</p><p>جان داده ز داغ فرقت یار</p><p>همخوابه چو دیده ماجرایش</p><p>او نیز بمرده در وفایش</p><p>گردش دد و دام حلقه بسته</p><p>شاخ طرب همه شکسته</p><p>از سینه آهو آه خیزان</p><p>وز چشم گوزن اشکریزان</p><p>روبه زده جیب پوستین چاک</p><p>وافشانده به سر به پنجه ها خاک</p><p>گرگان کنده ازان تغابن</p><p>رخسار زمین به زخم ناخن</p><p>گوران که ز داغ رسته بودند</p><p>زان داغ به خون نشسته بودند</p><p>زان واقعه دید چون عرابی</p><p>در کاخ حیات وی خرابی</p><p>خواند»انالله راجعون «</p><p>از نوک مژه سرشک خون راند</p><p>در کشمکش وفاش نالید</p><p>رخساره به خاک پاش مالید</p><p>کردش چو نگاه در پس پشت</p><p>بر ریگ نوشته دید از انگشت</p><p>کاوخ که به داغ عشق مردم</p><p>بر بستر هجر جان سپردم</p><p>شد مهر زمانه سرد بر من</p><p>کس مرحمتی نکرد بر من</p><p>بشکست شب صبوریم پشت</p><p>وایام به تیغ دوریم کشت</p><p>کس کشته بی دیت چو من نیست</p><p>محروم ز تعزیت چو من نیست</p><p>نی بر سر من گریست یاری</p><p>نی شست ز روی من غباری</p><p>نز دوست کسی سلامی آورد</p><p>در پرسش من پیامی آورد</p><p>دادم به طبیبی فلک دست</p><p>نبضم نه به اعتدال می جست</p><p>داد از قدح سراب آبم</p><p>وز رشحه خون دل شرابم</p><p>فکر غذیم جگر تراشید</p><p>بهر غذیم جگر خراشید</p><p>یک زنده غذا چو من نخورده</p><p>یک مرده به روز من نمرده</p><p>شد شیشه چرخ بر دلم تنگ</p><p>زد شیشه زندگیم بر سنگ</p><p>تا حشر خلد به هر دلی ریش</p><p>این شیشه ریزه ریزه چون نیش</p><p>چون خواند عرابی این قصیده</p><p>با پر آتش دلی رمیده</p><p>شد معنی سوزناک هر بیت</p><p>بر آتش او به خاصیت زیت</p><p>از آتش دل فغان برآورد</p><p>وان ناقه به زیر ران درآورد</p><p>زان بارگی بلند پایه</p><p>بر عامریان فکند سایه</p><p>سایه نه که شعله های سوزان</p><p>شد در دل و جانشان فروزان</p><p>یعنی که ازان خبر برافروخت</p><p>صد شعله و جان عالمی سوخت</p><p>چون اهل حی آن خبر شنیدند</p><p>بر خود همه جامه ها دریدند</p><p>از فرق عمامه ها فکندند</p><p>مو ببریدند و چهره کندند</p><p>از مادر و از پدر چه گویم</p><p>قاصر زانست هر چه گویم</p><p>مسکین پدرش ز خود بدر شد</p><p>آغشته به رشحه جگر شد</p><p>زان داغ بسوخت جان مادر</p><p>افتاد به هر برادر آذر</p><p>یکسر همه اهل آن قبیله</p><p>از صدق درون برون ز حیله</p><p>گشتند روان به پای آن کوه</p><p>بر سینه هزار کوه اندوه</p><p>دل پر غم و درد و دیده پر خون</p><p>راه آوردند سوی مجنون</p><p>افتاده به خواریش چو دیدند</p><p>فریاد و نفیر برکشیدند</p><p>هر کس ره ماتم دگر زد</p><p>بر دل رقم غم دگر زد</p><p>آن خورد دریغ بر جوانیش</p><p>وین کرد فغان ز ناتوانیش</p><p>آن کرد ز بی طبیبیش یاد</p><p>وین خواست ز بی نصیبیش داد</p><p>آن گفت ز طبع نکته زایش</p><p>وین گفت ز نظم جانفزایش</p><p>آن خواند حدیث پاکی او</p><p>وین قصه دردناکی او</p><p>مسکین مادر ز درد نالید</p><p>رویش بر روی زرد مالید</p><p>بیچاره پدر ز دیده خون ریخت</p><p>خاک قدمش به خون برآمیخت</p><p>زان شور و شغب چو باز ماندند</p><p>چون مه به عماریش نشاندند</p><p>همخوابه مرده را ز یاری</p><p>با او کردند همعماری</p><p>اظهار بزرگواریش را</p><p>عامر نسبان عماریش را</p><p>بر گردن و دوش جای کردند</p><p>رفتن سوی حله رای کردند</p><p>در هر گامی که می نهادند</p><p>صد چشمه ز چشم می گشادند</p><p>در هر قدمی که می بریدند</p><p>صد ناله ز درد می کشیدند</p><p>از دجله چشمشان به هر میل</p><p>شط بر شط بود نیل بر نیل</p><p>وحش در و دشت از فغانشان</p><p>از گرد به فرق خاکپاشان</p><p>آهسته همی زدند گامی</p><p>فریادکنان به هر مقامی</p><p>چون نغمه درد و غم سرایان</p><p>آمد ره دورشان به پایان</p><p>خونابه غم چشیدگانش</p><p>شستند به آب دیدگانش</p><p>چون خنجر عشق ریختش خون</p><p>زاشکش کردند خرقه گلگون</p><p>چاک افکندند در دل خاک</p><p>جا کرد به خاک با دل چاک</p><p>برداشته شد ز سینه رنجش</p><p>انباشته زیر خاک گنجش</p><p>وان آهوی رفته در هوایش</p><p>خسبید به خاک زیر پایش</p><p>یعنی که درین سرای بی سور</p><p>لایق به همند آهو و گور</p><p>وان دم که شدند مهربانان</p><p>دامن ز غبار او فشانان</p><p>هر یک به مقام خویشتن باز</p><p>مجروح ز جور دور ناساز</p><p>در ریخت ز دشت و در دد و دام</p><p>کردند به خوابگاهش آرام</p><p>چون خاک وی آهوان بدیدند</p><p>در چشم سیاه خود کشیدند</p><p>گشت از لب گور بوس بسیار</p><p>خرپشته او به خاک هموار</p><p>خاکش چو گوزن ز اشک خود شست</p><p>زان لاله دمید و سبز بر رست</p><p>در پرتو آن مزار پر نور</p><p>گشتند ددان ز خوی بد دور</p><p>جاروب کشیش کرد روباه</p><p>برداشت غبار حیله از راه</p><p>شد شیر رمیده دل ز گرگی</p><p>پی برده به پایه بزرگی</p><p>آری عاشق که پاکباز است</p><p>عشقش نه ز عالم مجاز است</p><p>تریاک مجرب است خاکش</p><p>اکسیر وجود عشق پاکش</p><p>قلبی ببرد ز جان قلاب</p><p>گردد مس قلب او زر ناب</p><p>مجنون که به خاک در نهان شد</p><p>گنج کرم همه جهان شد</p><p>هر کس ز غمی فتاده در رنج</p><p>زد دست طلب به پای آن گنج</p><p>زان گنج کرم مراد خود یافت</p><p>گر یک دو مراد جست صد یافت</p><p>روی همه در خظیره اش بود</p><p>چشم همه بر ذخیره اش بود</p><p>شد روضه جان حظیره او</p><p>رضوان ابد ذخیره او</p><p>رفت همه زان حظیره خوش باد</p><p>جان همه زان ذخیره کش باد</p><h2><a id="poem-66217" href="https://ganjoor.net/jami/7ourang/7-6-leyli-majnoon/sh52">بخش ۵۲ - در بیان حال مجنون که وی از صورت مجاز به معنی حقیقت رسیده بود و از جام صورت شراب معنی چشیده</a></h2>
<p>مستیش ز باده بود نز جام</p><p>از جام رمیده شد سرانجام</p><p>بشکفت به بوستان رازش</p><p>گلهای حقیقت از مجازش</p><p>چشمه ز شکاف سنگ جوشید</p><p>دریا شد و سنگ را بپوشید</p><p>لیلی طلبی او در این جوش</p><p>بر شاهد عشق بود روپوش</p><p>زین نام دهانش پر شکر بود</p><p>لیکن مقصود ازو دگر بود</p><p>عاشق که ز مهر دوست کاهد</p><p>مه گوید و روی دوست خواهد</p><p>آرند که صوفیی صفاکیش</p><p>برداشت به خواب پرده از پیش</p><p>مجنون بر وی شد آشکارا</p><p>با او نه به صورت مدارا</p><p>گفت ای شده از خرابی حال</p><p>بر نقش مجاز فتنه سی سال</p><p>چون کرد اجل نبرد با تو</p><p>معشوق ازل چه کرد با تو</p><p>گفتا به سرای قربتم خواند</p><p>بر صدر سریر قرب بنشاند</p><p>گفت ای به بساط عشق گستاخ</p><p>شرمت نامد که چون درین کاخ</p><p>خوردی می ما ز جام لیلی</p><p>خواندی ما را به نام لیلی</p><p>بر من چو در خطاب بگشود</p><p>با من جز ازین عتاب ننمود</p><p>جامی بنگر کز آفرینش</p><p>هر ذره به چشم اهل بینش</p><p>از خم ازل خجسته جامیست</p><p>گرداگردش نوشته نامیست</p><p>آن جام چه جام جام باقی</p><p>وان نام چه نام نام ساقی</p><p>از جام به باده گیر آرام</p><p>وز نام نگر به صاحب نام</p><p>در صاحب نام کن نشان گم</p><p>در هستی وی شو از جهان گم</p><p>تا باز رهی ز هستی خویش</p><p>وز ظلمت خود پرستی خویش</p><p>جایی برسی کزان گذر نیست</p><p>جز بی خبری ازان خبر نیست</p><p>با تو ز جهان بی نشانی</p><p>گفتیم نشان دگر تو دانی</p><p>هان تا نبری گمان که مجنون</p><p>بر حسن مجاز بود مفتون</p><p>در اول اگر چه داشت میلی</p><p>با جرعه کشی ز جام لیلی</p><p>اندر آخر که گشت ازان مست</p><p>افکند ز دست جام و بشکست</p><h2><a id="poem-66218" href="https://ganjoor.net/jami/7ourang/7-6-leyli-majnoon/sh53">بخش ۵۳ - رفتن آن اعرابی به دیار لیلی و خبر وفات مجنون را به وی رساندن و اظهار کردن لیلی آن معنی را پیش از گفتن اعرابی</a></h2>
<p>فهرست نویس این جریده</p><p>بر خاتمت این رقم کشیده</p><p>کان اعرابی حریف موزون</p><p>چون شد فارغ ز دفن مجنون</p><p>بر آهویی تک جمازه بنشست</p><p>احرام حریم یار او بست</p><p>می شد دل و جان درد پرورد</p><p>تا پی به دیار لیلی آورد</p><p>پرسان پرسان به خانه خانه</p><p>می گشت به قصد آن یگانه</p><p>تا برد به سوی خیمه اش راه</p><p>دیدش بیرون خیمه چون ماه</p><p>نی ماه که مهر عالم افروز</p><p>نی مهر که آتش جهانسوز</p><p>مه حلیه و مشتری حمایل</p><p>حوری شیم و پری شمایل</p><p>از دورش اگر چه دید و بشناخت</p><p>خود را به شناختن نینداخت</p><p>پرسید که ای مه تمامی</p><p>کامروز مقیم این مقامی</p><p>لیلی که به رخ مه تمام است</p><p>ماء/واش کجا و او کدام است</p><p>گفتا منم آن و رو بگرداند</p><p>می راند ز دیده اشک و می خواند</p><p>کین دل که به پهلوی چپش جاست</p><p>از وی نشنیده ام به جز راست</p><p>هر لحظه کند حدیث با من</p><p>کان خاک نشین چاک دامن</p><p>کاواره توست در بیابان</p><p>بهر تو به کوه و در شتابان</p><p>از محنت فرقت تو مرده ست</p><p>تنها و غریب جان سپرده ست</p><p>ای وای ز بی نصیبی او</p><p>وز بی کسی و غریبی او</p><p>بگریست عرابی و فغان کرد</p><p>کای خاک تو ماه آسمان گرد</p><p>والله که دل تو راست گفته ست</p><p>وین گوهر راز راست سفته ست</p><p>مجنون ز غم تو مرد مسکین</p><p>وز هجر تو جان سپرد مسکین</p><p>کرده ست غزالی اندر آغوش</p><p>بر یاد تو شربت اجل نوش</p><p>جز دام و ددش کسی به سر نه</p><p>وز بی کسیش غمی بتر نه</p><p>من مرده به سر رسیدم او را</p><p>تنهاو غریب دیدم او را</p><p>رفتم به دیارش از سر سوز</p><p>با اهل قبیله اش هم امروز</p><p>جان خاک ره وفاش کردیم</p><p>بردیم و به خاک جاش کردیم</p><p>این گرد نشسته بر جبینم</p><p>راه آوردیست زان زمینم</p><p>لیلی چو شنید این خبر را</p><p>بنهاد به جای پای سر را</p><p>افتاد میان اشک بسیار</p><p>چون عکس در آب جو نگونسار</p><p>از عمر ملول و از بقا سیر</p><p>بی هوش و خرد فتاد تا دیر</p><p>وان دم کامد به خویشتن باز</p><p>این تازه نشید کرد آغاز</p><p>کافسوس که آرزوی جان یافت</p><p>و آرام ز جان ناتوان رفت</p><p>من قالب و قیس بود جانم</p><p>بی جان به چه حیله زنده مانم</p><p>زد کوس رحیل جانم اینک</p><p>من هم ز عقب روانم اینک</p><p>بی او روزی که زار میرم</p><p>وز کار جهان کنار گیرم</p><p>نزدیک ویم نهید بستر</p><p>تا بر کف پای وی نهم سر</p><p>بی دایه خود ز دل کشم وای</p><p>صد بوسه زنم به خاک آن پای</p><p>روزی که ز جسم ناتوانم</p><p>بی پوست و مغز استخوانم</p><p>چون نی گردد در آن نشیمن</p><p>از ناوک غم هزار روزن</p><p>هر روزن ازان شود دهانی</p><p>وز درد برآورد فغانی</p><p>با قیس رمیده راز گوید</p><p>غم های گذشته باز گوید</p><p>چون خیزد از استخوانم آواز</p><p>او نیز همین نوا کند ساز</p><p>با هم باشیم بی غرامت</p><p>وز گفت و شنید تا قیامت</p><p>وان دم که نم حیات ریزند</p><p>پژمرده تنان ز خاک خیزند</p><p>آریم به دست یکدگر دست</p><p>خیزیم به پای دست بر دست</p><p>گردیم به هم در آن مواقف</p><p>هر یک ز حریف خویش واقف</p><p>هر جای که سرنوشت باشد</p><p>گر دوزخ اگر بهشت باشد</p><p>با یکدیگر مقام گیریم</p><p>وز هم به فراغ کام گیریم</p><p>این گفت و به خیمه سایه انداخت</p><p>بیت الحزنی ز خانه بر ساخت</p><p>تا بود درین جهان چنین بود</p><p>با محنت و درد همنشین بود</p><p>آن کیست که در جهان چنین نیست</p><p>وز فرقت دوستان حزین نیست</p><p>یارب که برافتد از زمانه</p><p>آیین فراق جاودانه</p><h2><a id="poem-66219" href="https://ganjoor.net/jami/7ourang/7-6-leyli-majnoon/sh54">بخش ۵۴ - بیمار شدن لیلی از خبر وفات مجنون و نصیحت کردن دوستان مر او را و جواب دادن وی مر ایشان را</a></h2>
<p>لیلی چو ز داغ مرگ مجنون</p><p>چون لاله نشست غرقه در خون</p><p>شد عرصه دهر بر دلش تنگ</p><p>زد ساغر عیش خویش بر سنگ</p><p>افتاد در آن کشاکش درد</p><p>از راحت خواب و لذت خورد</p><p>تابنده مهش ز تاب خود رفت</p><p>نورسته گلش ز آب خود رفت</p><p>دل را به درون چو غنچه خون کرد</p><p>گلگونه ز اشک لاله گون کرد</p><p>بی وسمه گذاشت ابروان را</p><p>بی شانه کمند گیسوان را</p><p>وآخر که تبش به تن درآمد</p><p>تاراج گل و سمن درآمد</p><p>تب کرد به قصد جانش آهنگ</p><p>نگذاشت به رخ ز صحتش رنگ</p><p>آمد به کمانی از خدنگی</p><p>زد سرخ گلش به زرد رنگی</p><p>دینار جمال وی درم شد</p><p>نقش درمش نفیر غم شد</p><p>تبخاله نهاد بر دلش خال</p><p>شد بر ساقش گشاده خلخال</p><p>بر بالش نالشش سرآمد</p><p>بستر بر وی چو نشتر آمد</p><p>بودش بدن ضعیف لاغر</p><p>یک رشته ز تار و پود بستر</p><p>نیلی گل غم ز باغ او رست</p><p>شد رونق سرو و ارغوان سست</p><p>بار دل درد پرور او</p><p>خم داد قد صنوبر او</p><p>آگه چو شدند همدمانش</p><p>در خلوت راز محرمانش</p><p>کز مردن آن غریب مهجور</p><p>بر بستر غم فتاد رنجور</p><p>بستند میان به چاره سازیش</p><p>گفتند همه به دلنوازیش</p><p>کای گلبن باغ کامرانی</p><p>وای سرو ریاض زندگانی</p><p>دباچه دفتر صباحت</p><p>عنوان صحیفه ملاحت</p><p>کار تو ره وفا سپردن</p><p>در شیوه مهر پا فشردن</p><p>آن روز که زنده بود مجنون</p><p>زین رنجکده نرفته بیرون</p><p>می رفت به جان ره وفایت</p><p>نگرفته کسی دگر به جایت</p><p>خوش بود وفا سپردن از تو</p><p>در مهر قدم فشردن از تو</p><p>زیرا که ز مهر مهر زاید</p><p>وآیین وفا وفا فزاید</p><p>وامروز که رخت بست ازین کوی</p><p>وآورد به عالم دگر روی</p><p>این مهر و وفا چه سود دارد</p><p>وین محنت تو چه راحت آرد</p><p>با مرده مزی به سوگواری</p><p>کس زنده نشد به سوگواری</p><p>زین وسوسه خویش را تهی کن</p><p>زین غم دل ریش را تهی کن</p><p>بر باد هوا مده جوانیت</p><p>مگذر ز صفای زندگانیت</p><p>بشنید چو گفت و گوی ایشان</p><p>بگشاد نظر به سوی ایشان</p><p>کای بی خبران ز آتش من</p><p>وز داغ دل بلاکش من</p><p>زین شمع سخن که می فروزید</p><p>صد باره دل مرا مسوزید</p><p>من سوخته فراغ یارم</p><p>با سوختن دگر چه کارم</p><p>من زنده به بوی قیس بودم</p><p>تا قصه مرگ او شنودم</p><p>بیزار شدم ز زندگانی</p><p>بیگانه ز راحت جوانی</p><p>زو بود به باغ عمر برگم</p><p>وامروز برای اوست مرگم</p><p>زین غم که برآتشم نشانده ست</p><p>جز مرگ خلاصیی نمانده ست</p><p>وصلش کاینجام دست ازان بست</p><p>باشد که در آن جهان دهد دست</p><p>خوش آنکه ز غم خلاص گردم</p><p>با دوست حریف خاص گردم</p><p>با او باشم به کامرانی</p><p>در عشرتگاه جاودانی</p><h2><a id="poem-66220" href="https://ganjoor.net/jami/7ourang/7-6-leyli-majnoon/sh55">بخش ۵۵ - صفت خزان و فرو ریختن برگ جمال لیلی از شاخسار حیات و وصیت کردن که وی را در زیر پای مجنون به خاک کنند</a></h2>
<p>چون از نفس خزان درختان</p><p>گشتند به باد داده رختان</p><p>از خلعت سبز عور ماندند</p><p>وز برگ و بهار دور ماندند</p><p>گلزار ز هر گل و گیاهی</p><p>شد رنگرزانه کارگاهی</p><p>بنمود هزار رنگ بی قیل</p><p>صباغ فلک ز یک خم نیل</p><p>طاووس درخت پر بینداخت</p><p>سلطان چمن سپر بینداخت</p><p>از پنجره های لاجوردی</p><p>کم شد سیهی فزود زردی</p><p>بستان ز هوای سرد بفسرد</p><p>تب لرزه ز رخ طراوتش برد</p><p>گرداب شمر در آن علیلی</p><p>قاروره نمایی و دلیلی</p><p>شد هر شاخی ز برگ و بر پاک</p><p>بر دوش درخت مار ضحاک</p><p>از خون خوردن انار خندان</p><p>آلوده به خون نمود دندان</p><p>به گشت چو عاشقی رخش زرد</p><p>از درد نشسته بر رخش گرد</p><p>نارنج به شاخ پیش بینا</p><p>گوی زر و صولجان مینا</p><p>عناب ز برگ زرد پیدا</p><p>اشک و رخ عاشقان شیدا</p><p>رز کرده گهی ز شاخ انگور</p><p>عقد در ناب و ساعد حور</p><p>گاه از سر دار طارم تاک</p><p>آویخته زنگیان بی باک</p><p>گه داده به دست دستبوسان</p><p>رنگین انگشت نوعروسان</p><p>امرود به شاخ خود نشسته</p><p>بر دسته عود گوشه بسته</p><p>بادام به عبرت ایستاده</p><p>صد چشم به هر طرف نهاده</p><p>باغی تهی از گل و شکوفه</p><p>بغداد بدل شده به کوفه</p><p>بغداد به کوفگی نشانمند</p><p>با کرگس و کوف گشته خرسند</p><p>در زاویه زوال یابی</p><p>عالم ز خزان بدین خرابی</p><p>وان غیرت گلرخان بغداد</p><p>یعنی لیلی گلی چمن زاد</p><p>افتاد به خار خار مردن</p><p>تن بنهاده به جان سپردن</p><p>گریان شد کای ستوده مادر</p><p>پاکیزه فراش پاک چادر</p><p>ای مریم مهد مهرجویی</p><p>بلقیس سبای نیکخویی</p><p>یک لحظه به مهر باش مایل</p><p>کن دست به گردنم حمایل</p><p>روی شفقت بنه به رویم</p><p>بگشا نظر کرم به سویم</p><p>زین پیش ز گفت و گوی مردم</p><p>بر من نامد تو را ترحم</p><p>نگذاشتیم به دوست پیوند</p><p>تا فرقت وی به مرگم افکند</p><p>مرد او ز غم فراق و من نیز</p><p>دل بنهادم به مرگ و تن نیز</p><p>روزم بی او به شب رسیده</p><p>جانم محمل به لب کشیده</p><p>محمل چو ببندد از لبم هم</p><p>بهرم فکنی بساط ماتم</p><p>بین غرقه به خون نشیمنم را</p><p>وز سیل مژه بشو تنم را</p><p>از خلعت عصمتم کفن کن</p><p>رنگش ز سرشک لعل من کن</p><p>زان رنگ ببخش رو سفیدیم</p><p>کانست علامت شهیدیم</p><p>از آتش سینه مجمرم ساز</p><p>وز دود جگر معطرم ساز</p><p>بر بند عصابه نیازم</p><p>زان ساز به عشق سرفرازم</p><p>بر رخ داغم ز دود غم کش</p><p>زان نیل سعادتم رقم کش</p><p>یاد آر حریف مقبلم را</p><p>وآراسته ساز محملم را</p><p>روی سفرم به خاک او کن</p><p>جایم به مزار پاک او کن</p><p>بشکاف زمین به زیر پایش</p><p>زن حفره به قبر دلگشایش</p><p>نه بر کف پای او سر من</p><p>ساز از کف پایش افسر من</p><p>تا حشر که در وفاش خیزم</p><p>آسوده ز خاک پاش خیزم</p><p>مادر چو شنید آرزویش</p><p>از درد نهاد رو به رویش</p><p>بگریست که ای خجسته فرزند</p><p>وز صحبت من گسسته پیوند</p><p>زین پیش اگر نه بر مرادت</p><p>رفتم دل ازان حزین مبادت</p><p>آن روز نبود بی غباری</p><p>در کار تو هیچم اختیاری</p><p>وامروز که باشد اختیارم</p><p>مقصود تو را به جان برآرم</p><p>لیلی چو مراد خود روا دید</p><p>از ذوق چو تازه گل بخندید</p><p>رو سوی دیار یار دیرین</p><p>افشاند به خنده جان شیرین</p><p>مادر می دید جانفشانیش</p><p>می سوخت ز حسرت جوانیش</p><p>می کند ز سر به پنجه های موی</p><p>می کوفت به کف طپانچه بر روی</p><p>روی از ناخن خراش می کرد</p><p>ناخن ناخن تراش می کرد</p><p>از آه به سینه چاک می زد</p><p>بر خویش در هلاک می زد</p><p>دستی ننهاد بر دل خویش</p><p>جز وقت طپانجه بر دل ریش</p><p>بر دل کف راحتش همین بود</p><p>تسکین جراحتش همین بود</p><p>دل چون ز طپانچه گشتیش تنگ</p><p>بر سینه به درد کوفتی سنگ</p><p>در سنگ زدن چو گرم گشتی</p><p>سنگ از گرمیش نرم گشتی</p><p>چون برد به سر به گریه و سوز</p><p>روزی که مباد کس بدان روز</p><p>آهنگ به ساز رفتنش کرد</p><p>ترتیب جهاز رفتنش کرد</p><p>زان بیش که خواستی دل او</p><p>آراسته ساخت محمل او</p><p>بر محمل او چو نخل بستند</p><p>از شاخ خزان ورق شکستند</p><p>یعنی که گلی بدین لطیفی</p><p>شد رهزنش آفت خریفی</p><p>نگذشته هنوز نوبهارش</p><p>در جان ز خزان خلید خارش</p><p>او خفته به هودج عروسی</p><p>مادر به رهش به خاکبوسی</p><p>او رفته به دوش مهربانان</p><p>مادر ز عقب سرشک رانان</p><p>او رانده به وصل دوست محمل</p><p>مادر ز فراق سنگ بر دل</p><p>بردندش ازان قبیله بیرون</p><p>یکسر به حظیره گاه مجنون</p><p>خاکش به جوار دوست کندند</p><p>در خاک چو گوهرش فکندند</p><p>پهلوی هم آن دو گوهر پاک</p><p>خفتند فراز بستر خاک</p><p>شد روضه آن دو کشته غم</p><p>سر منزل عاشقان عالم</p><p>باران کرم نثارشان باد</p><p>سرسبز کن مزارشان باد</p><p>ایشان بستند رخت ازین حی</p><p>ما نیز روانه ایم در پی</p><p>هر دم هوسی نشاید اینجا</p><p>جاوید کسی نپاید اینجا</p><p>گردون که به عشوه جان ستانیست</p><p>زه کرده به قصد ما کمانیست</p><p>زان پیش کزین کمان کین توز</p><p>بر سینه خوریم تیر دلدوز</p><p>آن به که به گوشه ای نشینیم</p><p>زین مزرعه خوشه ای بچپینیم</p><p>زان خوشه کنم توشه خویش</p><p>گیریم ره نجات در پیش</p><p>از هستی خود نجات یابیم</p><p>وز عمر ابد حیات یابیم</p><p>عمری که درین حیات فانیست</p><p>برقی ز سحاب زندگانیست</p><p>در برق ورق گشاد نتوان</p><p>بر نور وی اعتماد نتوان</p><p>نور ازل و ابد طلب کن</p><p>آن را چو بیافتی طرب کن</p><p>آن نور نهفته در گل توست</p><p>تابنده ز مشرق دل توست</p><p>دل را به خیال گل میارای</p><p>وین روزنه را به گل میندای</p><p>چون روزنه را به گل ببستی</p><p>در ظلمت آب و گل نشستی</p><p>شد نور تو زین حجاب مستور</p><p>خود گو که چه بهره یابی از نور</p><p>ای نور ازل در آرزویت</p><p>از ظلمتیان بتاب رویت</p><p>ظلمت که حجاب نور باشد</p><p>آن به که ز دیده دور باشد</p><p>خوش آنکه شوی ز پای تا فرق</p><p>چون ذره در آفتاب خود غرق</p><p>هر چند نشان خویش جویی</p><p>کم یابی اگر چه بیش جویی</p><p>دلگرم شوی به آفتابی</p><p>خود را همه آفتاب یابی</p><p>بی برگی تو شود همه برگ</p><p>ایمن گردی ز آفت مرگ</p><p>جایی دل تو مقام گیرد</p><p>کانجا جز مرگ کس نمیرد</p><p>اینست حیات جاودانی</p><p>رمزی گفتیم اگر بدانی</p><h2><a id="poem-66221" href="https://ganjoor.net/jami/7ourang/7-6-leyli-majnoon/sh56">بخش ۵۶ - در بی وفایی عالم و سرعت زوال حیات فانی</a></h2>
<p>گیتی که نشیمن زوال است</p><p>آسوده دلی در او محال است</p><p>ماتمکده ایست تیره و تنگ</p><p>در وی ز وفا نه بوی نی رنگ</p><p>هر گل که برآید از گل او</p><p>چاک است ز خار غم دل او</p><p>هر لاله که بردمد ز باغش</p><p>باشد ز فنا به سینه داغش</p><p>سروش که کله به چرخ ساید</p><p>از باد اجل ز پا درآید</p><p>گردون که حواله گاه عامه ست</p><p>در ماتم خود کبود جامه ست</p><p>خورشید کش از فلک حصاریست</p><p>از بیم و زوال رعشه داریست</p><p>انجم که برین بلند طاقند</p><p>درمانده به داغ احتراقند</p><p>ارکان که درین سرای پستند</p><p>از هم شب و روز درشکستند</p><p>گه باد کشد چراغ آتش</p><p>گه گردد ازو سموم ناخوش</p><p>گه خاک شود بر آب چیره</p><p>سازد گهرش چو خویش تیره</p><p>گاهی شود آب سیل بی باک</p><p>صد چانه زند به سینه خاک</p><p>روزی دو سه گر شوند ناکام</p><p>در طینت تو به یکدگر رام</p><p>آن رام شدن نه جاودانیست</p><p>دامی پی مرغ زندگانیست</p><p>این دام درد به یکدم از هم</p><p>وین مرغ کند ز دامگه رم</p><p>زیرک مرغی که پر نینداخت</p><p>در حلقه دام کار خود ساخت</p><p>بگشاد ز خود رهی نهانی</p><p>تا نزهتگاه جاودانی</p><p>چون دام ز پیش برگرفتند</p><p>وارکان ره خویش برگرفتند</p><p>او نیز به جای خویشتن رفت</p><p>زین تنگ قفس سوی چمن رفت</p><p>بیرون ز مضیق بیم و امید</p><p>برداشت نوای عیش جاوید</p><p>نادان مرغی که دام نشناخت</p><p>بر روضه جان نظر نینداخت</p><p>بر دولت خود ببست ره را</p><p>معشوقه گرفت دامگه را</p><p>از گیسوی دام و خال دانه</p><p>شد بند به عشق جاودانه</p><p>معشوقه چو روی ازو بپوشید</p><p>در قطع ره فراق کوشید</p><p>افتاد جدا ز وصل معشوق</p><p>بگذشت فغان او ز عیوق</p><p>لیکن چو فراق دیدنی بود</p><p>فریاد و فغان کجا کند سود</p><p>معشوقه گرفته در بغل نی</p><p>جز حسرت و درد ازو به دل نی</p><p>بختش چو بدین وبال باشد</p><p>آسودگیش محال باشد</p><p>جامی به کسی مگیر پیوند</p><p>کاخر دل ازو ببایدت کند</p><p>از خلق جهان جلیس خود شو</p><p>زین وحشتیان انیس خود شو</p><p>بیگانه شو از برون سرایی</p><p>با جوهر خود کن آشنایی</p><p>کرده ز برونیان فراموش</p><p>با جوهر خویش شو هم آغوش</p><p>معشوق ازل که در بر توست</p><p>آیینه طلب ز جوهر توست</p><p>در هر چه زنی به غیر خود چنگ</p><p>بر آینه تو گردد آن زنگ</p><p>تا آینه تو غرق زنگ است</p><p>نزهتگه وصل بر تو تنگ است</p><p>زآیینه خویش زنگ بزدای</p><p>راهی به حریم وصل بگشای</p><p>چون آینه تو ساده گردد</p><p>آن ره بر تو گشاده گردد</p><p>چندان تابد لوامع نور</p><p>ک آیینه شود هم از میان دور</p><p>مغزت یابد رهایی از پوست</p><p>از پوست جدا تو مانی و دوست</p><p>نی نی که تو نیز هم نمانی</p><p>با او باشی ز خود نهانی</p><h2><a id="poem-66222" href="https://ganjoor.net/jami/7ourang/7-6-leyli-majnoon/sh57">بخش ۵۷ - در نصیحت فرزند ارجمند رزقه الله تعالی سعادالدارین و اوصله من مضیق خیر العلم الی فسح مشاهد العین</a></h2>
<p>از فضل و ادب دهد قبولت</p><p>دارد نگه از ره فضولت</p><p>شغلی که نباید و نشاید</p><p>از پاکی جوهرت نیاید</p><p>در کسب کمال بایدت جهد</p><p>در به طلبی به سر بری عهد</p><p>گرداب طلب وسیع دور است</p><p>دریای علوم دور غور است</p><p>قانع نشوی به هر چه یابی</p><p>از خوب به خوبتر شتابی</p><p>لیکن مکش از فراخ درسی</p><p>خط بر ورق خدای ترسی</p><p>چون فلسفیان دین برانداز</p><p>از فلسفه کار دین مکن ساز</p><p>پیش تو رموز آسمانی</p><p>افسون زمینیان چه خوانی</p><p>یثرب اینجا مشو چو دونان</p><p>اکسیر طلب ز خاک یونان</p><p>گر حرف شناس دین زبون نیست</p><p>از سور مدینه ره برون نیست</p><p>در نیفه نافه مشک چین است</p><p>در ناف مدینه مشک دین است</p><p>تا نافه گشای گشته آن ناف</p><p>مشک است گرفته قاف تا قاف</p><p>ارباب هوا همه زکامند</p><p>زان نکهت ازان تهی مشامند</p><p>قدوه ز مقیم آن حرم کن</p><p>سر در ره اقتدا قدم کن</p><p>بر شارع ناقه اش نظر نه</p><p>هر جا که قدم نهاد سر نه</p><p>زین گونه چو باشی اقتدایی</p><p>آخر برساندت به جایی</p><p>هشدار که باشد اندرین راه</p><p>از حشمت و جاه کند صد چاه</p><p>از کور دلی ز ره نیفتی</p><p>چون کوردلان به چه نیفتی</p><p>هشدار که رهزنان تقدیر</p><p>ز سیم و زرند کرده زنجیر</p><p>زنجیری سیم و زر نگردی</p><p>ساکن نشوی ز رهنوردی</p><p>هشدار که هر ز ره فتاده</p><p>غولیست میاه ره ستاده</p><p>ناگه ندمد به سر فسونت</p><p>وز راه نیفکند برونت</p><p>ره نیست جز آنکه مصطفی رفت</p><p>تا مقعد صدق راست پا رفت</p><p>می کن برهش نگاه و می رو</p><p>می بین پی او به راه و می رو</p><p>زان ره که ز پای او نشان نیست</p><p>برگرد که جز هلاک جان نیست</p><p>در طبع تو گر قبول پند است</p><p>این پند که گفته شد بسنده ست</p><p>گفتیم سخنی که گفتنی بود</p><p>سفتم گهری که سفتنی بود</p><p>از کار بشد زبان و دستم</p><p>خاموش شدم قلم شکستم</p><p>ای تازه نظر به لوح کونین</p><p>چون مردم دیده قرالعین</p><p>سال تو اگر چه هفت و هشت است</p><p>دل را به هوات بازگشت است</p><p>این لطف که در سرشت داری</p><p>دارم به خدای امیدواری</p><p>کان روز که سربلند گردی</p><p>دانا دل و هوشمند گردی</p><h2><a id="poem-66223" href="https://ganjoor.net/jami/7ourang/7-6-leyli-majnoon/sh58">بخش ۵۸ - در ختم کتاب و خاتمه خطاب</a></h2>
<p>هر چند چو بحر تلخکامی</p><p>این کام تو را بس است جامی</p><p>کز موج معانیت ز سینه</p><p>افتاد به ساحل این سفینه</p><p>فرخنده تر از سفینه نوح</p><p>آرام دل و سکینه روح</p><p>از جودت طبع هر جوادی</p><p>بر جودی جودش ایستادی</p><p>نی نی که ز بحر جود مانده</p><p>بر خشک سفینه ایست رانده</p><p>با خشک لبی سفینه آسا</p><p>لب تر نکند به هفت دریا</p><p>از لع همت آفتابیست</p><p>وز دفتر دولت انتخابیست</p><p>نوباوه باغ زندگانی</p><p>سرمایه عیش جاودانی</p><p>افسون فسونگران بابل</p><p>افسانه عاشقان بیدل</p><p>خوش قصه ای از شکسته حالان</p><p>نو نکته ای از زبان لالان</p><p>مرهم نه داغ دلفگاران</p><p>تسکین ده درد بی قراران</p><p>مشاطه حسن خوبرویان</p><p>دلاله طبع مهرجویان</p><p>مرغی ز فضای گلشن راز</p><p>از گلبن شوق نغمه پرداز</p><p>بر نغمه او سماع جان ها</p><p>در جنبش ازو همه روان ها</p><p>بازار پریرخان ازو تیز</p><p>آه دل عاشقان سحر خیز</p><p>بینی ز لطیفه های کارش</p><p>خاصیت موسم بهارش</p><p>گل را به نشاط خنده آرد</p><p>از دیده ابر اشک بارد</p><p>سحریست نتیجه سحرها</p><p>بحریست خزینه گهرها</p><p>شیرین شکریست نو رسیده</p><p>از نیشکر قلم چکیده</p><p>زین قند چکیده نیم قطره</p><p>وز شکر ناب صد قمطره</p><p>کو مرغ شکر شکن نظامی</p><p>کش دارم ازین شکر گرامی</p><p>جلاب خورد ز رشح این جام</p><p>شیرین سازد ازین شکر کام</p><p>صد بحرش اگر ذخیره باشد</p><p>آب در خانه تیره باشد</p><p>با کوزه کهنه از زر ناب</p><p>تشنه ز سفال نو خورد آب</p><p>کو خسرو تختگاه دلی</p><p>آن لطف طبیعتش جبلی</p><p>تا تحفه تخت و تاجم آرد</p><p>وز کشور خود خراجم آرد</p><p>از گنج ضمیر نکته انگیز</p><p>بر گفته من کند گهر ریز</p><p>سبحان الله این چه سوداست</p><p>وز دایه طبعم این چه غوغاست</p><p>من کیستم و ز من که گوید</p><p>زین نوع سخن سخن که گوید</p><p>رسمیست که خلق قدر کالا</p><p>از پایه وی نهند بالا</p><p>خر مهره فروش می زند بانگ</p><p>فیروزه دو صد عدد به یک دانگ</p><p>فیروزه نهد سفال را نام</p><p>تا میل کند طبیعت عام</p><p>من نیز سفال ریزه ای چند</p><p>کردم با هم به حیله پیوند</p><p>گشتم به سفال خود خروشان</p><p>بر قاعده گهر فروشان</p><p>هر کس که خرد به قول شاباش</p><p>پاداش جزای خیر باداش</p><p>گر چه نه سخن بلندم افتد</p><p>از هر سخن آن پسندم افتد</p><p>میل زاغان به بچه خویش</p><p>از بچه طوطیان بود بیش</p><p>شعری که ز خاطر خردمند</p><p>زاید به مثل بود چو فرزند</p><p>فرزند به صورت ار چه زشت است</p><p>در چشم پدر نکو سرشت است</p><p>ای ساخته تیز خامه را نوک</p><p>زان کرده عروس طبع را دوک</p><p>می کن زان نوک خوشنویسی</p><p>زان دوک ز مشک رشته ریسی</p><p>می زن رقمی به لوح انصاف</p><p>دراعه عیب پوش می باف</p><p>چون شعر نکو بود خط نیک</p><p>باشد مدد نکوییش لیک</p><p>گردد ز لباس خط ناخوب</p><p>در دیده عیبجویی معیوب</p><p>گر می نشوی نکویی افزای</p><p>کم زن پی عیبناکیش رای</p><p>بیهوده مسای خامه خویش</p><p>آلوده مساز نامه خویش</p><p>حرفی که به خط بد نویسی</p><p>در وی همه عیب خود نویسی</p><p>گر عیب مرا کنی شماری</p><p>معیوبی خود بپوش باری</p><p>در خوبی خط اگر نکوشی</p><p>از بهر خدا ز تیز هوشی</p><p>حرفی که نهی به راستی نه</p><p>کز هر هنریست راستی به</p><p>وان دم که نویسیش سراسر</p><p>با نسخه راست کن برابر</p><p>چون خود کردی فساد از آغاز</p><p>اصلاح به دیگران مینداز</p><p>آب دهنت ز طبع بی باک</p><p>چون افکندی بپوشش از خاک</p><p>کوتاهی این بلند بنیاد</p><p>در هشتصد و نه فتاد و هشتاد</p><p>ورتو به شمار آن بری دست</p><p>باشد سه هزار و هشتصد و شصت</p><p>شد عرض ز طبع فکرت اندیش</p><p>در طول چهار مه کمابیش</p><p>در یک دو سه ساعتی ز هر روز</p><p>شد طبع بر این مراد فیروز</p><p>گر ساعت ها فراهم آیند</p><p>بر یک دو سه هفته کی فزایند</p><p>هر چند که قدر این تهی دست</p><p>زین نظم شکسته بسته بشکست</p><p>زو حقه چرخ درج در باد</p><p>ز آوازه او زمانه پر باد</p><p>پاکان به نیاز صبحگاهان</p><p>آمرزشم از خدای خواهان</p>
</body></html>