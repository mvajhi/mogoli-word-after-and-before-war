<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79788" href="https://ganjoor.net/jami/divanj/vaseta-eghd/ghazal-jv/sh1">شمارهٔ ۱</a></h2>
<p>انماالله اله واحد</p><p>و هو الغایب و هو الشاهد</p><p>می کند در همه اضداد ظهور</p><p>نیست با هیچ یک از اشیا ضد</p><p>سر وحدت به بطونش راجع</p><p>نقش کثرت به ظهورش عاید</p><p>اوست در صورت آدم مسجود</p><p>اوست در سلک ملایک ساجد</p><p>گرچه در صومعه ها مشهور است</p><p>وارد از صوفی و ورد از عابد</p><p>عاشق مست به میخانه خوش است</p><p>فارغ از ورد و نفور از وارد</p><p>جامی از هر دو جهان یکتا شو</p><p>لایری الواحد الا الواحد</p><h2><a id="poem-79789" href="https://ganjoor.net/jami/divanj/vaseta-eghd/ghazal-jv/sh2">شمارهٔ ۲</a></h2>
<p>بینمت ای خرد به کار تو گم</p><p>کارگه چرخ و کارگر انجم</p><p>جست عالم ز خوابگاه عدم</p><p>چون ز امرت رسید بانگ که قم</p><p>کی شناسد تو را اسیر جهات</p><p>چه خبر پشه را ز خارج خم</p><p>بی تو دهقان چه سان برون آرد</p><p>گندم از خوشه خوشه از گندم</p><p>در جودت پی دوام آن کس</p><p>که زد آمد خطاب او دم دم</p><p>هستی غیر تو به فکرت عقل</p><p>دیده احول است و نقش دوم</p><p>شکل پروین و صورت مه نو</p><p>چیست ظاهر شده بر این طارم</p><p>دارد از زخم توسن قهرت</p><p>هم ز دندان نشان و هم از سم</p><p>خالی از لطفت امتداد حیات</p><p>زهرناک افعی است سرتا دم</p><p>جان جامی فدای مردانی</p><p>کز ملکشان گزیدی و مردم</p><p>زنده جاودان شدند همه</p><p>حیث ماتوا بحب مولاهم</p><h2><a id="poem-79790" href="https://ganjoor.net/jami/divanj/vaseta-eghd/ghazal-jv/sh3">شمارهٔ ۳</a></h2>
<p>ای نامزد به نام تو درنامه قبول</p><p>یا ایها النبی و یا ایها الرسول</p><p>باران رحمتی تو که از آسمان جود</p><p>بر عاشقان تشنه جگر کرده ای نزول</p><p>کی در حریم حرمت جاه و جمال تو</p><p>هر یاوه گرد را رسد اندیشه دخول</p><p>حاشا که از تو روی نتابم خلیل وار</p><p>چون نیست آفتاب تو را آفت افول</p><p>هر چند رفت طاقتم از جان و جان ز تن</p><p>والله لیس حبک عن مهجتی یزول</p><p>گر کاذب است دعوی عشق تو بهر چیست</p><p>فی عینی البکاء و فی جسمی النحول</p><p>در سر هوای عشق تو جامی کشیده است</p><p>سر در گلیم فقر به پیغوله خمول</p><h2><a id="poem-79791" href="https://ganjoor.net/jami/divanj/vaseta-eghd/ghazal-jv/sh4">شمارهٔ ۴</a></h2>
<p>دی گذشتیم برآن دلبرو گفتیم دعا</p><p>قال من انتم قلنا فقراء غربا</p><p>فقراییم و عجب آنکه نخواهیم ز تو</p><p>هیچ حاجت که تویی در دو جهان حاجت ما</p><p>غرباییم و نداریم بجز تو وطنی</p><p>چند باشیم چنین از وطن خویش جدا</p><p>به فقیران نظری کن که به تأیید نظر</p><p>برمس فقر فقیران تویی اکسیر غنا</p><p>بر غریبان گذری کن که به تشریف قدوم</p><p>از دل تنگ غریبان تو بری بارعنا</p><p>گرچه در میکده عشق هزاران راه است</p><p>هست نزدیکترین راه ره فقر و فنا</p><p>جامی این راه بجز راه سبکباران نیست</p><p>دامن از خویش بیفشان و درین راه درآ</p><h2><a id="poem-79792" href="https://ganjoor.net/jami/divanj/vaseta-eghd/ghazal-jv/sh5">شمارهٔ ۵</a></h2>
<p>نفحات وصلک اوقدت جمرات شوقک فی الحشا</p><p>ز غمت به سینه کم آتشی که نزد زبانه کما تشا</p><p>تو چه مظهری که ز جلوه تو صدای صیحه صوفیان</p><p>گذرد ز ذروه لامکان که خوشا جمال ازل خوشا</p><p>همه اهل مسجد و صومعه پی ورد صبح و دعای شب</p><p>من و ذکر طلعت و طره تو من الغداة الی العشا</p><p>ز کمند زلف توهر شکن گره‌ای فکنده به کار من</p><p>به گره‌گشایی لعل خود که ز کار من گره‌ای گشا</p><p>دل من به عشق تو می‌نهد قدم وفا به ره طلب</p><p>فلئن سعی فبه سعی ولئن مشی فبه مشی</p><p>به تو داشت خو دل گشته خون ز تو بود جان مرا سکون</p><p>فهجرتنی و جعلتنی متحیرا متوحشا</p><p>چه جفا که جامی خسته دل ز جدایی تو نمی‌کشد</p><p>قدم از طریق جفا بکش سوی عاشقان جفاکش آ</p><h2><a id="poem-79793" href="https://ganjoor.net/jami/divanj/vaseta-eghd/ghazal-jv/sh6">شمارهٔ ۶</a></h2>
<p>خط دمید از لب نوشین تو شیرین دهنا</p><p>خضر خواند انبته الله نباتا حسنا</p><p>خامه صنع ثنای تو رقم کرد به حسن</p><p>برگل از سبزه نوخیز زهی حسن ثنا</p><p>درازل سر دهانت ز ملک خواست حکیم</p><p>نعره برداشت که سبحانک لا علم لنا</p><p>سست بنیاد بود وعده وصل از تو بسی</p><p>کی توان خانه امید برآن کرد بنا</p><p>عمرها پیش تو در ظل عنایت بودم</p><p>داغ هجر تو بدل کرد عنایت به عنا</p><p>از قفس چند زند لاف تکلم طوطی</p><p>یک نفس لعل شکرریز تو گو در سخن آ</p><p>مرد کو دست به زربخشی رندان نگشاد</p><p>به بود بسته کف او چو عروسان به حنا</p><p>گربه خروار بریشم نبود تاری چند</p><p>بس بود بر خرک عود ز اسباب غنا</p><p>می پرستان همه از صاف بقا در طربند</p><p>کام جامی چه بود جرعه ای از جام فنا</p><h2><a id="poem-79794" href="https://ganjoor.net/jami/divanj/vaseta-eghd/ghazal-jv/sh7">شمارهٔ ۷</a></h2>
<p>از لعل تو عمت العطایا</p><p>وز زلفت تو دامت البلایا</p><p>بی پیروی سگان کویت</p><p>صارت خطواتنا خطایا</p><p>بی روشنی فروغ رویت</p><p>اضحت غدواتنا عشایا</p><p>شهرت طلبان نامجو را</p><p>یاد تو نشانده در زوایا</p><p>پای طلبم به ره شکستی</p><p>مطلوب تو زین چه بود آیا</p><p>یا پای مرا درست گردان</p><p>یا سوی من شکسته پاآ</p><p>داد دل جامی از جداییست</p><p>داد دل او بده خدایا</p><h2><a id="poem-79795" href="https://ganjoor.net/jami/divanj/vaseta-eghd/ghazal-jv/sh8">شمارهٔ ۸</a></h2>
<p>گر نیابم بویی از وصل تو در گلزارها</p><p>همچو اشک خود به خون غلطم میان خارها</p><p>چون نقاب افکنده دیدت شاهد گل در چمن</p><p>کند ناخن ناخن از رشک رخت رخسارها</p><p>پیش خورشیدم چو دیواریست حایل هر رقیب</p><p>باد چون سایه ز پا افتاده این دیوارها</p><p>مستم و دریوزه دارم وجه می گو محتسب</p><p>تا بگرداند مرا گرد همه بازارها</p><p>کار من میخواری و بارم سبوی می کشیست</p><p>بار من باشد دگر کار آزمودم بارها</p><p>گرنه با زلف رساند سلسله پشمینه پوش</p><p>تار و پود خرقه اش باشد همه زنارها</p><p>گر به دست راست جامی سبحه دارد جام می</p><p>برکفش نه کو به دست چپ کند این کارها</p><h2><a id="poem-79796" href="https://ganjoor.net/jami/divanj/vaseta-eghd/ghazal-jv/sh9">شمارهٔ ۹</a></h2>
<p>بندم به سینه دمبدم از سیم مژگان تارها</p><p>وز دل بر این قانون ز غم بیرون دهم آزارها</p><p>تا لعل شکر خای تو شد قیمتی کالای تو</p><p>درهر سر از سودای تو شوریست در بازارها</p><p>باشدکه یک گلبرگ تر آید چو رویت در نظر</p><p>چون باد گردم هر سحر گرد همه گلزارها</p><p>بی رویت ای رشک سمن گل نیست آنها در چمن</p><p>دور از تو برق آه من آتش زد اندر خارها</p><p>با ضعف تن پشت دوتا تا ایستم پیشت به پا</p><p>در کوی تو نبود مرا پشتی جز از دیوارها</p><p>پندار زهدم داده خو با کردن از خود گفت و گو</p><p>می ده که یابد شست و شو نقش همه پندارها</p><p>جامی چه غم گر خون خورد تا شعر رنگین آورد</p><p>برخاطرت گر بگذرد روزی بدین گفتارها</p><h2><a id="poem-79797" href="https://ganjoor.net/jami/divanj/vaseta-eghd/ghazal-jv/sh10">شمارهٔ ۱۰</a></h2>
<p>چرخ کبود هرشب و رخشان ستاره‌ها</p><p>دودی‌ست زآتش من و در وی شراره‌ها</p><p>لاغر تنم ز گریه پر از قطره‌های خون</p><p>باریک رشته‌ای‌ست در او لعل پاره‌ها</p><p>یکچند در نظاره رویت گذشت و نیست</p><p>جز آب دیده حاصل من زان نظاره‌ها</p><p>در باغ لطف چون خط و رخسار تو که دید</p><p>یک گل که مشک تر دمدش بر کناره‌ها</p><p>بیچاره‌ای‌ست لایق وصلت که در فراق</p><p>دست هوس گسست ز دامان چاره‌ها</p><p>مستی به مهد ناز چه دانی که در غمت</p><p>پهلو به خارهاست شبم پا به خاره‌ها</p><p>کرده‌ست جامی از گهر وصف لعل تو</p><p>در گوش شاهدان سخن گوشواره‌ها</p><h2><a id="poem-79798" href="https://ganjoor.net/jami/divanj/vaseta-eghd/ghazal-jv/sh11">شمارهٔ ۱۱</a></h2>
<p>کؤوس الراح دارت خذ ید الساقی و قبلها</p><p>که باشد در کف او قوت جان‌ها قوت دل‌ها</p><p>ز صد سالک سوی مقصد یکی ره برد و باقی را</p><p>شد اندر راه دامنگیر آب و خاک منزل‌ها</p><p>به جان اندر خطر در بحر غواصان پی گوهر</p><p>نشسته از خطر ایمن صدف‌چینان ساحل‌ها</p><p>چه گویم وصف آن شاهد که تا باشد جهان باشد</p><p>حدیثش نقل مجلس‌ها جمالش شمع محفل‌ها</p><p>شتر رقاص گردد بر مغیلان چون شود حادی</p><p>به وصف کعبه وصلش جرش جنبان محمل‌ها</p><p>بریز ای دیده بر خاک مذلت گریه حسرت</p><p>که گل‌های کرامت بردمد روزی ازین گل‌ها</p><p>رخ خدمت متاب از صحبت پیر مغان جامی</p><p>که آنجا می‌شود دفع بلاها حل مشکل‌ها</p><h2><a id="poem-79799" href="https://ganjoor.net/jami/divanj/vaseta-eghd/ghazal-jv/sh12">شمارهٔ ۱۲</a></h2>
<p>شراب لعل باشد قوت جان‌ها قوت دل‌ها</p><p>الا یا ایها الساقی ادرکأسا و ناولها</p><p>چو ز اول عشق مشکل بود و آخر هم چرا گویم</p><p>که عشق آسان نمود اول ولی افتاد مشکل‌ها</p><p>خوشا مستی که هشیار از حرم خیزد ازآن فارغ</p><p>که بود اندر میان راهی و اندر راه منزل‌ها</p><p>ندانم کز کدامین پرده زد حادی نوا کامشب</p><p>ز گلبانگ حدی سیر دگر دارند محمل‌ها</p><p>مزن بر کهنه دلق دُردنوشان زاهدا طعنه</p><p>که در کوی مغان هستند صدرآرای محفل‌ها</p><p>شدم در لای‌های خم فرو هرچند می‌دانم</p><p>که روزی بردمد گل‌های رسوایی ازین گل‌ها</p><p>درین گرداب غم کشتی می از کف منه جامی</p><p>که نتوان جز بدین کشتی گرفتن راه ساحل‌ها</p><h2><a id="poem-79800" href="https://ganjoor.net/jami/divanj/vaseta-eghd/ghazal-jv/sh13">شمارهٔ ۱۳</a></h2>
<p>رفیقان خاک نجد است این نگه دارید محمل‌ها</p><p>که آرد عشق یاران گریه بر آثار منزل‌ها</p><p>به هر منزل بتان دل‌گسل بودی نمی‌دانم</p><p>ازین فرخنده منزل‌ها چرا بستند محمل‌ها</p><p>ز اشک عاشقان بوده‌ست پرگل راهشان اینک</p><p>نشان دست و پای ناقه‌هاشان مانده در گل‌ها</p><p>به هرجایی که بنماید نشانی از کف پایی</p><p>فروریزند اشک از دیده‌ها خونابه از دل‌ها</p><p>چرد گور و گوزن امروز هرجا ساز کردندی</p><p>میان سبزه و گل آهوان شوخ محفل‌ها</p><p>خوش آن کز گریه بودی گرد من دریا و بر حالم</p><p>زدندی قهقهه آن نازنین‌کبکان ز ساحل‌ها</p><p>چرا شد کوف و کرکس کبک و تیهو را خلف یارب</p><p>ز تصریف قضا دارم بسی زینگونه مشکل‌ها</p><p>نویس ازمن به ایشان نامه‌ای از صدق دل جامی</p><p>وضمنها صفاء الود فاختمها و ارسلها</p><h2><a id="poem-79801" href="https://ganjoor.net/jami/divanj/vaseta-eghd/ghazal-jv/sh14">شمارهٔ ۱۴</a></h2>
<p>قومی به هوای حج در قطع بیابان‌ها</p><p>جمعی ز نشاط می در طوف گلستان‌ها</p><p>وین طایفه دیگر با داغ غمت فارغ</p><p>هم از طرب این‌ها هم از طلب آن‌ها</p><p>تا دل به تو شد بسته وز غیر تو بگسسته</p><p>خوردیم بسی خون‌ها کندیم بسی جان‌ها</p><p>تا دامن وصلت را آریم به کف روزی</p><p>ماییم و سر فکرت شب‌ها به گریبان‌ها</p><p>باشد پی هر دردی اندیشه درمانی</p><p>برد از دل ما دردت اندیشه درمان‌ها</p><p>چندان به دلم تیرت جا کرد که بر سینه</p><p>چون سنگ زنم خیزد آواز ز پیکان‌ها</p><p>در راه تو هر پیمان سدیست جدا جامی</p><p>پیمانه می بستان بشکن همه پیمان‌ها</p><h2><a id="poem-79802" href="https://ganjoor.net/jami/divanj/vaseta-eghd/ghazal-jv/sh15">شمارهٔ ۱۵</a></h2>
<p>مجلس پیر مغان است و پر از باده سبوها</p><p>طیب الله بها وقت کرام شربوها</p><p>هر طرف باده به کف درد کشانند نشسته</p><p>احسن الناس نفوسا و قلوبا و وجوها</p><p>عشق بحریست عجب ژرف که از موج پیاپی</p><p>کرده جوهای شگرف است روان از همه سوها</p><p>بجه از جوی و درین بحر فکن کشتی خود را</p><p>که درین بحر شود متحد آخر همه جوها</p><p>ما عجب تشنه جگر رطل گران باده فراوان</p><p>زان به تنگیم که تنگ است دهانها و گلوها</p><p>عاشقان روی کی آرند به خوبان نکو رو</p><p>گر نبینند عیان روی تو را در همه روها</p><p>ما گدایان در میکده هاییم چو جامی</p><p>بارها کرده به دریوزه پر از باده کدوها</p><h2><a id="poem-79803" href="https://ganjoor.net/jami/divanj/vaseta-eghd/ghazal-jv/sh16">شمارهٔ ۱۶</a></h2>
<p>بساط سبزه فکندند کوه و صحرا را</p><p>ز لاله آرزوی جام تازه شد ما را</p><p>کجاست ساقی گلرخ که رنگ لاله دهد</p><p>به بزم گل ز می لعل جام مینا را</p><p>ازان میی که فروغش اگر رسد به سهیل</p><p>عقیق ناب کند سبحه ثریا را</p><p>به طرف باغ نه امروز بزم عیش که هست</p><p>ترانه های عجب بلبلان شیدا را</p><p>می مروق و فصل بهار و صوت هزار</p><p>کجا به توبه شود میل طبع دانا را</p><p>دماغ عقل ز فکر زمانه سوداییست</p><p>پیاله ای دو سه درده علاج سودا را</p><p>به باده وقت خود امروز صرف کن جامی</p><p>گذار با کرم دوست کار فردا را</p><h2><a id="poem-79804" href="https://ganjoor.net/jami/divanj/vaseta-eghd/ghazal-jv/sh17">شمارهٔ ۱۷</a></h2>
<p>جز شمع کافوری مخوان آن سرو سیم اندام را</p><p>کز تن چو پیراهن کشد روشن کند حمام را</p><p>گیسوی مشکین بر تنش گویی نهاده باغبان</p><p>بهر شکار بلبلان بر خرمن گل دام را</p><p>نبود شب مهمانیش حاجت به شمع افروختن</p><p>کز رخ فروغ صبحدم بخشد نماز شام را</p><p>از عام دین و دل برد وز خاص زهد و معرفت</p><p>گسترده دامی خط او تاراج خاص و عام را</p><p>طوق سیه بختی شده در گردن جان لازمم</p><p>تا گرد رویش دیده ام آن خط عنبر فام را</p><p>آرام جانم می برد رفتار تو کو یک زمان</p><p>بنشین و آرامی بده این جان بی آرام را</p><p>گفتار جامی را نشان وصف جمالش پس چه غم</p><p>گر راوی شعرش کند محو از تخلص نام را</p><h2><a id="poem-79805" href="https://ganjoor.net/jami/divanj/vaseta-eghd/ghazal-jv/sh18">شمارهٔ ۱۸</a></h2>
<p>ای خط تو کرده رقم از مشک لوح سیم را</p><p>سر بر خط تو چون قلم خوبان هفت اقلیم را</p><p>تعظیم قبله تا به کی بنمای طاق ابروان</p><p>تا سجده طاعت برم آن قبله تعظیم را</p><p>امسال اگر در طالعم ننهد منجم وصل تو</p><p>از دیده جوی خون کنم هر جدول تقویم را</p><p>چون حرف دانان را رود ز اسرار قرآنی سخن</p><p>نقش خم ابروی تو تأویل بس «حامیم » را</p><p>با داغت ابرهیمیم تا خاست از گل آتشت</p><p>زانسان کز آتش بیش ازین گل خاست ابرهیم را</p><p>زامید و بیم عقبیم شد تیره دل ساقی بیا</p><p>می ده که شویم زین ورق حرف امید و بیم را</p><p>تسلیم حکم عقل را جامی چه سان گردن نهد</p><p>زینسان که تیغ عشق تو زد گردن تسلیم را</p><h2><a id="poem-79806" href="https://ganjoor.net/jami/divanj/vaseta-eghd/ghazal-jv/sh19">شمارهٔ ۱۹</a></h2>
<p>بنازم آن سوار نازنین را</p><p>که برد از کف عنان عقل و دین را</p><p>اگر سلطان جمالش را ببیند</p><p>کند تسلیم او تاج و نگین را</p><p>چو نتوانم که بوسم نعل رخشش</p><p>به هر جا بگذرد بوسم زمین را</p><p>مراآن لطف ساعد گشت نی تیغ</p><p>چو برزد بهر قتلم آستین را</p><p>برآرد صوفی انگشت شهادت</p><p>چو بیند آن لب چون انگبین را</p><p>ز چین زلف چون بنمایدم روی</p><p>به یاد آرم نگارستان چین را</p><p>چو جامی جز رخش را سجده آرد</p><p>بشوید از خوی خجلت جبین را</p><h2><a id="poem-79807" href="https://ganjoor.net/jami/divanj/vaseta-eghd/ghazal-jv/sh20">شمارهٔ ۲۰</a></h2>
<p>بی تو از جان ملالت است مرا</p><p>با تو بنگر چه حالت است مرا</p><p>بی جمال تو گر به مه نگرم</p><p>از خیالت خجالت است مرا</p><p>کرده ام در صف سگانت جای</p><p>بین چه جاه و جلالت است مرا</p><p>عشق گفتی ضلالتیست قدیم</p><p>از تو رو در ضلالت است مرا</p><p>هر چه جز فن عشق و علم نظر</p><p>در حساب جهالت است مرا</p><p>منم آن آینه که از هر رنگ</p><p>داده مهرت صقالت است مرا</p><p>دال زلفت کشید جامی و گفت</p><p>کین به دولت دلالت است مرا</p><h2><a id="poem-79808" href="https://ganjoor.net/jami/divanj/vaseta-eghd/ghazal-jv/sh21">شمارهٔ ۲۱</a></h2>
<p>ای کرده نهان شرم جمال تو پری را</p><p>روی تو خجل ساخته گلبرگ طری را</p><p>بی تو به چمن ریختم از دیده بسی خون</p><p>این است سبب سرخی بید طبری را</p><p>عالم همه در هم شد ازان روز که دادند</p><p>مشاطگی زلف تو باد سحری را</p><p>هرگه که خرامان شده ای برزده دامان</p><p>پا آمده در سنگ ز تو کبک دری را</p><p>از بس که ز تو شهر پر از دام بلا شد</p><p>امکان گذشتن نبود رهگذری را</p><p>حوری نه که روح القدسی کز پی روپوش</p><p>کرده ست به رخ پرده لباس بشری را</p><p>یکرنگی جامی چه شناسی چو ندیدی</p><p>بر چهره کاهیش سرشک جگری را</p><h2><a id="poem-79809" href="https://ganjoor.net/jami/divanj/vaseta-eghd/ghazal-jv/sh22">شمارهٔ ۲۲</a></h2>
<p>بر آستان تو عزیست خاکساران را</p><p>که نیست تخت نشینان و تاجداران را</p><p>به بیقراری زلفت گرفته ایم قرار</p><p>قرارگاه جز این نیست بیقراران را</p><p>ز باغ لطف تو بینیم تازه گلبرگی</p><p>جمال غنچه دهانان و گلعذاران را</p><p>گناه آینه فضل و رحمت است ای شیخ</p><p>مبین به چشم حقارت گناهکاران را</p><p>میار بی خردان را به روی عیب نهان</p><p>که تاب حکم محک نیست کم عیاران را</p><p>سپه به مصطبه بردندی ار خبر بودی</p><p>ز ذوق سلطنت فقر شهریاران را</p><p>ز فیض خاطر جامی نجست بهره حسود</p><p>گیاه خشک ندانست قدر باران را</p><h2><a id="poem-79810" href="https://ganjoor.net/jami/divanj/vaseta-eghd/ghazal-jv/sh23">شمارهٔ ۲۳</a></h2>
<p>زاهدا چند به طاعات مراعات مرا</p><p>طاق محراب تو را کنج خرابات مرا</p><p>تو و مسجد من و میخانه چه خوانی هر دم</p><p>سوی آفتکده از مأمن آفات مرا</p><p>قبله حاجتم ایوان در میکده بس</p><p>برمگردان رخ ازین قبله حاجات مرا</p><p>گشته ام محو حقیقت برو ای واقعه بین</p><p>بردل ساده مکش نقش خیالات مرا</p><p>کی کشم محنت تاریکی ازین گونه که تافت</p><p>نور خورشید رخت از همه ذرات مرا</p><p>سطوت عشق تو گنجایی هیچم نگذاشت</p><p>نه غم نفی بود نی سر اثبات مرا</p><p>به نکونامی زهدم چه ستایی جامی</p><p>چون به بدنامی عشق است مباهات مرا</p><h2><a id="poem-79811" href="https://ganjoor.net/jami/divanj/vaseta-eghd/ghazal-jv/sh24">شمارهٔ ۲۴</a></h2>
<p>کیست کز خون پر رقم بیند رخ زرد مرا</p><p>برتو خواند حرف حرف این نامه درد مرا</p><p>می شود باران اشکم ژاله برکشت امید</p><p>خاصیت اینست دور از تو دم سرد مرا</p><p>دست امید من از دامان وصلت نگسلد</p><p>گر دهد گردون به باد نیستی گرد مرا</p><p>جز دلی ناید برون زاندوه عشقت صد شکاف</p><p>گر شکافی سینه اندوه پرورد مرا</p><p>خوردمی شبها به خواب از لعل تو جام طرب</p><p>برد تاراج غمت هم خواب و هم خورد مرا</p><p>سینه پر مهر تو آوردم از راه عدم</p><p>آه اگر طبع تو نپسندد ره آورد مرا</p><p>داشت سرگردان به سان جامیم فکر جهان</p><p>بند پا شد عشق تو فکر جهانگرد مرا</p><h2><a id="poem-79812" href="https://ganjoor.net/jami/divanj/vaseta-eghd/ghazal-jv/sh25">شمارهٔ ۲۵</a></h2>
<p>رو ای صبا و بگو یار دلستان مرا</p><p>که وعده های دروغ تو سوخت جان مرا</p><p>سرا و خانه ام از طلعت تو روشن بود</p><p>سیاه ساخت فراق تو خان و مان مرا</p><p>فغان همی کنم از داغ هجر تو شب و روز</p><p>ولی چه سود که تو نشنوی فغان مرا</p><p>ز ناله راز نهانم به روی روز افتاد</p><p>بیا ز خاتم لب مهر کن دهان مرا</p><p>چه سان جمال تو بینم اگر نه پاکنی</p><p>به آستین کرم چشم خونفشان مرا</p><p>چراغ شام غمت را فتیله از چه کنم</p><p>چو سوخت فرقت تو مغز استخوان مرا</p><p>غزلسرایی جامی که حسب حال من است</p><p>ترانه ساخت به هر کوی داستان مرا</p><h2><a id="poem-79813" href="https://ganjoor.net/jami/divanj/vaseta-eghd/ghazal-jv/sh26">شمارهٔ ۲۶</a></h2>
<p>نه کوی دوست هوای چمن گذاشت مرا</p><p>نه یاد او هوس انجمن گذاشت مرا</p><p>ربوده بود ز من یار من مرا یا رب</p><p>چه جرم رفت که دیگر به من گذاشت مرا</p><p>گرفتمش سر ره دی پر از سخن دهنی</p><p>روان گذشت و سخن در دهان گذاشت مرا</p><p>ز غصه کوه کنم چرخ بیستون گویی</p><p>درین هنر به دل کوهکن گذاشت مرا</p><p>تنم گداخت ز هجران و جان بسوخت ز شوق</p><p>بلای عشق نه جان و نه تن گذاشت مرا</p><p>مرا چه زهره که گردم ندیم خلوت او</p><p>بس اینکه گرد در خویشتن گذاشت مرا</p><p>چگونه شرح دهم سر عشق او جامی</p><p>که عشق او نه مجال سخن گذاشت مرا</p><h2><a id="poem-79814" href="https://ganjoor.net/jami/divanj/vaseta-eghd/ghazal-jv/sh27">شمارهٔ ۲۷</a></h2>
<p>اژدهای عشق زد زخمی عجب بر دل مرا</p><p>نیست خاطر سوی تریاک و فسون مایل مرا</p><p>نیست تریاک و فسون من بجز جانان که ساخت</p><p>مهرش از صبح ازل در جان و دل منزل مرا</p><p>عمر در تحصیل وصلش رفت و آن حاصل نشد</p><p>وارهان ای هجر ازین تحصیل بی حاصل مرا</p><p>منزل او دور و بر من کوههای بار دل</p><p>کی تواند برد با این بارها محمل مرا</p><p>هستی من شد حجاب او بده ساقی شراب</p><p>تا کند از هستی من یک زمان غافل مرا</p><p>گر نگیرد دست من شاه عرب ای وای من</p><p>اینچنین کاندر عجم مانده ست پا در گل مرا</p><p>جامی آسا غرقه دریای عشق او شدم</p><p>هیچ ازین دریا مبادا روی در ساحل مرا</p><h2><a id="poem-79815" href="https://ganjoor.net/jami/divanj/vaseta-eghd/ghazal-jv/sh28">شمارهٔ ۲۸</a></h2>
<p>ای فکنده عزت حسنت به صد خواری مرا</p><p>از تو خشنودم به هر خواری که می داری مرا</p><p>چیست جرم من که هر گه بار بندی زین دیار</p><p>دیگران را همسفر سازی و بگذاری مرا</p><p>دیدمت در خواب هم آغوش خویش ای کاشکی</p><p>دست دادی یک شب این دولت به بیداری مرا</p><p>چشم آن دارم که چون بر آستانت جان دهم</p><p>هم به خاک آستان خویش بسپاری مرا</p><p>خوان حسنت تا شد از سبزی خط آراسته</p><p>نیست زان خوان بهره ای غیر از جگر خواری مرا</p><p>کم کنم در عشق تو خود را دعای عافیت</p><p>زانکه خاطر خوش بود با این گرفتاری مرا</p><p>شعر خوش برمن جهان را ساخت جامی چون قفس</p><p>شد بلای جان چو طوطی نغز گفتاری مرا</p><h2><a id="poem-79816" href="https://ganjoor.net/jami/divanj/vaseta-eghd/ghazal-jv/sh29">شمارهٔ ۲۹</a></h2>
<p>ماه من گر عیان کند خود را</p><p>قبله عاشقان کند خود را</p><p>او فرشته ست جای آن دارد</p><p>کز نظرها نهان کند خود را</p><p>جرعه نوش لبش به آب حیات</p><p>زنده جاودان کند خود را</p><p>تیر اگر سرو قامتش بیند</p><p>پی خدمت کمان کند خود را</p><p>گر دهد دست شیر گردون را</p><p>سگ آن آستان کند خود را</p><p>چون کند سرمگی غبار رهش</p><p>چشم من سرمه دان کند خود را</p><p>گر تواند به وصف او جامی</p><p>پای تا سر زبان کند خود را</p><h2><a id="poem-79817" href="https://ganjoor.net/jami/divanj/vaseta-eghd/ghazal-jv/sh30">شمارهٔ ۳۰</a></h2>
<p>تا دیده ام چو گل به ته پیرهن تو را</p><p>گلبرگ ناز خوانده ام از لطف تن تو را</p><p>از تار و پود رنجه شود نازنین تنت</p><p>به گر کنند جامه زبرگ سمن تو را</p><p>تو آن بتی که هیچ برهمن به بتکده</p><p>بت را نداشت دوست بدینسان که من تو را</p><p>آن ترک کافری تو که بهر هلاک من</p><p>گردند نامزد ز خطا و ختن تو را</p><p>مژده دهی که جان تو بس نرخ بوسه ام</p><p>پیش آر سر که بوسه زنم بر دهن تو را</p><p>کس نیست کز ترانه تو نیست در سماع</p><p>دستان دیگر است به هر انجمن تو را</p><p>جانان که جان توست ز تو سایه برگرفت</p><p>جامی چه ممکن است دگر زیستن تو را</p><h2><a id="poem-79818" href="https://ganjoor.net/jami/divanj/vaseta-eghd/ghazal-jv/sh31">شمارهٔ ۳۱</a></h2>
<p>سبکدستی کن ای ساقی بده رطل گران ما را</p><p>به خود درمانده ایم از ما زمانی وارهان ما را</p><p>نمی خواهیم کافتد چشم ما بر ما خوشا وقتی</p><p>که سازی در حجاب غیب خویش از ما نهان ما را</p><p>میان ما و تو نبود حجابی جز وجود ما</p><p>بیا یکدم کمر بگشای و بردار از میان ما را</p><p>جمال خود نما تا نیست گردیم از وجود خود</p><p>که هست این نیستی تخم بقای جاودان ما را</p><p>چنان از شوق تو مستیم و در عشق تو مستحرق</p><p>که نی پروای جان مانده ست و نی فکر جهان ما را</p><p>نشان دولت سرمد به نام ما کجا آید</p><p>نکرده از نشانها پاک عشق بی نشان مارا</p><p>نه در کون است منزل عشق را نی در مکان جامی</p><p>رهی بنما برون از عرصه کون و مکان ما را</p><h2><a id="poem-79819" href="https://ganjoor.net/jami/divanj/vaseta-eghd/ghazal-jv/sh32">شمارهٔ ۳۲</a></h2>
<p>نشست اشک روان زنگ محنت از شب ما</p><p>نداد پرتو راحت طلوع کوکب ما</p><p>به نبض جستن ما ای طبیب دست میار</p><p>که سوخت رشته نبض از حرارت تب ما</p><p>سفید گشت چو پنبه ز گریه چشم و ز ضعف</p><p>به پنبه آب چکاند زمانه بر لب ما</p><p>نکرد در دلت ای ماه اثر اگر چه گذشت</p><p>ز نیلگون سپر چرخ تیر یا رب ما</p><p>چو خشت میل سر خم کنیم لیک نماند</p><p>جدا ز بزم تو یک خشتوار قالب ما</p><p>کجاست ساقی گلرخ که از رعونت زهد</p><p>شراب لعل بود داروی مجرب ما</p><p>ز جام مهر مگو جامیا و خم سپهر</p><p>که عار دارد از اینها علو مشرب ما</p><h2><a id="poem-79820" href="https://ganjoor.net/jami/divanj/vaseta-eghd/ghazal-jv/sh33">شمارهٔ ۳۳</a></h2>
<p>بیاکه تا ز تو ای مه تهیست منزل ما</p><p>چراغ و مشعله ندهد فروغ محفل ما</p><p>چه سود روی عبادت به کعبه آوردن</p><p>چونیست قبله روی تو در مقابل ما</p><p>اجل چو محمل ما بندد از جهان باشد</p><p>نوای عشق تو بانگ داری محمل ما</p><p>بهای وصل تو دادیم نقد عمر ولی</p><p>درین معامله بی حاصل است حاصل ما</p><p>چو زیر خاک درین کشتزار جای کنیم</p><p>گیاه مهر تو روید ز دانه دل ما</p><p>ز موج عشق تو دریا شدیم و چرخ کبود</p><p>بود فتاده صدف ریزه ای به ساحل ما</p><p>به تیغ عشق چو جامی ز بود خود رستیم</p><p>هزار جان گرامی فدای قاتل ما</p><h2><a id="poem-79821" href="https://ganjoor.net/jami/divanj/vaseta-eghd/ghazal-jv/sh34">شمارهٔ ۳۴</a></h2>
<p>ای خاک ته کفش تو کحل بصر ما</p><p>کفشی که زنی بر سر ما تاج سرما</p><p>می کن به خبر پرسی ما رنجه لب خویش</p><p>زان پیش که پرسی و نیابی خبر ما</p><p>پیش از حرم کعبه به کوی تو رسیدیم</p><p>کوتاه شد المنة لله سفرما</p><p>سیل مژه از کوی تو خون دل ما شست</p><p>آنجا نپسندید که ماند اثر ما</p><p>دامن همه پر داغ بود خرقه ما را</p><p>زان خون که چکیده ست ز داغ جگر ما</p><p>زاشک و رخ ما در ره خود پای کشی باز</p><p>پیش تو کم از خاک بود سیم و زر ما</p><p>ریزیم به پای تو در نظم چو جامی</p><p>آویزه گوش تو نشاید گهر ما</p><h2><a id="poem-79822" href="https://ganjoor.net/jami/divanj/vaseta-eghd/ghazal-jv/sh35">شمارهٔ ۳۵</a></h2>
<p>ما مرید راه عشقیم و جوانان پیر ما</p><p>التفات خاطر پیران بود تدبیر ما</p><p>زآب چشم ما کند زنجیر سازی باد آه</p><p>تا کشد سرو قدت را پای در زنجیر ما</p><p>«والضحی » باشد کنایت زان دوزخ «والشمس » نیز</p><p>در بیان حسن تو واضح بود تفسیر ما</p><p>خامه بشکستیم و لب بستیم از اسرار عشق</p><p>کان نه در تحریر ما گنجد نه در تقریر ما</p><p>تیر تو غمزه ست و تیر ما دعای نیم شب</p><p>تیر خود انداختی می کن حذر از تیر ما</p><p>گرز جیب گل نیاید نکهت پیراهنت</p><p>باد در گلگشت بستان خار دامنگیر ما</p><p>گربرآن در رفت تقصیری زما اینک رسید</p><p>اشک جامی تا بخواهد عذری از تقصیر ما</p><h2><a id="poem-79823" href="https://ganjoor.net/jami/divanj/vaseta-eghd/ghazal-jv/sh36">شمارهٔ ۳۶</a></h2>
<p>کشته خنجر عشق است دل زنده ما</p><p>غرق جمعیت او وقت پراکنده ما</p><p>بخیه بر وصله پیوند کسان کم زده ایم</p><p>دست تجرید بود بخیه کش ژنده ما</p><p>گر بخندیم مکن عیب که چون غنچه بود</p><p>پرده پوش دل آغشته به خون خنده ما</p><p>نقش تقویم ازل زایچه طالع ماست</p><p>عطف دامان ابد دولت پاینده ما</p><p>چیست درگوش وی از ماه نو این حلقه زر</p><p>گر نه دولت عشق است فلک بنده ما</p><p>هست جوینده چو یابنده ندانیم چراست</p><p>درد نایاب نصیب دل جوینده ما</p><p>جامی آفاق پر است از رقم عشق و هنوز</p><p>هست ازین حرف خجل کلک سرافکنده ما</p><h2><a id="poem-79824" href="https://ganjoor.net/jami/divanj/vaseta-eghd/ghazal-jv/sh37">شمارهٔ ۳۷</a></h2>
<p>ای پریرخ مرو از خانه ما</p><p>رحم کن بر دل دیوانه ما</p><p>در غم عشق تو افسانه شدیم</p><p>بنشین گوش کن افسانه ما</p><p>ازمی عشق چو پیمانه پریم</p><p>لب بنه بر لب پیمانه ما</p><p>گنج حسنی چه طلسم انگیزیم</p><p>که شوی ساکن ویرانه ما</p><p>مست عشقیم و دهد ذوق دگر</p><p>بر رخت نعره مستانه ما</p><p>نور جستیم ز شمع رخ تو</p><p>آتش انداخت به کاشانه ما</p><p>دید جامی سوی خالت گفتی</p><p>کی به هر مرغ رسد دانه ما</p><h2><a id="poem-79825" href="https://ganjoor.net/jami/divanj/vaseta-eghd/ghazal-jv/sh38">شمارهٔ ۳۸</a></h2>
<p>سرود مجلس درد است آه و ناله ما</p><p>حباب خون جگر لاله گون پیاله ما</p><p>به بزم وصل چو شمعیم با تو چرب زبان</p><p>به روغن است فتاده ز تو نواله ما</p><p>به باغ چند تماشای سرو و لاله کنیم</p><p>قد تو سرو بس و عارض تو لاله ما</p><p>فسرده بر رخ ما اشکهاست از دم سرد</p><p>مباد آفت برگ گل تو ژاله ما</p><p>به گرد کعبه چه گردیم چون نشد ز ازل</p><p>بجز حوالی دیر مغان حواله ما</p><p>کهن قباله رندیست دلق ما که زدند</p><p>ز داغ جرعه بتان مهر بر قباله ما</p><p>به پیش نظم تو جامی ز نثر خود خجلیم</p><p>ز نوک کلک تو یک حرف و صد رساله ما</p><h2><a id="poem-79826" href="https://ganjoor.net/jami/divanj/vaseta-eghd/ghazal-jv/sh39">شمارهٔ ۳۹</a></h2>
<p>نهال قد تو آمد عصای پیری ما</p><p>به راستان که مکش سر ز دستگیری ما</p><p>تو را که دیده ز جاه و جمال خویش پر است</p><p>چه التفات به مسکینی و فقیری ما</p><p>تو آفتاب بلندی و ما چو ذره حقیر</p><p>بود بلندی قدر تو از حقیری ما</p><p>ز مهر روی تو گشتیم شاه کشور عشق</p><p>کجا به عقل رسد منصب وزیری ما</p><p>اسیر بند فراقیم مهربانی کو</p><p>که با تو شرح کند محنت اسیری ما</p><p>ندیده ایم جز این سرخرویی از دیده</p><p>که یافت رنگ بقم چهره زریری ما</p><p>جریده رو که گزیر است جامی از همه چیز</p><p>همین ز دولت عشق است ناگزیری ما</p><h2><a id="poem-79827" href="https://ganjoor.net/jami/divanj/vaseta-eghd/ghazal-jv/sh40">شمارهٔ ۴۰</a></h2>
<p>نکرده قید غزالی گره گشایی ما</p><p>گره ز دل نگشاید غزلسرایی ما</p><p>فروغ بزم سخن زآتش دل است آری</p><p>ز آشنایی عشق است روشنایی ما</p><p>صدای صوت مغنی عجب بلند افتاد</p><p>به هرزه پست نشد صیت پارسایی ما</p><p>گدایی ره فقر است کار ما همه عمر</p><p>بس است دست تهی حاصل گدایی ما</p><p>سگان کوی تو خود را همی نهیم لقب</p><p>ببین که تا به حد است خودستایی ما</p><p>زما طریق هدایت مجو که جلوه حسن</p><p>کند به گمرهی عشق رهنمایی ما</p><p>بتان شهر برونند جامی از حد وصف</p><p>به وصفشان نرسد عقل روستایی ما</p><h2><a id="poem-79828" href="https://ganjoor.net/jami/divanj/vaseta-eghd/ghazal-jv/sh41">شمارهٔ ۴۱</a></h2>
<p>غم نیست کافتد از تن فرسوده سر جدا</p><p>غم زان بود که ماند ازین خاک در جدا</p><p>سر بر ندارم از خط حکم تو چون قلم</p><p>گر بند بند من کنی از یکدگر جدا</p><p>از آب دیده گونه رخسار من نگشت</p><p>زردی به شست و شوی نگردد ز زر جدا</p><p>این اشک سرخ نیست که می آیدم ز چشم</p><p>خونابه ایست گشته ز ریش جگر جدا</p><p>گردد میان تو کمر از موی بسته زلف</p><p>کس چون کند میان تو را از کمر جدا</p><p>پرواز راستان سویت از بال همت است</p><p>افتد به خاک تیر چو ماند ز پر جدا</p><p>گفتی که جامی از تو بزودی جدا شوم</p><p>ای کاش جان شود ز تنم زودتر جدا</p><h2><a id="poem-79829" href="https://ganjoor.net/jami/divanj/vaseta-eghd/ghazal-jv/sh42">شمارهٔ ۴۲</a></h2>
<p>کجاست منزلت ای گنج دیریاب کجا</p><p>کجا نشان تو یابم درین خراب کجا</p><p>نهان چو آب حیاتی درین سرای فریب</p><p>کجا وصال تو جویم درین سراب کجا</p><p>لبت به کام رقیبان چگونه آتش شوق</p><p>نشیند از دلم آتش کجا و آب کجا</p><p>به گفت و گوی تو مستغنیم ز نامه و پیک</p><p>خطاب دوست کجا قاصد و کتاب کجا</p><p>ز بس که مست توام روز و شب نمی دانم</p><p>که روز شیب کجا شد شب شباب کجا</p><p>فراق روی تو بر من سیاه ساخت جهان</p><p>کجاست شعشعه نور آفتاب کجا</p><p>بریز خون همه تا تورا نبیند کس</p><p>کجاست روی تو را طاقت نقاب کجا</p><p>به فقر عاریتی دعوت فتوت چند</p><p>سواد اصل کجا گونه خضاب کجا</p><p>جناب پیر مغان جامی آسمان علاست</p><p>کجاست مورد هر سفله آن جناب کجا</p><h2><a id="poem-79830" href="https://ganjoor.net/jami/divanj/vaseta-eghd/ghazal-jv/sh43">شمارهٔ ۴۳</a></h2>
<p>خوش آن منزل که ماهی باشد آنجا</p><p>ز خیل حسن شاهی باشد آنجا</p><p>قبا گرددهزاران خرقه هر جای</p><p>که چون تو کج کلاهی باشد آنجا</p><p>به باغ ار بگذری سرو خرامان</p><p>کم از شاخ گیاهی باشد آنجا</p><p>برآن لب چون کند دل دعوی خون</p><p>زهر چشمم گواهی باشدآنجا</p><p>به کنج عاشقان آ کزتر و خشک</p><p>همین اشکی و آهی باشد آنجا</p><p>ز راه جاه و حشمت پا برون نه</p><p>که درهر گام چاهی باشد آنجا</p><p>گرانی برنتابد کویت آن به</p><p>که جامی گاه گاهی باشد آنجا</p><h2><a id="poem-79831" href="https://ganjoor.net/jami/divanj/vaseta-eghd/ghazal-jv/sh44">شمارهٔ ۴۴</a></h2>
<p>مرا هر لحظه زخمی بر دل از پیکان او بادا</p><p>اگر جانم رود گو رو بقای جان او بادا</p><p>اگر فرمان دهد خطش به خونریز وفاداران</p><p>چو خامه جمله را سربر خط فرمان او بادا</p><p>چو شب بر آستانش سر نهم ذوق غلامی را</p><p>به گردن طوقم از دم سگ دربان او بادا</p><p>به دامانش نشاید کرد کار خون فشان چشمم</p><p>به جاروب مژه فراشی میدان او بادا</p><p>چو از باد خزان باغ و بهار از هم فروریزد</p><p>بهار باغ عمرم غنچه خندان او بادا</p><p>همی رفت از لطافت خوی فشان واندر دعا خلقی</p><p>که کشت ناامیدان خرم از باران او بادا</p><p>بجز وصف جمالش نگذرد بر خاطر جامی</p><p>تماشاگاه جان عاشقان دیوان او بادا</p><h2><a id="poem-79832" href="https://ganjoor.net/jami/divanj/vaseta-eghd/ghazal-jv/sh45">شمارهٔ ۴۵</a></h2>
<p>ز چیست تفرقه مولوی ز جمع کتب</p><p>چه بود جمع کتب چون نکرد رفع حجب</p><p>چو هست هر ورقی زان کتب حجاب دگر</p><p>به چشم ما حجب تو به توست آن نه کتب</p><p>به مصر عشق و محبت کجا عزیز شوی</p><p>نرسته یوسف جان تو از غیابه جب</p><p>جمال عشق نهان است زیر پرده غیب</p><p>و ما سواه علی وجه الجمیل نقب</p><p>به عشق کوش چو عارف شدی به سر جمال</p><p>که عارفان همه لبند و عاشقان لب لب</p><p>طلب مکن خبر بحر و بحریان از من</p><p>که در ربود مرا موج خیز لجه حب</p><p>معاد جان تو جامی ز صورت و معنی</p><p>بغیر عشق نباشد فعد الیه وتب</p><h2><a id="poem-79833" href="https://ganjoor.net/jami/divanj/vaseta-eghd/ghazal-jv/sh46">شمارهٔ ۴۶</a></h2>
<p>بود پاک از رنگها بی شیشه نور آفتاب</p><p>چون به رنگ شیشه ظاهر گشت شد برخود حجاب</p><p>گر نه رنگ شیشه ها گردد حجاب نور او</p><p>سطوت اشراق آن را مشکل آرد دیده تاب</p><p>شد حجاب آیینه نور جمال محتجب</p><p>ان هذا عند اصحاب الحجی شی ء عجاب</p><p>عارفان را طور هستی پاره گشتی چون کلیم</p><p>گر نبودی بر جمال ظاهر از مظهر نقاب</p><p>مظهر از روی تعین گر چه غیر ظاهراست</p><p>آید از روی حقیقت عین ظاهر در حساب</p><p>ظاهر اندر عین مظهر مظهر است این را بدان</p><p>مظهر اندر ذات ظاهر ظاهر است این را بیاب</p><p>آب باشد همچو ظاهر گل چو مظهر فی المثل</p><p>آب اندر گل چه باشد گل گل اندر آب آب</p><p>دعوی وحدت کنی جامی چه باک از مدعی</p><p>از سر انکار و رد گوید سوالت را جواب</p><p>گر نه چون عارف ز یکجا بینی انکار و قبول</p><p>باشد آن دعوی خطا والله اعلم بالصواب</p><h2><a id="poem-79834" href="https://ganjoor.net/jami/divanj/vaseta-eghd/ghazal-jv/sh47">شمارهٔ ۴۷</a></h2>
<p>بده به رسم صبوح ای حریف جام شراب</p><p>که شیخ واقعه بین را گذشت عمر به خواب</p><p>ازان شراب که چون دیده را کند روشن</p><p>وجود کون نماید چنانکه هست سراب</p><p>ازان شراب که از جوش اگر فرود آید</p><p>قباب چرخ شود مضمحل در او چو حباب</p><p>ازان شراب که هر جا بود ز نشوه آن</p><p>هزار عاشق عارف هزار مست خراب</p><p>شدیم پیر و نداریم حسرتی بجز این</p><p>که بی تمتع ازین می گذشت عهد شباب</p><p>بریز بر سرما جرعه ای که آخر دور</p><p>بیاض شیبت خود را به آن کنیم خضاب</p><p>شراب خوردن و مست خراب جان دادن</p><p>سعادت ابد اینست جامیا دریاب</p><h2><a id="poem-79835" href="https://ganjoor.net/jami/divanj/vaseta-eghd/ghazal-jv/sh48">شمارهٔ ۴۸</a></h2>
<p>ابر تنک زند به زمین نرم نرم آب</p><p>نی گرد و نی گل است نه سایه نه آفتاب</p><p>در کوه جام لاله پر از شبنم سحر</p><p>در دشت فرش سبزه تر از رشحه سحاب</p><p>وقت است اگر پیاده به صحرا برون رویم</p><p>دست از عنان ندیده عنا، پای از رکاب</p><p>همره بریم رغم سفیهان شهر را</p><p>ز اسباب عیش هر چه شمارد خرد صواب</p><p>با چند یار پاک ضمیر لطیف طبع</p><p>صافی دل لطیفه شناس دقیقه یاب</p><p>آمیزگارتر به هم از شیر با شکر</p><p>پیوند جویتر به هم از نقل با شراب</p><p>نی تلخ رانده بر لب شیرینشان مزاح</p><p>نی چین فکنده در خم ابرویشان عتاب</p><p>ور دلبری لطیف نماید ز غیب روی</p><p>چون ماه بی نقاب و چو خورشید بی حجاب</p><p>گاهی به آن غمزه خونریز در جدل</p><p>گاهی به این لعل شکربار در خطاب</p><p>آن خود عطیه ایست که در فصلها سخن</p><p>نتوان ادای شکر وصولش به هیچ باب</p><p>جامی دهان ببند که سرد آید این نفس</p><p>اکنون که صبح شیب دمید از شب شباب</p><p>اینها همه سراب و تو بسیار تشنه ای</p><p>بگذر که تشنگی تو ننشاند این سراب</p><p>خود را فکن به قعر محیطی که موج آن</p><p>بحر دو کون را ننهد قدر یک حباب</p><h2><a id="poem-79836" href="https://ganjoor.net/jami/divanj/vaseta-eghd/ghazal-jv/sh49">شمارهٔ ۴۹</a></h2>
<p>فی ایمن الزمان اتی احسن الکتاب</p><p>اعنی مثال عاطفت شاه کامیاب</p><p>یعقوب بن حسن که به امید بزم اوست</p><p>گردان مدام ساغر زرین آفتاب</p><p>با طوق طاعتش سرگردنکشان خوش است</p><p>لازال طوق طاعته مالک الرقاب</p><p>مدحش همین بس است که شست آب تیغ او</p><p>از صفحه زمانه رقمهای ناصواب</p><p>بستم لب از دعاش چو دیدم رفیق او</p><p>از پیشگاه غیب دعاهای مستجاب</p><p>ساقی بیا و در قدح افکن شراب لعل</p><p>زیرا که کار و بار جهان نیست جز سراب</p><p>سیراب ازان سراب نیامد کسی برون</p><p>خوش آن که چون حباب فرو رفت در شراب</p><p>گر نیست شاهدی که به رویش کشیم می</p><p>از روی شاهدان سخن درکشم نقاب</p><p>خاصه ز شاهدسخنی کش دبیر شاه</p><p>بر رخ نهاد جعد مسلسل ز مشک ناب</p><p>جامی که یافت گلشن عمرش به عهد شیب</p><p>از بوی وصل تازه گلی رونق شباب</p><p>لطفی بود که ساقی گلرخ به یک دو جام</p><p>موی سفیدش از می گلگون کند خضاب</p><h2><a id="poem-79837" href="https://ganjoor.net/jami/divanj/vaseta-eghd/ghazal-jv/sh50">شمارهٔ ۵۰</a></h2>
<p>گرم رسد ز زنخدان تو هزار آسیب</p><p>زهی محال که دندان کنم چو سین زان سیب</p><p>ذقن بپوش چو بر من گذر کنی که مباد</p><p>ز برق آه من آن سیب را رسد آسیب</p><p>به زیب جامه چه حاجت تو را که می گیرد</p><p>قبای دلبری از قد جامه زیب تو زیب</p><p>عنان ناز به کف تا سواره بگذشتی</p><p>نماند عقل مرا پای در رکیب شکیب</p><p>نکرد میل به طوبی سرشکم از قد تو</p><p>اگر چه می رود آب از فراز سوی نشیب</p><p>نه ایمنند ز تو طایران سدره نشین</p><p>چنین که حلقه زلفت نهاد دام فریب</p><p>پس از لقای تو جامی همی رمد ز رقیب</p><p>چو کرد خو به فرشته خورد ز دیو نهیب</p><h2><a id="poem-79838" href="https://ganjoor.net/jami/divanj/vaseta-eghd/ghazal-jv/sh51">شمارهٔ ۵۱</a></h2>
<p>عن وصفک ضاقت العبارات</p><p>فی ذاتک طاحت الاشارات</p><p>موجود تویی علی الحقیقه</p><p>باقی نسبند و اعتبارات</p><p>نتوان ز حقیقت تو تعبیر</p><p>بی تشبیهات و استعارات</p><p>شد تلخی دوری از تو بسیار</p><p>کم اجرع هذه المرارات</p><p>ویرانه نشین شدیم تا تافت</p><p>عشق تو عماری از عمارات</p><p>پیغام جفا و جور دادی</p><p>خوشوقت شدیم ازین بشارات</p><p>رنگ رخ و اشک سرخ جامی</p><p>بر درد نهان بود امارات</p><h2><a id="poem-79839" href="https://ganjoor.net/jami/divanj/vaseta-eghd/ghazal-jv/sh52">شمارهٔ ۵۲</a></h2>
<p>ای دو گیسوت شب قدر و برات</p><p>جان فدا کرده برات اهل نجات</p><p>یافت بر خاک درت جا سر من</p><p>نلت من بابک اعلی الدرجات</p><p>سبزه خط تو بالای لب است</p><p>برتر آمد ز شکر قدر نبات</p><p>بعد مرگم به وفا وعده دهی</p><p>می دهم جان به تمنای وفات</p><p>زخم تیغ تو دلم راست دوا</p><p>چون قلم می نکشم سر ز دوات</p><p>سر عرفان طلب از گرمروان</p><p>واقفان را چه وقوف ازعرفات</p><p>شعر جامی و سواد خط او</p><p>ظلمات است و در او آب حیات</p><h2><a id="poem-79840" href="https://ganjoor.net/jami/divanj/vaseta-eghd/ghazal-jv/sh53">شمارهٔ ۵۳</a></h2>
<p>ساقیا چند ذکر موت و حیات</p><p>باده در ده که کل آت آت</p><p>سیآت من است هستی من</p><p>حسناتم ازان خلاص و نجات</p><p>چند جامم بده پی اندر پی</p><p>اذهب السیئات بالحسنات</p><p>پیش خم میم به سجده درآر</p><p>که نمازاست افضل الحرکات</p><p>دهنم را ز غیر باده ببند</p><p>که صیام است احسن السکنات</p><p>واقفم کن به کنج دیر که حج</p><p>لیس الا الوقوف بالعرفات</p><p>تا به کی بانگ هی هی ای صوفی</p><p>می دهد بوی دوری از هیهات</p><p>نامدی هرگز از جهات برون</p><p>کی خبر یابی از برون جهات</p><p>در میخانه جات شد جامی</p><p>نلت والله ارفع الدرجات</p><h2><a id="poem-79841" href="https://ganjoor.net/jami/divanj/vaseta-eghd/ghazal-jv/sh54">شمارهٔ ۵۴</a></h2>
<p>زهی عشق تو را بر کفرو دین پشت</p><p>رخت آتش زده بر جان زردشت</p><p>بود روشن ز رخسار و جبینت</p><p>که تو خورشید و ماهی پشت بر پشت</p><p>به وصف زلف تو کرده دبیران</p><p>سیاهی و قلم زانگشت و انگشت</p><p>به افسون باز نتوان رستن از عشق</p><p>نشاید مشعل صبح از نفس کشت</p><p>به آن غمزه مشو جامی مقابل</p><p>مزن با آن درفش از سادگی مشت</p><h2><a id="poem-79842" href="https://ganjoor.net/jami/divanj/vaseta-eghd/ghazal-jv/sh55">شمارهٔ ۵۵</a></h2>
<p>یا انیس القلوب فی الخلوات</p><p>بک تأوی الوحوش فی الفلوات</p><p>تا نگردد رخ تو قره عین</p><p>لا تقر العیون فی الصلوات</p><p>می هر نشئه نشوه ای دارد</p><p>نشوة العشق اطیب النشوات</p><p>بار عشق تو پشت ما خم کرد</p><p>لا مرور الشهور والسنوات</p><p>درد هجر تو اشک ما خون کرد</p><p>لا مضی العشی والغدوات</p><p>رود از دل حدیث عشق به دل</p><p>نه اسانید دارد آن نه روات</p><p>نیست جامی نوشتنی غم عشق</p><p>نامه طی کن بسوز کلک و دوات</p><h2><a id="poem-79843" href="https://ganjoor.net/jami/divanj/vaseta-eghd/ghazal-jv/sh56">شمارهٔ ۵۶</a></h2>
<p>ما رند و عاشقیم و نظرباز و می پرست</p><p>بر ما حرام جز می و معشوق هر چه هست</p><p>زاهد کشید بر صف خمهای باده سنگ</p><p>یا رب مباد بر صف این پردلان شکست</p><p>در انتظار روی تو بودم نشسته دوش</p><p>تا وقت صبح آیینه جام می به دست</p><p>پنداشتم که لمعه نور جمال توست</p><p>از هر طرف ستاره درخشید و برق جست</p><p>عالیتر است همت رندان ز شیخ شهر</p><p>آری بود بسی به جهان زین بلند و پست</p><p>ما را چه طاقت تو که بر کوه سنگ تافت</p><p>یک پرتو از جمال تو دیگر کمر نبست</p><p>جامی که داشت باده پرستی همیشه کار</p><p>پیمان شکست و باز پی کار خود نشست</p><h2><a id="poem-79844" href="https://ganjoor.net/jami/divanj/vaseta-eghd/ghazal-jv/sh57">شمارهٔ ۵۷</a></h2>
<p>گنج جمالی و کاینات خرابت</p><p>شاهد غیبی و آب و خاک نقابت</p><p>مست تو بودم هنوز مبدع فطرت</p><p>دست فراغت نشسته از گل و آبت</p><p>جان و دلم تازه شد ز وعده وصلت</p><p>خاصیت آب یافتم ز سرابت</p><p>نازکنان شب خیال تو به من آمد</p><p>گفتمش ای جان فدای ناز و عتابت</p><p>ملک وجودم گرفت عشق تو یکسر</p><p>گفت اذا عمت البلیة طابت</p><p>روی به عشق آر جامی از همه عالم</p><p>تا بنماید طریق صدق و صوابت</p><p>کشف حجاب از کتاب عقل چه جویم</p><p>چون ز ورقهاش تو به توست حجابت</p><h2><a id="poem-79845" href="https://ganjoor.net/jami/divanj/vaseta-eghd/ghazal-jv/sh58">شمارهٔ ۵۸</a></h2>
<p>پیش ازان دم که قلم نقش کند حرف نخست</p><p>داشت طفل دل من لوح وفای تو درست</p><p>کار بر خسته دلان همچو قبا تنگ مگیر</p><p>گرچه بر قامت تو خلعت حسن آمده چست</p><p>اشک خود را ز نظر غرقه به خون می رانم</p><p>که چرا چشم من از خاک کف پای تو شست</p><p>چند گویی که چو وصلم نشود یافت مجوی</p><p>تا مرا تاب و توان هست تو را خواهم جست</p><p>نیست در بادیه عشق نظر لیلی را</p><p>جز بر آن لاله که با داغ دل مجنون رست</p><p>گر کشم بی تو ز بدبختی خود صد سختی</p><p>حاش لله که شود رابطه عشق تو سست</p><p>گفته ای بی طلب از من مطلب جامی کام</p><p>آه و صد آه که مطلوب و طلب هردو ز توست</p><h2><a id="poem-79846" href="https://ganjoor.net/jami/divanj/vaseta-eghd/ghazal-jv/sh59">شمارهٔ ۵۹</a></h2>
<p>گدای کوی خرابات پل برهنه چراست</p><p>اگر نه کفش زده فقر او به فرق غناست</p><p>به پشت پای زده راحت دو عالم را</p><p>ازان چه باک که خارش خلیده در کف پاست</p><p>اگر نه شکر تک و پوی راه فقر کند</p><p>شکاف پاشنه او دهان گشاده چراست</p><p>نشان گمشدگان می دهد به راه نجات</p><p>نشان پاش که بر خاک راه مانده به جاست</p><p>به فقر اوست به پا تخت شاه ازان چه غمش</p><p>که شه ز تخت به تعظیم او به پای نخاست</p><p>عصا زنان به در شه رود گدا آری</p><p>ستون خیمه اقبال اوعصای گداست</p><p>عبا که بر تن جامی ز خون دل شده آل</p><p>رسیده خلعت فقرش به دوش زآل عباست</p><h2><a id="poem-79847" href="https://ganjoor.net/jami/divanj/vaseta-eghd/ghazal-jv/sh60">شمارهٔ ۶۰</a></h2>
<p>گفتم به قامتت ز کجی خوشتر است راست</p><p>کرد ابرویت ز گوشه اشارت که این خطاست</p><p>مایل به ابروی تو شدم قد دلکشت</p><p>گفتا ز راست میل تو سوی کجی چراست</p><p>کج آن توست و راست هم ای شاه نیکوان</p><p>گر خاست فتنه ای ز کج و راست از تو خاست</p><p>گر دارد ابرویت کجی عین راستیست</p><p>با راستی قامت تو خود کجی کجاست</p><p>من نی کجم نه راست مرا هر صفت که هست</p><p>عاریتیست وان به حقیقت همه تو راست</p><p>پشت من از تخیل ابروی توست کج</p><p>طبع من از تصور بالای توست راست</p><p>جامی چو راستی و کجی جمله از تو دید</p><p>بهر تو خواست هر کجی و راستی که خواست</p><h2><a id="poem-79848" href="https://ganjoor.net/jami/divanj/vaseta-eghd/ghazal-jv/sh61">شمارهٔ ۶۱</a></h2>
<p>بی جمالت صوت مطرب مایه درد و غم است</p><p>بی رخ گل نغمه بلبل نفیر ماتم است</p><p>کی به قانون طرب گردد مرا آهنگ راست</p><p>اینچنین کز بار دل چون چنگ پشت من خم است</p><p>بر رخت خوی هست عکس قطره های اشک من</p><p>یا چکیده بر سمن باران و برگل شبنم است</p><p>درد هجران را نباشد نسبتی با رنج مرگ</p><p>درد هجران روزگاران رنج مردن یکدم است</p><p>هر طبیبی راکه پرسیدم علاج عشق گفت</p><p>درد عاشق بی مداوا داغ او بی مرهم است</p><p>خانه ام را سقف غم دیوار محنت در بلاست</p><p>کس چنین خانه ندیده تا بنای عالم است</p><p>عاشقان بسیار داری گر چه جامی از همه</p><p>کم بود در دام تو چون او گرفتاری کم است</p><h2><a id="poem-79849" href="https://ganjoor.net/jami/divanj/vaseta-eghd/ghazal-jv/sh62">شمارهٔ ۶۲</a></h2>
<p>چشم منی بر همه کس روشن است</p><p>خانه تو خانه چشم من است</p><p>سینه ز تو روزن و چشم دلم</p><p>بهر تماشای تو بر روزن است</p><p>دل به درت محرم و جان نیز هم</p><p>محنت هجر تو همه بر تن است</p><p>زاد دو صد غم شب هجر توام</p><p>راست بود آنکه شب آبستن است</p><p>سوخته هجر تو و کنج غم</p><p>زاویه گلخنیان گلخن است</p><p>زآتش تو خرمن خوبان بسوخت</p><p>خال تو یک دانه ازان خرمن است</p><p>قاعده عشق ز جامی طلب</p><p>زانکه درین مسئله صاحب فن است</p><h2><a id="poem-79850" href="https://ganjoor.net/jami/divanj/vaseta-eghd/ghazal-jv/sh63">شمارهٔ ۶۳</a></h2>
<p>رخت روز طرب را بامداد است</p><p>سر زلفت شب غم را سواد است</p><p>تویی کعبه به هر شهری که باشی</p><p>چو مکه نام آن خیر البلاد است</p><p>ز آه چون عمود آتشم چرخ</p><p>به هر شب چون « ارم ذات العماد» است</p><p>نکو دار اعتقاد ای دل به خوبان</p><p>که رأس المال صوفی اعتقاد است</p><p>در اقلیم عدم رو کرده جانم</p><p>ز تو در آرزوی خیرباد است</p><p>در افسون خوانی دل خال و زلفت</p><p>یکی شاگرد و دیگر اوستاد است</p><p>سگت بگذار گو رسم دویی را</p><p>که جامی در مقام اتحاد است</p><h2><a id="poem-79851" href="https://ganjoor.net/jami/divanj/vaseta-eghd/ghazal-jv/sh64">شمارهٔ ۶۴</a></h2>
<p>بیا که دل ز غمت خون و دیده پر خون است</p><p>ببین ز دیده پر خون که حال دل چون است</p><p>نبود عاشق لیلی بغیر یک مجنون</p><p>تو را به هر سر مویی هزار مجنون است</p><p>مرا که حال دگرگون شد از کشاکش هجر</p><p>عجب مدار اگر اشک من جگرگون است</p><p>سخن ز حد مبر ای محتسب که مستی من</p><p>نه از پیاله خورشید و خم گردون است</p><p>بریخت شوق تو خون دلم ز دیده بلی</p><p>رود شراب ز سر چون ز ساغر افزون است</p><p>چه سان روم ره معنی که خون گرفته دلم</p><p>خراب صورت مطبوع و شکل موزون است</p><p>به عشق طعنه جامی مزن که عاشق را</p><p>عنان دل ز کف اختیار بیرون است</p><h2><a id="poem-79852" href="https://ganjoor.net/jami/divanj/vaseta-eghd/ghazal-jv/sh65">شمارهٔ ۶۵</a></h2>
<p>گوهر عشق تو را دل صدف است</p><p>ناوک درد تو را جان صدف است</p><p>بحر اسرار شناسد خود را</p><p>شیخ مغرور که بادش به کف است</p><p>رخنه تیغ جفایت به سرم</p><p>کنگر افسر جاه و شرف است</p><p>می رسد راحتم از سیلی فقر</p><p>ناله از دست تهی کار دف است</p><p>عیش سازان و شراب و لب کشت</p><p>چشم عارف نه بر آب و علف است</p><p>جامی از اهل ولا همت خواه</p><p>گرد تو گرچه بلا بسته صف است</p><p>کار هر کس نبود صف شکنی</p><p>شیر این معرکه شاه نجف است</p><h2><a id="poem-79853" href="https://ganjoor.net/jami/divanj/vaseta-eghd/ghazal-jv/sh66">شمارهٔ ۶۶</a></h2>
<p>آنچه در عشق توأم دمبدم است</p><p>رنج بر رنج و الم بر الم است</p><p>شاد باد از تو دل پر هوسان</p><p>گر من از غصه بمیرم چه غم است</p><p>نیست برمن ستم از تیغ تو زخم</p><p>می زنی بر دگران آن ستم است</p><p>گر کنی میل به دینار و درم</p><p>آنم از دولت عشقت چه کم است</p><p>دلم از داغ غمت پر دینار</p><p>جیبم از سیم مژه پر درم است</p><p>در حریم تو دل سخت بتان</p><p>زیر پا بیش زریگ حرم است</p><p>سر نپیچد ز سگانت جامی</p><p>خدمت اهل وفا مغتنم است</p><h2><a id="poem-79854" href="https://ganjoor.net/jami/divanj/vaseta-eghd/ghazal-jv/sh67">شمارهٔ ۶۷</a></h2>
<p>دلم رابا کس آرامی نمانده ست</p><p>بجز ناکامیم کامی نمانده ست</p><p>به راه کام پای همتم را</p><p>مجال رفتن گامی نمانده ست</p><p>اگر من بی سرانجامم عجب نیست</p><p>جهان را هم سرانجامی نمانده ست</p><p>به شاخ آدمیت میوه انس</p><p>چه جای پخته چون خامی نمانده ست</p><p>مه نو می کند بر چرخ اشارت</p><p>کزین خمخانه جز جامی نمانده ست</p><p>ز باده خالی است آن جام یعنی</p><p>حریف باده آشامی نمانده ست</p><p>مبر در سلک هستی نام جامی</p><p>کزان مسکین بجز نامی نمانده ست</p><h2><a id="poem-79855" href="https://ganjoor.net/jami/divanj/vaseta-eghd/ghazal-jv/sh68">شمارهٔ ۶۸</a></h2>
<p>خانه دل خراب کرده توست</p><p>چشمه جان سراب کرده توست</p><p>خورد را چشم او ندیده به خواب</p><p>هر که بی خورد و خواب کرده توست</p><p>زاشک نومیدی و نم حسرت</p><p>دیده تر پر آب کرده توست</p><p>گر چه مویم سفید گشت چو شیر</p><p>چهره از خون خضاب کرده توست</p><p>تا تو رند و شرابخواره شدی</p><p>دل خلقی کباب کرده توست</p><p>چشم گریان من ز عکس لبت</p><p>ساغر پر شراب کرده توست</p><p>جامی و شعر خوش توو دشنام</p><p>شعرهایش جواب کرده توست</p><h2><a id="poem-79856" href="https://ganjoor.net/jami/divanj/vaseta-eghd/ghazal-jv/sh69">شمارهٔ ۶۹</a></h2>
<p>لاله بین در بیستون چون غرق خون افتاده است</p><p>گویی ازکان آتشین لعلی برون افتاده است</p><p>نی غلط کردم که از سوز درون کوهکن</p><p>شعله در دامان کوه بیستون افتاده است</p><p>چون رهم از زلف مشکینت که در هر حلقه اش</p><p>صد دل دانا به زنجیر جنون افتاده است</p><p>روزم از بی مهریت شب گشت و آن شب را شفق</p><p>بر رخ زردم سرشک لاله گون افتاده است</p><p>بار هجران تو چون سنجم که این بار گران</p><p>از ترازوی قیاس من فزون افتاده است</p><p>دل که می تابد بر او رویت ز راه دیده هست</p><p>خانه ای کز روزن آن مه درون افتاده است</p><p>طوقداران غمت گردنکشان عالمند</p><p>در میان آن همه جامی زبون افتاده است</p>
</body></html>