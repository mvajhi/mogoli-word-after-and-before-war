<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قصاید - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80685" href="https://ganjoor.net/jami/divanj/khatema-hayat/ghaside-kj/sh1">شمارهٔ ۱ - فی توحیده سبحانه و تعالی</a></h2>
<p>آن که تسبیح حصا بر صدق او آمد گوا</p><p>گاه احصای ثنایت گفته لا احصی ثنا</p><p>چون درین احصا حصاآسا نیم گویا به صدق</p><p>به که بندم راه گویایی چو صدیق از حصا</p><p>عد نعمایت چه حد من چو حکمت درازل</p><p>ساخت شرط « ان تعدوا» را ز« لا تحصوا» جزا</p><p>تاج استغنا و نعلین سلوک راه فقر</p><p>دادیم غرقم در انعام تو از سر تا به پا</p><p>هر سر مو بر تن ار گردد زبانی شکر گوی</p><p>کی توانم کردن از شکرت سر مویی ادا</p><p>شکر هر نعمت چو باشد نعمت دیگر خرد</p><p>غیر عجز این راه را مشکل که یابد منتها</p><p>باشد از ادراک ما تا ذات تو صد ساله راه</p><p>وانقدر دیگر بود از نطق تا ادراک ما</p><p>چون بود از نطق ما تا ذات تو راه این همه</p><p>وصف ذاتت حدنطق ما کجا باشد کجا</p><p>گر زبان خود به کام اندر کشد جامی رواست</p><p>چون نگردد از زبان در وصف تو کامش روا</p><h2><a id="poem-80686" href="https://ganjoor.net/jami/divanj/khatema-hayat/ghaside-kj/sh2">شمارهٔ ۲ - مناجات</a></h2>
<p>آیا کاشف الاسرار و یا فائض الانوار</p><p>ویا مقصد الابرار و یا مونس الاحرار</p><p>منم مانده گرفتار بدین نفس خطاکار</p><p>به رحمت نگهم دار ازین دشمن غدار</p><p>ایا غافر من تاب و یا مؤیل من آب</p><p>ویا حاضر من غاب و یا جابر من خاب</p><p>منم روی در اسباب ز غفلت شده بی تاب</p><p>کرم کن که ازین خواب رهم با دل بیدار</p><p>لک الرحمة و الجود بک العالم موجود</p><p>به نورک مشهود له وجهک مسجود</p><p>دل من که نپیمود بجز راه تو تا بود</p><p>ندارد ز تو مقصود بجز دولت دیدار</p><p>ایا مبدع الارواح و یا خالق الاشباح</p><p>ویا فالق الاصباح فؤادی بک یرتاح</p><p>بود لطف تو مفتاح پی مخزن افراح</p><p>سزد نور تو مصباح درین موطن اکدار</p><p>فؤادی بک مسرور علی حبک مفطور</p><p>ودادی لک موفور ولا کذب و لا زور</p><p>خوش آن عاشق مهجور که همچون من رنجور</p><p>ز پندار خودی دور کشد بر در تو بار</p><p>آیا ماحی الاثام و یا شافی الاسقام</p><p>احاطت بی الالام و ضاقت لی الایام</p><p>ندارم ز تو آرام دلم ده چو زنم گام</p><p>که آسان سوی انجام برم این ره دشوار</p><p>ایا اجود من جاد و یا اجید الاجیاد</p><p>لک الوعد و الایعاد بالاذیاء و الابعاد</p><p>درین معصیت آباد ز هر معصیت آزاد</p><p>مبادم به دل شاد بجز طاعت تو کار</p><p>ایا منجح الامال ویا مصدر الافعال</p><p>ویا مجری الاقوال علی احسن الاحوال</p><p>ز هر جاه و ز هر مال بود بر توام اقبال</p><p>جز این سایر اعمال بود مایه ادبار</p><p>ایافخر ذوی التاج و یا ذخر من احتاج</p><p>هبوطی لک معراج و نوری بک وهاج</p><p>زمن بنده محتاج مبر عمر به تاراج</p><p>درین لجه مواج درین قلزم زخار</p><p>ایا خالق الافلاک اطاعت لک الاملاک</p><p>بلاوصمة اشراک فحاشای و حاشاک</p><p>که با نفس هوسناک دل از نقش خرد پاک</p><p>چو جامی شده بیباک رسانم به تو آزار</p><h2><a id="poem-80687" href="https://ganjoor.net/jami/divanj/khatema-hayat/ghaside-kj/sh3">شمارهٔ ۳ - فی نعت النبی صلی الله علیه و سلم</a></h2>
<p>نگار من شتر انگیخت رو به حجره من</p><p>پذیره شترش رفت جان ز حجره تن</p><p>ز حجره چون شترش دیده شد قطار سرشک</p><p>چو سرخ مو شتران قطره زد ز حجره من</p><p>زند ز حجره مرا سیل خون دل شترک</p><p>ز حجره کی شترش را رسم به پیرامن</p><p>چگونه پی برم از حجره راست تا شترش</p><p>که تا ویم بود از حجره صد شتر گردن</p><p>زدن به حجره درون زان شتر سوار نفس</p><p>به بام حجره بود از شتر نشان جستن</p><p>گر او شتر به در حجره ام بخواباند</p><p>شتر صفت شوم او را ز حجره زانو زن</p><p>به سوی حجره من تافت چون زمام شتر</p><p>به حجره ام شتر صبر کرده پاره رسن</p><p>ربود حلم شتر حجره کرد گربه غم</p><p>ز حجره ام ز شتر گربه های دور زمن</p><p>ز حجره تا به شتر شد سوار گشت غمش</p><p>مقیم حجره جان از شترسرای بدن</p><p>شکاف حجره دل در شتر سراش زنم</p><p>شترسراش سزد حجره مرا گلشن</p><p>اگر دهد به من حجرگی مهار شتر</p><p>به پیش اشترش از حجره برزنم دامن</p><p>چو کف زنان شترش سرزند به حجره مرا</p><p>شود به حجره تنم زان شتر سفید کفن</p><p>به حجره از شترش صبح دولتم تابد</p><p>چو از کف شترش حجره ام شود روشن</p><p>به حجره ام شترش را اگر بود سر وصل</p><p>کنم ز خار شتر حجره را پر از سوزن</p><p>ز دیده زد شتر غم به حجره دل چوک</p><p>شتر که دید که در حجره آید از روزن</p><p>شتر بزرگ و مرا حجره نیک تنگ ببین</p><p>که چون به حجره تنگ آن شتر گرفت وطن</p><p>به زیر ران شترم عنکبوت حجره بس است</p><p>به حجره آن شترم گو چو عنکبوت متن</p><p>به حجره زان شترم دل گرفت به که شوم</p><p>ز حجره بر شتر از بهر کعبه بارفکن</p><p>ز حجره بار به پشت شتر نهم که بود</p><p>شتر نشیمن شادی و حجره بیت حزن</p><p>بنای حجره کنم بر شتر که می نبرم</p><p>ز حجره جز به شتر ره به هیچ ربع و دمن</p><p>کجاوه حجره دل کش بود به پشت شتر</p><p>خوش آن که بر شتر آن حجره را کند مسکن</p><p>شتر چو قصر و کجاوه چو حجره است ز قصر</p><p>به حجرگی چو شتر حجره گشته آبستن</p><p>چو بار حمل بود حجره را به پشت شتر</p><p>به جای حجره چرا می کند شتر شیون</p><p>دمد ز حجره به پشت شتر گل طربم</p><p>چو حجره کش شتر من شود مغیلان کن</p><p>به قصد حجره حرامی شتر جهانده چو تیر</p><p>شتر نموده به ره بهر پاس حجره مجن</p><p>برای حجره درای شتر کشیده فغان</p><p>شتر به حجره چو رانده عرابی از مکمن</p><p>ز بار حجره شتر کرده پشت و پهلو ریش</p><p>به بام حجره به بوی شتر نشسته زغن</p><p>ز استخوان شتر حجره کرده مور به راه</p><p>شتر به گام بر آن مور گشته حجره شکن</p><p>شتر به حجره کعبه رسید گو روکن</p><p>به حجره گاه شتر مرکب مدینه عطن</p><p>شتر به حجره او ران که بسته اند دهان</p><p>به پیش حجره اش از مستی اشتران فتن</p><p>شتر به حجره او ران که از زمام سخط</p><p>شتردلان گنه راست حجره اش مأمن</p><p>شتر به حجره گه او کشان چنانکه کلیم</p><p>شتر کشید ز حجره به وادی ایمن</p><p>ز حجره کن شتران بلا پناه آرش</p><p>به حجره کانجا اشتر رود به پرویزن</p><p>به طیب خلق به هر حجره ای که راند شتر</p><p>توان به اشتر ازان حجره برد مشک ختن</p><p>شتر شتر برکاتش به حجره حجره رسید</p><p>شتر به حجره او زان نراند ویس قرن</p><p>ز حجره گشت عفش عفو صد شتر عصیان</p><p>به حجره در چو شتر شد پی حسین و حسن</p><p>اگر به حجره وگر بر شتر بود سزدش</p><p>پلاس حجره و حلس شتر ز برد یمن</p><p>به برزن از شتر او چو حجره یابد پی</p><p>برد پی شترش حجره رشک بر برزن</p><p>سخن چه حد تو جامی ز حجره و شترش</p><p>ز حجره و شترش بازکش زمام سخن</p><p>مکن درون شتر نعت او به حجره نطق</p><p>که حجره تنگ نماید شتر عظیم بدن</p><p>ز حجره و شترش دم مزن تو گلخنیی</p><p>رواستخوان شترکش به حجره گلخن</p><p>به سوی حجره خود روبهی کشید شتر</p><p>کا تا به حجره درآرد شتر به حیله و فن</p><p>شتر ز حجره او با هزار حلم و سکون</p><p>رمید چون شتران یقین ز حجره ظن</p><p>نه خرد شد شتر از مکر او نه حجره بزرگ</p><p>شتر گرفت شتربان و حجره را دشمن</p><p>حدیث این شتر و حجره را چو کردی گوش</p><p>ز قصه شتر و حجره اش ببند دهن</p><p>بزرگوار خدایا به حجره و شترش</p><p>که حجره سدره وش است و شتر براق سنن</p><p>که ریز صد شتر را حتم به حجره روح</p><p>ز حجره دار و شتربان او به سر و علن</p><h2><a id="poem-80688" href="https://ganjoor.net/jami/divanj/khatema-hayat/ghaside-kj/sh4">شمارهٔ ۴ - القصائد</a></h2>
<p>سحر چو بر دل من تافت نور صبح نشور</p><p>صدای صیحه قوموا شنیدم از دم صور</p><p>ز خواب جستم ازان صیحه و درآن جستن</p><p>مرا به خیمه ابداعیان فتاد عبور</p><p>به هم نشسته گروهی مقدسان دیدم</p><p>ز قید صورت و بی قیدی هیولی دور</p><p>نه از وظیفه تسبیحان رسیده ملال</p><p>نهدر طریقه تقدیسشان فتاده فتور</p><p>درآن میانه یکی دیدم از همه ممتاز</p><p>که انس و جن همه زو کردی استفاضه نور</p><p>خطاب کرد که جامی تو را چه افتاده ست</p><p>که مست و بی خبر افتاده ای ز جام غرور</p><p>خوشی به لذت مستی همی نیندیشی</p><p>که هر که مست شد افتد به عاقبت مخمور</p><p>گریزی از خطر این جهان ولی هرگز</p><p>به خاطرت خطر آن جهان نکرده خطور</p><p>به خود تصور آن بینمت که روضه خلد</p><p>پر است بهر مراعات تو ز حور و قصور</p><p>برون کن از دل خود این تصور باطل</p><p>نبرده رنج عمل مزد کی برد مزدور</p><p>مثال همت والای توست رفعت قصر</p><p>جزای خوبی اعمال توست صورت حور</p><p>ز کار و گشت تو هست از تو هر که هست ملول</p><p>ز خوی زشت تو هست از تو هر چه هست نفور</p><p>به کوه در نتواند چریدن از تو وحوش</p><p>به بال و پر نتواند رهیدن از تو طیور</p><p>ز دست تو همه خایف مهللان هوا</p><p>ز شست تو همه هارب مسبحان بحور</p><p>رود به غارت تو تا دهان کنی شیرین</p><p>ذخیره ای که نهد از برای دی زنبور</p><p>به قصد قوت شهوت که خاک بر سر آن</p><p>برآوری به جفا مغز از سر عصفور</p><p>به شرب باده چه چسبیده ای مدام مشو</p><p>بدین مثابه شلایین شیره انگور</p><p>خوشی به نغمه طنبور گویمت رمزی</p><p>که از شنیدن آن ماتم تو گردد سور</p><p>تن تو هست چو طنبور تار آن رگ جان</p><p>بزودیت شود این تار پاره زان طنبور</p><p>غریب تر ز همه اینکه هرگزت نبود</p><p>ز غیر شعر شعار و بغیر شعر شعور</p><p>به فکر قافیه روزی که سر به جیب کشی</p><p>کنی ز تیرگی آن روز را شب دیجور</p><p>گهی به مدح کنی وصف مدخلی حاتم</p><p>گهی ز خجل نهی نام سفله ای مغفور</p><p>گهی ز کنم عدم دلبری خیال کنی</p><p>که باشد از نظر حس وجود او مستور</p><p>به هرزه گویی خود حسن او دهی شهرت</p><p>به عشقبازی او نام خود کنی مذکور</p><p>دوصد غزل به زبان مغنی و قوال</p><p>به شرح عشق خود و حسن او کنی مشهور</p><p>نه عاشق است درین گفت و گوی نی معشوق</p><p>نه ناظر است درین جست و جوی نی منظور</p><p>درین تصور کاذب که خواندت صادق</p><p>درین تخیل فاسد که داردت معذور</p><p>فروگرفت تو را ضعف شیب سرتاپای</p><p>چرا به قوت و حول جوانیی مغرور</p><p>هوای وصل جوانان و مهر روی بتان</p><p>نکرد بر دل تو سرد موی چون کافور</p><p>گذشت عمر و به حیرت درم که چون دل تو</p><p>نشد ملول ز آمد شد سنین و شهور</p><p>چو نیست روی در افزونیت چه سود تو را</p><p>ازین تمادی اعصار و امتداد دهور</p><p>ازین جواهر حکمت چو گوش من پرگشت</p><p>شدم خزاین اسرار غیب را گنجور</p><p>گشاده شد به دلم روزنی ز روضه صدق</p><p>به نور گشت بدل تیرگی عالم زور</p><p>نمود پرتو آن نورم از صحیفه عمر</p><p>شرور نامتناهی ذنوب نامحصور</p><p>زکار و بار خودم خوار و شرمسار چنان</p><p>که نیست شمه ای از شرح آن مرا مقدور</p><p>به شرمساری و خواری فتاده ام اینک</p><p>دلی شکسته تنی خسته خاطری رنجور</p><p>علاج رنج خود اکنون جز این نمی دانم</p><p>که معتذر ز گناهان و معترف به قصور</p><p>برم پناه به درگاه کردگار کریم</p><p>فانه لرئوف وللعباد غفور</p><p>چو افتدم به دل از حسن ظن به فضل ازل</p><p>که شد ذمایم اعمال من همه مغفور</p><p>کنم وظیفه اوقات خالی از اکدار</p><p>دعای دولت شاهی مظفر منصور</p><p>سپهر مرتبه یعقوب بن حسن که بر اوست</p><p>رسوم شاهی و آثار سلطنت مقصور</p><p>شهنشهی که چو نوشیروان به دورانش</p><p>ز یمن عدل جهان خراب شد معمور</p><p>ز فرش مجلس او قطعه ای بساط نشاط</p><p>ز قصر عشرت او غرفه ای سرای سرور</p><p>کجاست تا نگرد در کمند او بهرام</p><p>هر آرزو که ازین صیدگاه برد به گور</p><p>به گوش دهر نوای ثنای او کم نیست</p><p>ز طیب لهجه داوود در ادای زبور</p><p>بود عواقب او در ره هدی محمود</p><p>بود مساعی او در طریق دین مشکور</p><p>بر ارتکاب مآثر جبلتش مجبول</p><p>براکتساب مفاخر طبیعتش مفطور</p><p>عروس ملک چو شیرینش آمده به کنار</p><p>نجسته چاره وصلش چو خسرو از شاپور</p><p>قیاس همت او با محیط گردون هست</p><p>فضای ملک جم و تنگنای دیده مور</p><p>سیاستش نه به حکم طبیعت است آری</p><p>مصون زمنقصت دود باشد آتش طور</p><p>کمر به خدمت او بستن است خوبان را</p><p>نتیجه ای که شود ظاهر از اناث و ذکور</p><p>بود ز ماتم بی سور حاسدش مجروح</p><p>به جان خطر بودش زین جراحت ناسور</p><p>بجز کرم نبود مقتضای همت او</p><p>بر اختیار کرم هست گوییا مجبور</p><p>به صورت عمل و اعتقاد چون فردا</p><p>برآوردند سر از خاک خفتگان قبور</p><p>نیافت هرکه ز حبش کمال انسانی</p><p>عجب نباشد اگر دیو و دد شود محشور</p><p>جهان پناها هرچند پیش ازین شده است</p><p>به دفتر سخنم مدح خسروان مسطور</p><p>برفت قوت طبع جوانیم امروز</p><p>ز عقل پیر به مداحی توام مأمور</p><p>چو بر جواهر منظومم اقتدار نماند</p><p>فشاندم از خوی خجلت لالی منثور</p><p>بود وظیفه پیران دعای شاه جوان</p><p>پی مصالح ملک و منافع جمهور</p><p>نه دست شغل زدن در مدیح او زانسان</p><p>که هست دستخوش حرص و آز را دستور</p><p>همیشه تا که درین کوچگه نیارامند</p><p>وفود غیب ز آمد شد ودود و صدور</p><p>مقر عز تو تخت و جلالتی بادا</p><p>که دمبدم رسدش تازه دولتی به ظهور</p><h2><a id="poem-80689" href="https://ganjoor.net/jami/divanj/khatema-hayat/ghaside-kj/sh5">شمارهٔ ۵ - قصیده اخری</a></h2>
<p>این نه قصر است همانا که بهشت دگر است</p><p>که گشاده به رخ اهل صفا هشت دراست</p><p>جای آن دارد اگر هشت بهشتش خوانند</p><p>چون ز هر نقش دراو حوروشی جلوه گر است</p><p>تابه دانش پی نظاره آن حوروشان</p><p>همه تن چشم شده بین که چه صاحبنظر است</p><p>هرچه بر صفحه اندیشه کشد کلک خیال</p><p>نقشهای درو دیوارش ازان خوبتر است</p><p>هیچ نقشی به دل اهل هنر نگذشته ست</p><p>که درآنجا نه رقم کرده کلک هنر است</p><p>حسن معنی که نهان بود پس پرده غیب</p><p>به ظهور آمده در وی به لباس صور است</p><p>شمسه های زر او بهر مقیم حرمش</p><p>هریک از بهر حوادث شده زرین سپر است</p><p>چه عجب باشد ازین طرفه درختان که در اوست</p><p>که چو باغ ارم امروز به عالم سمر است</p><p>هر درختی که به دیوار وی افراخته سر</p><p>به هوایش زده مرغ دل بیننده پر است</p><p>شکل محرابی هر طاق که بستند در او</p><p>از پی طاعت شه قبله هر تاجور است</p><p>کامیابی که چو در بزم طرب بنشیند</p><p>لایق زمزمه مطربش این شعرتر است</p><p>تا ز لعل لب تو ساغر زر بهره ور است</p><p>ماه نو غرقه ازان رشک به خون جگر است</p><p>تا گشادی کمر ای شمع شکر لب ز قصب</p><p>یک کمر بسته پی خدمت تو نیشکر است</p><p>کفش تو تاج سرم باد که این افسر جاه</p><p>برسر تخت نشینان نه کم از تاج زر است</p><p>نیست جز طوف دیارت غرض از کعبه مرا</p><p>باعث سیر همه کعبه روان این سفر است</p><p>صفت دوزخ سوزان که ز واعظ شنوی</p><p>زآتش شوق تو در سینه من یک شرر است</p><p>شب دوری ز رخت را سحر آید روزی</p><p>گر دعای سحر و یارب شب را اثر است</p><p>داد جان تشنه جگر بی لب لعلت جامی</p><p>گرچه مستغرق الطاف شه بحر وبر است</p><p>شاه جم مرتبه یعقوب که از خلق حسن</p><p>قاف تا قاف جهان وارث ملک پدر است</p><p>شهریاری که پی خدمت او چرخ فلک</p><p>بسته جوزا صفت از دور معدل کمر است</p><p>سهم تیرش فکند چون شود از شست جدا</p><p>چین در ابروی سپر گر به مثل ماه و خور است</p><p>صورت پستی افلاک بود با قدرش</p><p>اینکه بینی که زمین زیر و فلک بر زبر است</p><p>کفش ان لجه جود است که با بخشش آن</p><p>هفت دریا که شنیدی به مثل یک شمر است</p><p>طشت زر یک تنه خور می برد از شرق به غرب</p><p>بس که از خوف وی اطراف جهان بی خطر است</p><p>رمحش آن تازه نهالیست که از خون عدو</p><p>چون خورد آب هلاکش بر و مرگش ثمر است</p><p>روبه هر ملک که آرند سپهدارانش</p><p>رقم رایتشان آیت فتح و ظفر است</p><p>هرگز از برد یقین دفع عطش نتواند</p><p>خصم جاهش که جگر تشنه بوک و مگر است</p><p>خسروا نیست تو را حاجت خیرآموزی</p><p>چون به هر خیر تو را نور خرد راهبر است</p><p>این عمارت که درین منزل دلکش کردی</p><p>با عمارتگری عدل توبس مختصر است</p><p>عدل کن عدل که معماری عدل تو کند</p><p>سد هر رخنه ظلمی که به آفاق دراست</p><p>تا درین کارگه بوقلمون هرچه قلم</p><p>می کند ثبت همه حکم قضا و قدر است</p><p>بر تو از حکم قضا باد مسجل شب و روز</p><p>انقدر عدل که اندازه طبع بشر است</p><h2><a id="poem-80690" href="https://ganjoor.net/jami/divanj/khatema-hayat/ghaside-kj/sh6">شمارهٔ ۶ - در جواب انوری واقع شده است</a></h2>
<p>هرکه را در دهان زبان باشد</p><p>در ثنای شه جهان باشد</p><p>کامبخشی که چون ثناش دعاش</p><p>ورد جان جهانیان باشد</p><p>آن که سلطانش ار لقب ننهند</p><p>فر سلطانیش عیان باشد</p><p>بایزید الدرم که تاج سران</p><p>بر درش خاک آستان باشد</p><p>بحر و کان چیست تا کسی گوید</p><p>که دلش این و دستش آن باشد</p><p>هریکی گاه گوهر افشانی</p><p>غیرت بحر و رشک کان باشد</p><p>تابع بخت اوست چرخ کهن</p><p>داند این هرکه نکته دان باشد</p><p>پیر را از متابعت چاره</p><p>نیست چون عاشق جوان باشد</p><p>همچو نوشیروان ز سایه عدل</p><p>خلق را مایه امان باشد</p><p>سلک عالم همه فروریزد</p><p>گر نه حزمش نگاهبان باشد</p><p>در جهان گرچه پادشاه بسیست</p><p>نه چو او پادشه نشان باشد</p><p>هرکه فرمانروایی از وی یافت</p><p>کارفرمای انس و جان باشد</p><p>پرتو روی او ز راه یقین</p><p>رافع ظلمت گمان باشد</p><p>نسبت آسمان و دولت او</p><p>نسبت گوی و صولجان باشد</p><p>روز هیجا که از غبار سپاه</p><p>طلعت مهر و مه نهان بادش</p><p>متخلخل زمین ز سم ستور</p><p>شاغل جوف آسمان باشد</p><p>آسمان دگر هوا گیرد</p><p>کش فرود از همه مکان باشد</p><p>واندر آن آسمان شده رخشان</p><p>برق تیغ و شهب سنان باشد</p><p>شاه را چتر زر به سمت الرأس</p><p>گشته خورشید خاوران باشد</p><p>زان طرف نای در نفیر بود</p><p>زین طرف کوس در فغان باشد</p><p>تیز پر تیر سوی سینه مرد</p><p>طایر رو در آشیان باشد</p><p>تیغها را ز چشمه سار زره</p><p>دمبدم جوی خون روان باشد</p><p>گرز سنگین زکاسه سر خصم</p><p>جرعه ها خورده سرگران باشد</p><p>غرق خون نیزه باغ معرکه را</p><p>طیره شاخ ارغوان باشد</p><p>تا درآید جهان به خنده فتح</p><p>روی اعدا چو زعفران باشد</p><p>کوههای بلا دلیران را</p><p>سنگ میزان امتحان باشد</p><p>آورد زور چون کمان بر تیر</p><p>هرکه را پی بر استخوان باشد</p><p>در زد و گیر تیر آن که شود</p><p>پشتگردان همین کمان باشد</p><p>ای خوش آن بادپای آتش سم</p><p>کش در آن روز زیر ران باشد</p><p>سم او مر هلال و پروین را</p><p>داده با یکدگر قران باشد</p><p>دم او بر قفای باد صبا</p><p>دسته دسته ز خیزران باشد</p><p>گر ز امروز بازپس گردد</p><p>پیش وی مطلق العنان باشد</p><p>گردد از وی پریر پس فردا</p><p>سوی فردا چو تگ زنان باشد</p><p>روز میدان بر ابلق شب و روز</p><p>سابق حبله رهان باشد</p><p>حد میدان یک دویدن او</p><p>قیروان تا به قیروان باشد</p><p>پیش پایش بود چو یک کف دست</p><p>گر دوصد دشت بی کران باشد</p><p>بازماند نعامه زو هرچند</p><p>هم به پا هم به پر دوان باشد</p><p>حرب تو با عدودین شاها</p><p>نه چو شاهان کامران باشد</p><p>کز پی ملک این جهان تیغت</p><p>گشته او را هلاک جان باشد</p><p>بلکه تا از سعادت ایمان</p><p>از بد کفر در امان باشد</p><p>تخم ایمان که در دلش کاری</p><p>بر او روضه جنان باشد</p><p>دیگدان مطبخ نوال تو را</p><p>صحن این تیره خاکدان باشد</p><p>ایستاده فراز آن مطبخ</p><p>آسمان صورت دخان باشد</p><p>که شود میهمان خوان وجود</p><p>گرنه جود تو میزبان باشد</p><p>که کشد خوان احتیاج و نیاز</p><p>کش نه لطف تو میهمان باشد</p><p>که بود مرکز سپهر کرم</p><p>گر نه ذات تو در میان باشد</p><p>که دهد شرح سرملک و ملل</p><p>گرنه کلک تو ترجمان باشد</p><p>که کند سرخ روی دین و دول</p><p>گرنه تیغ تو خون فشان باشد</p><p>گل که از باغ دولتت چینند</p><p>ایمن از آفت خزان باشد</p><p>گشته زان پر چو آستین عمل</p><p>دامن آخر الزمان باشد</p><p>نیست زین شعر قصد جامی آن</p><p>که ثناگوی و مدح خوان باشد</p><p>خواست کز نام شه به دیوانش</p><p>همچو دیگر شهان نشان باشد</p><p>تا به افشای شکر موهبتش</p><p>بعد از امروز داستان باشد</p><p>ورنه وقتی که از گذشتن عمر</p><p>سود عالم همه زیان باشد</p><p>شاید آن به که مرد اگر به مثل</p><p>فارس عرصه بیان باشد</p><p>کانچه نبود دعای خالص ازان</p><p>مهر بنهاده بر دهان باشد</p><p>آنچنان کاتصال جاویدان</p><p>لازم ذات فرقدان باشد</p><p>باد فرق تو را به افسر ملک</p><p>اتصالی که جاودان باشد</p><h2><a id="poem-80691" href="https://ganjoor.net/jami/divanj/khatema-hayat/ghaside-kj/sh7">شمارهٔ ۷ - در جواب نامه سلطان روم</a></h2>
<p>چو از تنوع اوضاع گنبد دایر</p><p>بیاض صبح نمود از سواد شب ظاهر</p><p>طلوع نیر خور رونق نجوم ببرد</p><p>هجوم نور قوی شد ضعیف را قاهر</p><p>شوند گمشدگان در نشیمن غیبت</p><p>به مقتضای ظبیعت به حال خود حاضر</p><p>جنود وحش شدند از منام خود بیدار</p><p>وفود طیر شدند از مقام خود طایر</p><p>درین صباح خجسته هنوز بودم من</p><p>نشسته با دل جمع از تفرق خاطر</p><p>که ناگه ازدر خلوت به کام استعجال</p><p>سلام گوی درآمد غلامکی شاطر</p><p>رساند مژده که از بارگاه جاه و جلال</p><p>رسید قاصدی از وصف او خرد قاصر</p><p>برهنه پای دویدم به سنگ ترک وقار</p><p>بتان نخوت و ناموس و نام را کاسر</p><p>برون خانه گرانمایه تاجری دیدم</p><p>به تاج فخر متوج چو صیغه تاجر</p><p>سلام کردم و دستش به بوسه فرسودم</p><p>بدان مثابه که دست مزور را زایر</p><p>لطیف نامه ای ازآستین برون آورد</p><p>چو زآستین درختان شکوفه را زاهر</p><p>گرفتم از وی و جا کردمش پس از بوسه</p><p>به سر به عزت بسیار و حرمت وافر</p><p>سرش بدست تواضع گشادم و خواندم</p><p>سه چار بار ز اول تمام تا آخر</p><p>یکی صحیفه خوش دیدمش ز سر تا پای</p><p>چو وجه ناظر دیدار ایزدی ناضر</p><p>مبانیش چو مقالات منشیان شایع</p><p>معانیش چو خیالات شاعران نادر</p><p>ز لفظهاش یقین لطف لهجه لافظ</p><p>ز سطرهاش مبین حسن صنعت ساطر</p><p>چنین که می کند از مثل خود زبان بندی</p><p>سزد که منشی او را لقب شود ساحر</p><p>چو دیدم آن نسق نظم و نثر دانستم</p><p>که مشکل است شدن بر جواب آن ظافر</p><p>گهی ز حرص شدم بر جواب آن عازم</p><p>گهی ز حزم شدم ز ارتکاب آن حاذر</p><p>میان جرأت اقدام و دهشت احجام</p><p>همین که دید مرا منهی خرد حایر</p><p>زبان گشاد که جامی تو در سلیقه نثر</p><p>چنان نیی که شوی بر جواب آن قادر</p><p>ز فکر نثر بگردان عنان به فتوی من</p><p>به شعر کوش نه اخر یجوز للشاعر</p><p>دوصد دقیقه پسندم ز خاطر ناظم</p><p>که یک دقیقه نیفتد پسندم از ناثر</p><p>به حکم عقل کشیدم کارخانه نظم</p><p>به دست فکر گریبان خاطر فاتر</p><p>به لفظ لفظ ازان کارنامه میمون</p><p>به حرف حرف ازان بارنامه فاخر</p><p>هزار تحفه مدح اززبان دل واقع</p><p>هزار حرز دعا از میان جان صادر</p><p>زدم رقم سوی شاهی که عدل او چو عمر</p><p>بود خرابه کون وفساد را عامر</p><p>دلاوری که به حرب حسام روز غزا</p><p>شود شکافته چون کاف ازو سر کافر</p><p>به زور بازوی دین پروری فروبندد</p><p>در فجور به انفاذ شرع بر فاجر</p><p>بلند مرتبه سلطان ابویزید که هست</p><p>به ذات خویش صفات کمال را حاصر</p><p>ز قصر قدر رفیع وی اولین پایه</p><p>رواق تاسع افلاک را بود عاشر</p><p>کند برای اثر در خلاف حکم فلک</p><p>چو در طبیعت مقسور قوت قاسر</p><p>چنان رهیده ز ضیق زمان که در نظرش</p><p>به حال متحد افتاده ماضی و غابر</p><p>به عدل و جود ثنایش چنان بود کآرند</p><p>به قصد نعت غد و امس قابل و دابر</p><p>زند ز رشک ایادیش دمبدم بر روی</p><p>کف از تلاطم امواج قلزم زاخر</p><p>حسود مضطربش را چه تاب سطوت او</p><p>میان آتش زیبق چه سان بود صابر</p><p>جهان پناها آنی تو فی المثل که بود</p><p>محامد تو چو امثال در جهان سایر</p><p>مدار دین و خداوندگار ملک تویی</p><p>بجز تو کیست درین هر دو نامی و آمر</p><p>نتابد از رخ بیضا مثالت الانور</p><p>نیاید از کف دریا نوالت الابر</p><p>چه حاجت است دلت را به کد فکر و نظر</p><p>ز نور غیب شود بر تو آشکارا سر</p><p>مهارتت بود آن گونه در فنون حکم</p><p>که در همه چو حکیمان یک فنی ماهر</p><p>ز هر خبث که نیفتد پسند دین و خرد</p><p>ردای عز تو از لوث آن بود طاهر</p><p>کسیر سنگ جفای سپهر جان نبرد</p><p>اگر نه لطف تو گردد کسیر را جابر</p><p>ظلام ظلم جهان را همه فرو گیرد</p><p>اگر نه قهر تو گردد زمانه را زاجر</p><p>عدوت لعل قبا دید خویش را در خواب</p><p>به قتل تیغ تو گشت آن خیال را عابر</p><p>به عهد عدل تو اینش بس است رفعت قدر</p><p>که جای دارد بر نوک رمح تو جابر</p><p>زکنه مدح تو از من نه ممکن است سخن</p><p>که کنه آن را غوری بود عجب غایر</p><p>به غور آن نرسم گرچه رخش فکرت من</p><p>ز سنگ چشمه برآرد به ضربت حافر</p><p>چو قاصرم ز ثنایت به ان بود که شوم</p><p>پی دعات قریب مجیب را ذاکر</p><p>نه طامعم به ثنا و دعات بلکه بدان</p><p>شوم نعیم نوال گذشته را شاکر</p><p>بلی همیشه بود طبع صاحب همت</p><p>به عز شاکری از ذل طامعی نافر</p><p>همیشه تاکه بود در مجاری افعال</p><p>ملاذ مذنب عاصی مهیمن غافر</p><p>چو در صوالح اعمال رو کنی بادت</p><p>قضا معین و قدر یاور و خدا ناصر</p><p>ولی جاه تو در کسب و کار خود رایج</p><p>عدو ملک تو درگیر و دار خود خاسر</p><h2><a id="poem-80692" href="https://ganjoor.net/jami/divanj/khatema-hayat/ghaside-kj/sh8">شمارهٔ ۸ - قصیدة اخری</a></h2>
<p>وه این چه بارگیست که بهر تجملش</p><p>زیبد ز زرکش اطلس چرخ فلک جلش</p><p>شکلیست بس بدیع که نتوان نگاشتن</p><p>بر صفحه ضمیر به کلک تخیلش</p><p>پوینده استری که چو صرصر به پای سعی</p><p>ننهاد دست طبع شکال تکاسلش</p><p>آهن سمی که گر به مثل بگذرد به کوه</p><p>حالی ز زخم سم فکند در تزلزلش</p><p>درگل رود چو آب و به خشکی جهد چو باد</p><p>در هیچ جوی و جر نبود حاجت پلش</p><p>گر راکبش به هند شود عازم از هرات</p><p>یک روز در میان برساند به کابلش</p><p>ور زانکه وقت صبح ز آمو شود سوار</p><p>پیش از حلول شب گذراند ز آملش</p><p>دلدل اگر نبودی همچون بنات نوع</p><p>مقطوع نسل، گفتی از نسل دلدلش</p><p>بودش اب آن مگر که برای رکوب خویش</p><p>یکچند کرد لطف مسیحا تکفلش</p><p>ام وی آن که قاید فرعون شد به نیل</p><p>تا اوفتد به ورطه خذلان تحولش</p><p>مرهون امتناع بود مثل او که بست</p><p>گردون به قفل عقم ممر تناسلش</p><p>بین یال و گردنش که همانا دمیده است</p><p>از دوش تا به گوش ریاحین و سنبلش</p><p>زینش نه زر ولیک به پشتش ز سیم و زر</p><p>چندان که تنگ بود مجال تنقلش</p><p>عیبی در او نبینم اگر پای تا به سر</p><p>صد ره کنم نگاه به چشم تأملش</p><p>غیر از وجود خویش که هستم به پشت او</p><p>عیبی گران که کوه نیارد تحملش</p><p>وین عیب را گرفته هنر فضل مفضلی</p><p>کامد نمی محیط ز موج تفضلش</p><p>دریا دلی که چین کراهت ندیده جود</p><p>در جبهه طلاقت وجه از تعللش</p><p>یعقوب بن حسن که به کنه امل رسید</p><p>هرکس که هم به جود وی آمد توسلش</p><p>معمور داشت ملک جهان را عمر به عدل</p><p>با او درین معامله باشد تعادلش</p><p>حلمش به کوه اگر فکند سایه چون فلک</p><p>ایمن کند تصلب جرم از تخلخلش</p><p>دورش مدام باد به بزم طرب چنان</p><p>کافتد ازان گمان جواز تسلسلش</p><h2><a id="poem-80693" href="https://ganjoor.net/jami/divanj/khatema-hayat/ghaside-kj/sh9">شمارهٔ ۹ - وایضا له</a></h2>
<p>ای ماه نوت تراشه سم</p><p>بر سنبله داسه بسته از دم</p><p>بر سم تو آن نه نعل و میخ است</p><p>شد پی سپرت هلال وانجم</p><p>با پویه تو چو گوی کرده</p><p>چوگانی چرخ دست و پاگم</p><p>در پیکر تو ز بس فراست</p><p>شکل فرسی لباس مردم</p><p>تا ساخت قضا قضیم توجو</p><p>سینه ز حسد شکافت گندم</p><p>هرجا گه تک فتد نگاهت</p><p>گام تو کند برآن تقدم</p><p>پیچیده سهیل تو در افلاک</p><p>چون صوت ترانه گوی درخم</p><p>گر واهمه ضرب تازیانه</p><p>برتو کند از قفا توهم</p><p>سم ناشده تر جهی ز هر جوی</p><p>ور خود باشد به عرض قلزم</p><p>تو گام زنان به راه و دایم</p><p>می آید ازین بلند طارم</p><p>مشتق ز دوام راکبت را</p><p>چون کوس سحر دعای دم دم</p><p>یعنی شه غازی آن که دارد</p><p>بر ملک و ملک ره تحکم</p><p>هر صبح ز کوس شاه جامی</p><p>قانون دعا کند تعلم</p><p>مقبول طبیعتش نیفتد</p><p>الابه همین دعا ترنم</p><h2><a id="poem-80694" href="https://ganjoor.net/jami/divanj/khatema-hayat/ghaside-kj/sh10">شمارهٔ ۱۰ - مرثیه خواجه عبیدالله قدس الله تعالی روحه</a></h2>
<p>موج زن می بینم از هر دیده طوفان غمی</p><p>می رسد در گوشم از هر لب صدای ماتمی</p><p>اهل عالم را نمی دانم چه کار افتاده است</p><p>اینقدر دانم که در هم رفته کار عالمی</p><p>زاشک محتاجان به هر سو سایلی بین غرق خون</p><p>کز بسیط مکرمت طی شد بساط حاتمی</p><p>راستی را بود پشت از دوری او دور نیست</p><p>گر به پشت راستان افتد ز بار دل خمی</p><p>تا به ماهی رفت آب چشم محنت دیدگان</p><p>زابر محنت هرگز این سان بر زمین نامد نمی</p><p>گشت مشرق مغرب آن آفتاب عارفان</p><p>بعد ازین مشکل برآید صبح عرفان را دمی</p><p>هرکجا داغیست از مرهم برآرد روی لیک</p><p>داغ هجر اهل دل را نیست روی مرهمی</p><p>خواجه رفت و ما به داغ فرقتش ماندیم اسیر</p><p>گم مبادا هرگز از فرق مریدان ظل پیر</p><h2><a id="poem-80695" href="https://ganjoor.net/jami/divanj/khatema-hayat/ghaside-kj/sh11">شمارهٔ ۱۱ - یک قصیده</a></h2>
<p>آن که بودی آفتاب آسا جهان پر نور ازو</p><p>روز شادی بر جهانی شد شب غم دور ازو</p><p>بود عالم چون تن و او جان چو جان از تن برفت</p><p>بعد ازین تن را چه امکان زیستن مهجور ازو</p><p>گرچه شد از فرقت او عالم صورت خراب</p><p>ماند وقت اهل معنی جاودان معمور ازو</p><p>در قباب عزتش هر چند پنهان داشتند</p><p>صد کرامت بین به هر شهری کنون مشهور ازو</p><p>گر نه تمکین شریعت دادیش تسکین حال</p><p>سرزدی در دار دنیا حالت منصور ازو</p><p>چون به ذاکر داشتی همت گه تلقین ذکر</p><p>صورت وحدت گرفتی ذاکر و مذکور ازو</p><p>بود عیسی دم که مردم یافتی از وی شفا</p><p>صد دل رنجور یک دل ناشده رنجور ازو</p><p>خواجه ای کش معنی فقر از ازل همراه بود</p><p>ناصرالدین نصرة الدنیا عبیدالله بود</p><h2><a id="poem-80696" href="https://ganjoor.net/jami/divanj/khatema-hayat/ghaside-kj/sh12">شمارهٔ ۱۲ - یک قصیده</a></h2>
<p>کو در ادراک حقایق نکته دانیهای او</p><p>در بیان نکته ها شیرین زبانیهای او</p><p>همت او گنج کنت کنز را مفتاح بود</p><p>بود ازان گنج این همه گوهر فشانیهای او</p><p>بود شاه فقر لیک اصحاب را می داشت پاس</p><p>از خطور غیر بر دل پاسبانیهای او</p><p>در طریقت بود سلطان وز دل ارباب فقر</p><p>گامهای نفس راندن کامرانیهای او</p><p>ای که می گویی بگوی از وی نشان روشنم</p><p>هست روشنتر نشان بی نشانیهای او</p><p>زندگانی چون مسیحا کرد با هر مرده دل</p><p>ساخت زنده عالمی را زندگانیهای او</p><p>بود شمع جمع پیران جهان ناتافته</p><p>پرتو الشیب نوری بر جوانیهای او</p><p>در جوانی بود و پیری هم ممد رهروان</p><p>کو چو اویی در جوانی پیر و در پیری جوان</p><h2><a id="poem-80697" href="https://ganjoor.net/jami/divanj/khatema-hayat/ghaside-kj/sh13">شمارهٔ ۱۳ - یک قصیده</a></h2>
<p>نیست باران این که می بارد ز ابر نوبهار</p><p>گوییا افلاکیان بر خاکیانند اشکبار</p><p>زین مصیبت کاوفتاد اهل زمین را می سزد</p><p>گر بگرید آسمان بر حال ایشان زار زار</p><p>این همه خون کز دل پر داغ ما بر خاک ریخت</p><p>جای آن دارد که گل چون لاله روید داغدار</p><p>کرده است این غم سرایت در همه مرغان باغ</p><p>بر چمن بگذر که تا در نوحه بینی صد هزار</p><p>بادگویی داد بستان را خبر زین حادثه</p><p>کز درختان از دم او رفت آرام و قرار</p><p>از خروش بلبلان بین غنچه را صد چاک جیب</p><p>وز سرشک ارغوان بین جوی را پر خون کنار</p><p>پاره پاره چیست گل را سینه غرقه به خون</p><p>گرنه زین ماتم خراشیده به ناخنهای خار</p><p>سربه زانو حلقه حلقه پشت درویشان دوتاست</p><p>مانده در فکرند تا سرحلقه ایشان کجاست</p><h2><a id="poem-80698" href="https://ganjoor.net/jami/divanj/khatema-hayat/ghaside-kj/sh14">شمارهٔ ۱۴ - یک قصیده</a></h2>
<p>شد بساط خرمی طی در جهان زین واقعه</p><p>زیر و بالا شد زمین و آسمان زین واقعه</p><p>نیست شبها بر کنار آسمان رنگ شفق</p><p>خون همی آید ز چشم روشنان زین واقعه</p><p>بود پنهان فتنه پیدا ایمنی دردا که شد</p><p>آن نهان پیدا و این پیدا نهان زین واقعه</p><p>داده بود او گرگ را خوی شبانان دور نیست</p><p>گر کند اندیشه گرگی شبان زین واقعه</p><p>ذوق ارباب یقین بر حال خود باقی نماند</p><p>هرگز این حالم نبود اندر گمان زین واقعه</p><p>فتنه آخر زمان را خلق گفتندی عظیم</p><p>شد محقر فتنه آخر زمان زین واقعه</p><p>من که لالم کی توانم شرح این دادن تمام</p><p>لال می گردد فصیحان را زبان زین واقعه</p><p>این مصیبت نیست خاص ماوراء النهریان</p><p>تیره شد هر شهر ازین ناخوش خبر بر شهریان</p><h2><a id="poem-80699" href="https://ganjoor.net/jami/divanj/khatema-hayat/ghaside-kj/sh15">شمارهٔ ۱۵ - یک قصیده</a></h2>
<p>ماتم او رخنه در سور سمرقند اوفکند</p><p>گویی امروز از بخارا رفت شاه نقشبند</p><p>از سمرقند و بخارا بس که سیل اشک رفت</p><p>کشتی خوارزمیان را رخنه در جیحون فکند</p><p>دود این آتش همه اطراف ترکستان گرفت</p><p>شد جهان تاریک بر بادام چشمان خجند</p><p>اهل ترمذ هر حصاری کز صبوری داشتند</p><p>موج زد این سیل اندوه آن حصار از بیخ کند</p><p>چون چشید این چاشنی را بلخ چون تصحیف خویش</p><p>تلخ شد بر عیش سازان تلخیی بس ناپسند</p><p>تیزگوشان هری را از سماع این خبر</p><p>سینه ها شد چاک و دلها ریش و جانها دردمند</p><p>در عراق و فارس هم چون فاش گردد این حدیث</p><p>محنت و اندوه شان خواهد گذشت از چون و چند</p><p>خود عراق و فارس چبود بلکه گردد این ظلام</p><p>رومیان را روم هند و مصریان را صبح شام</p><p>چون خطاب « ارجعی » را نفس پاکش کرد گوش</p><p>خفت درآغوش جانان بی لباس عقل و هوش</p><p>شد چنان همراز با مقصود خود کاندر میان</p><p>نی حدیث نفس می گنجد نه الهام سروش</p><p>حال او بر سر وحدت دال و لب خاموش ازان</p><p>سر عرفان بشنو ای عارف ز گویای خموش</p><p>بزم عشرت برد ازین کاشانه صورت برون</p><p>همچنان از ساغر او اهل معنی جرعه نوش</p><p>هرکه را باشد چو او ذوق بقای جاودان</p><p>گو ره اوگیر و در نفی وجود خویش کوش</p><p>داغ شوق و زخم عشقش می برم با خود به حشر</p><p>تا ز خیل او شمارندم بدین داغ و دروش</p><p>جامی از حد شد خروش آن به که جانی پر خراش</p><p>بر دعای پیروان او کنی ختم این خروش</p><p>ظل اخلاف کرامش جاودان ممدود باد</p><p>شاهد او در همه ذراتشان مشهود باد</p><h2><a id="poem-80700" href="https://ganjoor.net/jami/divanj/khatema-hayat/ghaside-kj/sh16">شمارهٔ ۱۶ - فی تاریخ وفاتة قدس سره</a></h2>
<p>به بوستان ولایت کهن درخت بلند</p><p>که عمرها به سر اهل فقر سایه فکند</p><p>چو شاخ سدره نه در سربلندیش همتا</p><p>چو باغ روضه نه در میوه بخشیش مانند</p><p>فروغ آن به فیوض کرم گرانمایه</p><p>اصول آن به صفات قدم قوی پیوند</p><p>به بذل میوه غذای هزار روزیخواه</p><p>به بسط سایه پناه هزار حاجتمند</p><p>ستوده خواجه عبیدالله آن که در همه عمر</p><p>جز از شهود حقیقت نشد دلش خرسند</p><p>به هشتصد و نود و پنج صرصر اجلش</p><p>نکرده رحم بر اهل جهان ز بیخ بکند</p><p>گذشته پاسی از آخرین شب از ماهی</p><p>که شمع جمع رسل را در او رسید گزند</p><p>نبود رفتن او همچو دیگران جامی</p><p>ز دهر حادثه زای و سپهر فتنه پسند</p><p>چو جذب معنی وحدت به عارف آرد روی</p><p>نه ممکن است که ماند به قید صورت بند</p><h2><a id="poem-80701" href="https://ganjoor.net/jami/divanj/khatema-hayat/ghaside-kj/sh17">شمارهٔ ۱۷ - تاریخ دیگر</a></h2>
<p>به هشتصد و نود و پنج در شب شنبه</p><p>که بود سلخ مه فوت احمد مرسل</p><p>کشید خواجه دنیا و دین عبیدالله</p><p>شراب صافی عیش ابد ز جام اجل</p><p>قرارگاه دلش باد در مدارج قرب</p><p>معارج درجات و مشاهد کمل</p>
</body></html>