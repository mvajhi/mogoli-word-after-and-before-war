<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قصاید - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80306" href="https://ganjoor.net/jami/divanj/vaseta-eghd/ghaside-vj/sh25">شمارهٔ ۲۵</a></h2>
<p>زین مروح خانه بادی می وزد بس دلپذیر</p><p>برمشام جانت ای دل قوت جان زین بادگیر</p><p>زین معطر باد هرکس شمه ای چون گل شنید</p><p>می رود دامان پر از مشک و گریبان پر عبیر</p><p>بین مشبکها دراو هر سو به صد بند و گره</p><p>تا کند آیندگان را دل به دام خود اسیر</p><p>از صفا دیوار او بنموده بی رنج قلم</p><p>هرچه گشته نقشبندان را مصور در ضمیر</p><p>تا به دانش را بود صد چشم بر در تا در او</p><p>پا نهد جمشید خورشید افسر گردون سریر</p><p>شاه ابوالغازی معز سلطنت سلطان حسین</p><p>آن که باشد ملک و ملت را معین دین را نصیر</p><p>بگذرد از مجد و رفعت سر ز چرخ این برج را</p><p>گر فتد آن آفتاب ملک را بر وی مسیر</p><p>ناگزیر خلق باشد سایه اقبال او</p><p>گرچه دارند از فروغ مهر و نور مه گزیر</p><p>تا زیند اندر پناه دولتش پیر و جوان</p><p>یاور او باد هم بخت جوان هم عقل پیر</p><h2><a id="poem-80307" href="https://ganjoor.net/jami/divanj/vaseta-eghd/ghaside-vj/sh26">شمارهٔ ۲۶</a></h2>
<p>چیست خور در خم این دایره خرگاهی</p><p>عکسی از شعشعه طلعت شاهنشاهی</p><p>آن که خورشید ازل دوخته از رشته نور</p><p>بر قد دولت او خلعت ظل اللهی</p><p>بر در بار جلالش به تواضع باشند</p><p>سروران طوق کش ربقه دولتخواهی</p><p>ماه و ماهی شده زو صاحب دینار و درم</p><p>فیض و احسان وی از ماه بود تا ماهی</p><p>حاجتش نیست در اسرار ممالک به وزیر</p><p>می دهد منهی غیبش ز همه آگاهی</p><p>محمل آن کس که نه بر راه سلامت راند</p><p>می کشد باز زمام وی ازان بیراهی</p><p>چون جهد از کف شیران مصاف آور او</p><p>خصم ملکش که ز بس حیله کند روباهی</p><p>مدت دولت فراندهیش ایمن باد</p><p>همچو دور فلک از منقصت کوتاهی</p><h2><a id="poem-80308" href="https://ganjoor.net/jami/divanj/vaseta-eghd/ghaside-vj/sh27">شمارهٔ ۲۷</a></h2>
<p>بنامیزد این منزل روح پرور</p><p>بهشتیست رو کرده در حوض کوثر</p><p>نه کوثر پر از نجم سیاره چرخی</p><p>ز گردنده مرغابیان شناور</p><p>ز غوطه زدن در غروب و طلوعی</p><p>که آید پیاپی ز رخشنده اختر</p><p>نه چرخی که بحریست ماهی ز آبش</p><p>نمایان چو از خنجر شاه جوهر</p><p>جوانبخت مقبل جهانبخش مفضل</p><p>جهاندار عادل جهانگیر صفدر</p><p>هزبر ظفرپیشه سلطان حسین آن</p><p>که بر شیر دل خسروان شد مظفر</p><p>به حکمت چو لقمان به حشمت سلیمان</p><p>به صولت فریدون به دولت سکندر</p><p>الا تا جهان را بقاهست بادش</p><p>پس بودن تخت و افسر میسر</p><p>مقاصد مهیا مطالب محصل</p><p>عساکر مرتب ممالک مسخر</p>
</body></html>