<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر دوم - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65765" href="https://ganjoor.net/jami/7ourang/7-1/sd2/sh71">بخش ۷۱ - اشارة الی قوله علیه السلام من اراد ان ینظر الی میت یمشی علی وجه الارض فلینظر الی ابن ابی قحافه</a></h2>
<p>بود ازین گونه مرده بوبکر</p><p>رسته از کید زرق و حیله و مکر</p><p>زان چو دیدش نبی که می پیمود</p><p>ره درین تیره خاکدان فرمود</p><p>هر که خواهد ز خلق کهنه و نو</p><p>نگرد مرده روان گو رو</p><p>آهوی مشک نافه را بنگر</p><p>پسر بو قحافه را بنگر</p><p>او چنین مرده و گروه شقاق</p><p>می زنندش ز جهل طعن نفاق</p><p>کان صدق و نفاق یعنی چه</p><p>غرق وصل و فراق یعنی چه</p><p>بود آیینه تمام صفا</p><p>عکس بینندگان در او پیدا</p><p>هر که سویش ز نیک و بد می دید</p><p>اندر او عکس روی خود می دید</p><p>طعنه بر وی ز جان پر کینه</p><p>طعن زشتان بود بر آیینه</p><p>زشت ننهد ز بد سرشتی خویش</p><p>جز بر آیینه عیب زشتی خویش</p><h2><a id="poem-65766" href="https://ganjoor.net/jami/7ourang/7-1/sd2/sh72">بخش ۷۲ - حکایت بر سبیل تمثیل</a></h2>
<p>زنگی روی چون در دوزخ</p><p>بینیی همچو موری مطبخ</p><p>ننمودی به پیش رویش زشت</p><p>لاف کافوری ار زدی انگشت</p><p>چشم ها گرد و چشمخانه مغاک</p><p>گردکان در کوی فتاده ز خاک</p><p>دو لبش طبع کوب و دل رنجان</p><p>همچو بر روی هم دو بادنجان</p><p>دهنش در خیال فرزانه</p><p>فرجه ای ز کدوی پر دانه</p><p>دید آیینه ای به ره برداشت</p><p>بر تماشای خویش دیده گماشت</p><p>هر چه از عیب خود معاینه دید</p><p>همه را از صفات آینه دید</p><p>گفت اگر روی بودیت چو من</p><p>صد کرامت فزودیت چو من</p><p>خواری تو ز بد سرشتی توست</p><p>بر ره افکندنت ز زشتی توست</p><p>اگرش چشم تیزبین بودی</p><p>گفت و گویش نه اینچنین بودی</p><p>عیبها را همه ز خود دیدی</p><p>طعن آیینه کم پسندیدی</p><p>مرد دانا به هر چه در نگرد</p><p>عیب بگذارد و هنر نگرد</p><p>هست در عیبها هنر بینی</p><p>از میان صدف گهر چینی</p><p>بر هنر هر که عیب بگزیند</p><p>از میان گهر صدف چیند</p><h2><a id="poem-65767" href="https://ganjoor.net/jami/7ourang/7-1/sd2/sh73">بخش ۷۳ - قال رسول الله صلی الله علیه و سلم مثل المؤمن مثل النحلة لا تأکل الا طبیبا و لا تضع الا طبیبا</a></h2>
<p>گفت خیرالبشر رسول خدای</p><p>آن فزون از همه به دانش و رای</p><p>که بود مؤمن بلند محل</p><p>به مثل راست همچو منج عسل</p><p>مگس شهد چون رود در باغ</p><p>دارد از غیر طیبات فراغ</p><p>همچنین مؤمنان نیکوکار</p><p>از جهان طعمه های نیکوخوار</p><p>عیب پوشند و در هنر نگرند</p><p>گل و ریحان طیبات خورند</p><p>شهدهای ثنای گوناگون</p><p>از ممر زبان دهند برون</p><p>از نبی آنچه حجت این است</p><p>الخبیثات للخبیثین است</p><p>هر که بینی ز ناقص و کامل</p><p>نیست الا به جنس خود مایل</p><p>اولیا یار اولیا باشند</p><p>اشقیا جفت اشقیا باشند</p><p>ور دو ضد را به هم قرین یابی</p><p>راز بردار و همنشین یابی</p><p>دان که جنسیت نهانی هست</p><p>که به ظاهر بر آن نیابی دست</p><h2><a id="poem-65768" href="https://ganjoor.net/jami/7ourang/7-1/sd2/sh74">بخش ۷۴ - مشکل شدن مصاحبت زاغ و کبوتر بر آن حکیم و حل گشتن آن</a></h2>
<p>زد حکیمی به طرف باغ قدم</p><p>دید زاغ و کبوتری با هم</p><p>هر دو فارغ نشسته بر یک شاخ</p><p>در زبان آوری به هم گستاخ</p><p>مانده حیران به فهم خرده شناس</p><p>کین نه بر وفق حکمت است و قیاس</p><p>صحبت جنس جز به جنس که دید</p><p>الفت بی مناسبت که شنید</p><p>ناگه از شاخ آمدند فرو</p><p>به تمنای آب بر لب جو</p><p>بر سر خاک در شتاب شدند</p><p>لنگ لنگان به سوی آب شدند</p><p>دید از آنجا که تیز فرهنگیست</p><p>که میانشان مناسبت لنگیست</p><p>لنگی پا رساند بر همشان</p><p>در تکاپوی ساخت همدمشان</p><p>که تو را شوق آن شود جامی</p><p>که رهی همچو میوه از خامی</p><p>شیوه نارسیدگان بگذار</p><p>رسم و راه رسیدگان بردار</p><p>تا ز خامی خویش و هیچ کسی</p><p>به مقام رسیدگی برسی</p><p>سوی پاکان توجهی می کن</p><p>به تکلف تشبهی می کن</p><h2><a id="poem-65769" href="https://ganjoor.net/jami/7ourang/7-1/sd2/sh75">بخش ۷۵ - قال رسول الله صلی الله علیه و سلم من تشبه بقوم فهو منهم</a></h2>
<p>هر که در زی پاک کیشان است</p><p>به حدیث نبی از ایشان است</p><p>با تو گویم که زی ایشان چیست</p><p>گر توانی به زی ایشان زیست</p><p>اتباع شریعت نبوی</p><p>اقتدای طریق مصطفوی</p><p>تن به آداب او درآوردن</p><p>دل به اخلاق او بپروردن</p><p>کردن سر به وحدت مطلق</p><p>در شهود خدای مستغرق</p><p>اگر اینها نه حد خود دانی</p><p>جهد کن آنقدر که بتوانی</p><p>کل ما لیس کله یدرک</p><p>کله لا یجوز ان یترک</p><h2><a id="poem-65770" href="https://ganjoor.net/jami/7ourang/7-1/sd2/sh76">بخش ۷۶ - خلاص شدن مسخره فرعونیان از غرقه شدن به واسطه آنکه خود را به صورت موسی علیه السلام برآوردی و مسخرگی کردی</a></h2>
<p>زآل فرعون بود ناسره ای</p><p>هرزه گو مسخ روی مسخره ای</p><p>بود بر صورت کلیم الله</p><p>گاه و بیگاه با عصا و کلاه</p><p>پیش فرعونیان ز ناسرگی</p><p>مثل موسی شدی به مسخرگی</p><p>سر به تقلید وی برآوردی</p><p>هر چه دیدی ز وی همان کردی</p><p>ماتم غرق را چو زد جبریل</p><p>جامه عمر قبطیان در نیل</p><p>نشد آن مسخره هلاک ز غرق</p><p>ریخت موسی ز درد خاک به فرق</p><p>کای نکوکار ازاین تبه کردار</p><p>از همه بیش دیده ام آزار</p><p>وی بدین مکرمت چه ارزنده ست</p><p>که همه مرده اند و وی زنده ست</p><p>گفت حق کای گزیده وی یکچند</p><p>ساختی با تو خویش را مانند</p><p>هر که بر صورت گزیده ماست</p><p>به عذاب مخالفان نه سزاست</p><p>آن تشبه که از عداوت خاست</p><p>بین که چون مرگ کاه و عمر فزاست</p><p>آن که از محض دوستی خیزد</p><p>کس چه داند که تا چه انگیزد</p><h2><a id="poem-65771" href="https://ganjoor.net/jami/7ourang/7-1/sd2/sh77">بخش ۷۷ - اعتذار کردن از اقتصار این دفتر از سلسلة الذهب بر همین مقدار</a></h2>
<p>بود در دل چنان که این دفتر</p><p>نبود از نصف اولین کمتر</p><p>لیک خامه ز جنبش پیوست</p><p>چون بدینجا رسید سر بشکست</p><p>چرخ اگر باز بگذرد ز ستیز</p><p>سازدم گزلک عزیمت تیز</p><p>دهم از سر تراش آن خامه</p><p>برسانم به مقطع این نامه</p><p>ور نه آن را که خاطر صافیست</p><p>اینقدر هم که گفته شد کافیست</p><p>داشت جهدی دبیر چرخ برین</p><p>در رقم کردن حروف سنین</p><p>چون رقومش به صاد و ضاد رسید</p><p>خامه را حکم ایستاد رسید</p><p>هم بر این حرف این خجسته کلام</p><p>ختم شد والسلام والاکرام</p>
</body></html>