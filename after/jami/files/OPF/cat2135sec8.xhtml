<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80271" href="https://ganjoor.net/jami/divanj/vaseta-eghd/ghazal-jv/sh484">شمارهٔ ۴۸۴</a></h2>
<p>در کمندت به گرفتاری من نیست کسی</p><p>با سگانت به وفاداری من نیست کسی</p><p>با همه یاری و از یاری من بیزاری</p><p>در همه شهر به بی یاری من نیست کسی</p><p>زاریم در دل و دل در خم زلف تو نهان</p><p>جز تو واقف شده بر زاری من نیست کسی</p><p>تا لب لعل تو کام دل خونخواران است</p><p>از دل و دیده به خونخواری من نیست کسی</p><p>پیش رویت همه را دادن جان آسان است</p><p>بی تو جان داده به دشواری من نیست کسی</p><p>سر ز سودای کسان دل ز غم غیر تهیست</p><p>در ره تو به سبکباری من نیست کسی</p><p>گفتیم حال تو بر بستر غم جامی چیست</p><p>قدمی نه که به بیماری من نیست کسی</p><h2><a id="poem-80272" href="https://ganjoor.net/jami/divanj/vaseta-eghd/ghazal-jv/sh485">شمارهٔ ۴۸۵</a></h2>
<p>بپوش خط بناگوش نازنین کسی</p><p>که نیست ایمن ازین فتنه عقل و دین کسی</p><p>به کین هیچکسان برمیان کمر بستی</p><p>کمر نبسته چو تو هیچ کس به کین کسی</p><p>به آن صلایه اقبال هر سری نه سزاست</p><p>مباد خاک درت صندل جبین کسی</p><p>به دستیاری دولت فلک سبیکه سیم</p><p>چو ساعدت ننهاده در آستین کسی</p><p>به خاک سوخته جانا مکن خرام مباد</p><p>رسد به دامن تو آه آتشین کسی</p><p>حریم خاص تو خواهم تمام روی زمین</p><p>نخواهمت که نهی پای بر زمین کسی</p><p>به زیر طره تو کرده جای خال سیاه</p><p>چو هندویی که نشسته ست در کمین کسی</p><p>خوش است عالم از انفاست ای صبا گویی</p><p>گشاده ای گره از جعد عنبرین کسی</p><p>بس است خاطر سحرآفرین تو را جامی</p><p>چه حاجت است درین سحرت آفرین کسی</p><h2><a id="poem-80273" href="https://ganjoor.net/jami/divanj/vaseta-eghd/ghazal-jv/sh486">شمارهٔ ۴۸۶</a></h2>
<p>بیمار تو شدم به عیادت نیامدی</p><p>سوی مرید خود به ارادت نیامدی</p><p>رنجوریم فزود چو در پرسشم قدم</p><p>رنجه نکردی و به عیادت نیامدی</p><p>گویند در ثواب عیادت عبادت است</p><p>قصد ثواب را به عیادت نیامدی</p><p>از بخت نامساعد من ای همای قدس</p><p>برمن فکنده ظل سعادت نیامدی</p><p>هرگز به حسن ماه نسنجید خویش را</p><p>کز وی چو آفتاب زیادت نیامدی</p><p>عاشق کشی به تیغ جفا عادت تو بود</p><p>با ما چه شد که بر سر عادت نیامدی</p><p>جامی به شهد و شیر چو هر بوالهوس نمیر</p><p>گر تیغ عشق اهل شهادت نیامدی</p><h2><a id="poem-80274" href="https://ganjoor.net/jami/divanj/vaseta-eghd/ghazal-jv/sh487">شمارهٔ ۴۸۷</a></h2>
<p>نه بشر خوانمت ای دوست نه حور و نه پری</p><p>این همه بر تو حجاب است تو چیز دگری</p><p>نور پاکی و فسانه ست حدیث گل و آب</p><p>لطف محضی و بهانه ست لباس بشری</p><p>جلوه حسن تو از شکل مبراست ولی</p><p>می توانی که به هر شکل کنی جلوه گری</p><p>هیچ صورت نتواند که کند بند تو را</p><p>در صور ظاهری اما نه اسیر صوری</p><p>جان همی دانمت آن دم که نهان می آیی</p><p>عمر می خوانمت آنجا که روان می گذری</p><p>حد اندیشه نباشد صفت خوبی تو</p><p>هرچه اندیشه کند خاطر ازان خوبتری</p><p>در مرایای صور ناظر منظور تویی</p><p>وحدت ذات تو از وهم دویی هست بری</p><p>می کنی جلوه نخست از رخ خوبان جهان</p><p>آنگه از دیده عشاق درآن می نگری</p><p>گر نه از دیده عشاق تو باشی ناظر</p><p>کیست جامی که کند دعوی صاحبنظری</p><h2><a id="poem-80275" href="https://ganjoor.net/jami/divanj/vaseta-eghd/ghazal-jv/sh488">شمارهٔ ۴۸۸</a></h2>
<p>ای ز غمهای تو با مردن برابر زندگی</p><p>ضربت تیغت پیاپی زندگی بر زندگی</p><p>چون ز بخت خود طمع دارم دوام وصل تو</p><p>می نگردد جاودان کس را میسر زندگی</p><p>با حضور تو چه نسبت صحبت اغیار را</p><p>هرکسی داند که هست از مرگ خوشتر زندگی</p><p>چون تو بستی پرده بر رخ گو اجل بگشای دست</p><p>نیست حظی عاشقان را بعد ازین در زندگی</p><p>کشته تو تا خورد یک بار دیگر زخم تو</p><p>از خدا خواهد که یابد بار دیگر زندگی</p><p>روز هجران تو میرد زار عاشق همچو شمع</p><p>چون رسد شام وصالت گیرد از سر زندگی</p><p>نام جامی در جهان ماند از تخلصهای خوش</p><p>دارد آری از سخن نام سخنور زندگی</p><h2><a id="poem-80276" href="https://ganjoor.net/jami/divanj/vaseta-eghd/ghazal-jv/sh489">شمارهٔ ۴۸۹</a></h2>
<p>ای که به شیرین سخنی نرخ شکر می شکنی</p><p>حبک اضنی بدنی شوقک افنی وسنی</p><p>چهره برافروخته ای جان کسان سوخته ای</p><p>ماه کدامین فلکی شمع کدام انجمنی</p><p>دیده کنم فرش رهت چون تو به سویم گذری</p><p>سر فکنم در قدمت گر تو ز پایم فکنی</p><p>گشت چمن کن بگشا غنچه صفت بند قبا</p><p>تا نکند شاهد گل دعوی نازک بدنی</p><p>پرده چو از چهره کشی حیرت شمع چگلی</p><p>شانه چو در طره زنی غیرت مشک ختنی</p><p>عشق تو و هستی من آتش و آبند به هم</p><p>حین تغیبت بدا حین بدا غیبنی</p><p>جامی اگر ساخت هدف یار سواد بصرت</p><p>به که قدم پیش نهی دیده به هم برنزنی</p><h2><a id="poem-80277" href="https://ganjoor.net/jami/divanj/vaseta-eghd/ghazal-jv/sh490">شمارهٔ ۴۹۰</a></h2>
<p>ای سپهر از هجر یارم سوختی</p><p>زاریم دیدی و زارم سوختی</p><p>روز من کردی شب تار و چو شمع</p><p>زار در شبهای تارم سوختی</p><p>لاله رویی را ز من کردی جدا</p><p>دل به داغش لاله وارم سوختی</p><p>زآتشی کز نعل سم اسب جست</p><p>در پی آن شهسوارم سوختی</p><p>وعده دیدار او دادی مرا</p><p>جان به داغ انتظارم سوختی</p><p>آنچنان کز روغن افروزد چراغ</p><p>زآب چشم اشکبارم سوختی</p><p>هرکه جز جامی زجام لعل او</p><p>مست کردی وز خمارم سوختی</p><h2><a id="poem-80278" href="https://ganjoor.net/jami/divanj/vaseta-eghd/ghazal-jv/sh491">شمارهٔ ۴۹۱</a></h2>
<p>دو ساعد تو که آیین هر دو هست یکی</p><p>به خون خسته دلان کرده اند دست یکی</p><p>کرشمه های تو شد رهنمون عشوه گران</p><p>که رخ گشاد یکی و نقاب بست یکی</p><p>ز قید عشق تو بیم است مرغ وماهی را</p><p>که هست دام یکی زان دو زلف و شست یکی</p><p>حدیث محنت و راحت مگوی با عاشق</p><p>که هست مرغ هوا را بلند و پست یکی</p><p>هزار مدعی زهد و تقوی آمد لیک</p><p>سلامت از شکن زلف تو نجست یکی</p><p>همیشه مست بود شوخ و فتنه جوی ولی</p><p>چو چشم تو نبود از هزار مست یکی</p><p>مکن به مصطبه عشق عیب کس جامی</p><p>که پارسا بود اینجا و می پرست یکی</p><h2><a id="poem-80279" href="https://ganjoor.net/jami/divanj/vaseta-eghd/ghazal-jv/sh492">شمارهٔ ۴۹۲</a></h2>
<p>ای از دو جام لعلت ما را تمام نیمی</p><p>عیش تمام ما را بس زان دو جام نیمی</p><p>روشن جبین توست این یا خود طلوع کرده</p><p>از مطلع سعادت ماه تمام نیمی</p><p>گفتم ز ذکر نامت یابم ز خود رهایی</p><p>از خود تمام رستم ناگفته نام نیمی</p><p>تا ماه عید باشد شبهای عاشقان را</p><p>بنمای زان دو ابرو هر وقت شام نیمی</p><p>از سوز سینه پختم دیگ امید لیکن</p><p>از سردی رقیبان مانده ست خام نیمی</p><p>زین نیم جان که دارم دشوار زنده مانم</p><p>پیش آر لب کزو هم گیرم به وام نیمی</p><p>نبود ز هر لب تو یک بوسه حد جامی</p><p>یک بوسه بس ز هر دو از هر کدام نیمی</p><h2><a id="poem-80280" href="https://ganjoor.net/jami/divanj/vaseta-eghd/ghazal-jv/sh493">شمارهٔ ۴۹۳</a></h2>
<p>دی جعد عنبر افشان برماه بسته بودی</p><p>خورشید چاشتگه را رونق شکسته بودی</p><p>خوش آنکه با خیالت شب چشم بسته بودم</p><p>چون چشم باز کردم پیشم نشسته بودی</p><p>حاسد ز بخت وارون گر چه نشست در خون</p><p>چون اختر سعادت بر من خجسته بودی</p><p>نگسستم از تو هرگز امید گر چه عمری</p><p>پیوند آشنایی از من گسسته بودی</p><p>جانم به غمزه خستی لیکن ز لطف پرسش</p><p>راحت رسان چو مرهم بر جان خسته بودی</p><p>گیسو کشان رسیدی چون مشکبو غزالی</p><p>کز دست صید پیشه با دام جسته بودی</p><p>جامی کنون که رستی از خود به عشق و مستی</p><p>می خواه عذر عمری کز خود نرسته بودی</p>
</body></html>