<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79857" href="https://ganjoor.net/jami/divanj/vaseta-eghd/ghazal-jv/sh70">شمارهٔ ۷۰</a></h2>
<p>مشکین خطی که روز رخش را شب آمده ست</p><p>جان من است خطش ازان بر لب آمده ست</p><p>حرفی که کلک حسن به رویش نوشته بود</p><p>از مشک ناب و عنبرتر معرب آمده ست</p><p>شاید که جان نهم لقب قالبش ز لطف</p><p>جانی ولی که جان منش قالب آمده ست</p><p>یوسف چه خانمش که به هر جا نموده روی</p><p>صد یوسفش اسیر چه غبغب آمده ست</p><p>در چشم پر سرشک چو رویش فکنده عکس</p><p>خورشید را مقارنه با کوکب آمده ست</p><p>هر گه ز باد برقع زلفش شود نگون</p><p>گوید فلک که منزل مه عقرب آمده ست</p><p>طفلان سبق ز لوح جمالش گرفته اید</p><p>هرگه جبین گشاده سوی مکتب آمده ست</p><p>چوگان به کف سواره به میدان چو کرده عزم</p><p>صد سر چو گوی زیر سم مرکب آمده ست</p><p>جامی مدام مشربه ای از شراب پر</p><p>بر رغم مدعی که تنک مشرب آمده ست</p><h2><a id="poem-79858" href="https://ganjoor.net/jami/divanj/vaseta-eghd/ghazal-jv/sh71">شمارهٔ ۷۱</a></h2>
<p>طره عنوان جمال تو چو جیم افتاده ست</p><p>دهن تنگت ازان چشمه میم افتاده ست</p><p>زان قد و زلف که گویی الف و لام ویند</p><p>لام الف وار دل خسته دونیم افتاده ست</p><p>قدت آن نخل بلند است و لب آن تازه رطب</p><p>که درین باغچه از باغ نعیم افتاده ست</p><p>ید بیضا که شنیدی بود از طلعت تو</p><p>لمعه نور که در دست کلیم افتاده ست</p><p>چمن از نافه چین عطرفشان شد گویی</p><p>چین زلف تو گذرگاه نسیم افتاده ست</p><p>پرده بردار که از صاعقه شوق توام</p><p>شعله در خرمن و آتش به گلیم افتاده ست</p><p>شهر عشق است مقام همه صاحبنظران</p><p>فرخ آن کس که درین شهر مقیم افتاده ست</p><p>نیم جان گر بدهی صد به عوض بستانی</p><p>بخل بگذار که دلدار کریم افتاده ست</p><p>جامیا شاهد نو گیر که از گردش دهر</p><p>رخنه در صحبت یاران قدیم افتاده ست</p><h2><a id="poem-79859" href="https://ganjoor.net/jami/divanj/vaseta-eghd/ghazal-jv/sh72">شمارهٔ ۷۲</a></h2>
<p>جانم از عشق تو در ورطه بیم افتاده ست</p><p>دلم از تیغ فراق تو دونیم افتاده ست</p><p>جیب گل نافه چین شد به گلستان گویی</p><p>دامن زلف تو در دست نسیم افتاده ست</p><p>حاصل خویش بجز رنج سفر هیچ ندید</p><p>هر مسافر که بر این در نه مقیم افتاده ست</p><p>شاهد ملک چه بینی که کند زیور گوش</p><p>زان در اشک که از چشم یتیم افتاده ست</p><p>وجه خود در ره می نه که نباشد غم دزد</p><p>هر که را کیسه تهی از زر و سیم افتاده ست</p><p>می خورد صوفی پرخوار پی هضم طعام</p><p>با همه جهل ببینش چه حکیم افتاده ست</p><p>نکشد جز به می و ساقی مطبوع و سماع</p><p>طبع جامی که ز آفات سلیم افتاده ست</p><h2><a id="poem-79860" href="https://ganjoor.net/jami/divanj/vaseta-eghd/ghazal-jv/sh73">شمارهٔ ۷۳</a></h2>
<p>ساقی بیا که قصر بقا در تزلزل است</p><p>درده شراب لعل چه جای تعلل است</p><p>گر دور جام می به تسلسل کشد رواست</p><p>بررغم آن که منکر دور و تسلسل است</p><p>داری هوای میکده ترک سبب بگوی</p><p>زاد طریق اهل ارادت توکل است</p><p>کردند شرح عشق حریفان ولی هنوز</p><p>این سر سر به مهر محل تأمل است</p><p>آگاهی از کماهی حالات عاشقان</p><p>باما جفای تو نه ز جهل از تجاهل است</p><p>صوفی که ذوق عشق تو می آردش به رقص</p><p>مستیست کز سرایت می در تمایل است</p><p>جامی کند تحمل هر رنج و غم ولی</p><p>در محنت فراق تو بس بی تحمل است</p><h2><a id="poem-79861" href="https://ganjoor.net/jami/divanj/vaseta-eghd/ghazal-jv/sh74">شمارهٔ ۷۴</a></h2>
<p>این همه خونخواریم زان نرگس خونخواره چیست</p><p>چون نخواهد یار جز خونخواری من چاره چیست</p><p>گرنه برمن دست برده هجر زور آورده است</p><p>در درونم جان و در بیرون گریبان پاره چیست</p><p>ایستادن را نمی داند سرشکم ای حکیم</p><p>در بیان طالع من حکم این سیاره چیست</p><p>گر نمی خواهد شکست جام عیش عاشقان</p><p>در بر سیمین او دل همچو سنگ خاره چیست</p><p>گرنه باغش زآب می امروز در نشو و نماست</p><p>هر دمش از نوگلی بشکفته بر رخساره چیست</p><p>رنج من خواهد فلک ور نی جدا زان مه مرا</p><p>عیش ناهموار با این محنت همواره چیست</p><p>هرکه باشد در جهان میرد همین یک بار و بس</p><p>بی رخ جانان مرا این مردن صدباره چیست</p><p>خط قرب و دولت تشریف خاصان را بود</p><p>بهره عام از جمال شاه جز نظاره چیست</p><p>جامی از هول رقیب آورد رو در راه هجر</p><p>تا درین هایل بیابان حال این آواره چیست</p><h2><a id="poem-79862" href="https://ganjoor.net/jami/divanj/vaseta-eghd/ghazal-jv/sh75">شمارهٔ ۷۵</a></h2>
<p>بی تو شبم را اثر روز نیست</p><p>شمع شبم انجمن افروز نیست</p><p>جز خط فیروزه تو بر دو لب</p><p>بر صف جانها شده فیروز نیست</p><p>وعده لطفت ز ازل آمده ست</p><p>قاعده این کرم امروز نیست</p><p>مصلحت آموزی رسوای عشق</p><p>مصلحت مصلحت آموز نیست</p><p>شب نجهد همچو شهاب از دلم</p><p>ناوک آهی که فلک دوز نیست</p><p>صید کمند تو نخواهد نجات</p><p>مرد بلا عافیت اندوز نیست</p><p>گفته جامی همه سوز است و درد</p><p>جان فسرد هرچه دراو سوز نیست</p><h2><a id="poem-79863" href="https://ganjoor.net/jami/divanj/vaseta-eghd/ghazal-jv/sh76">شمارهٔ ۷۶</a></h2>
<p>زبان در دهان ترجمان دل است</p><p>سخن بر زبان از زبان دل است</p><p>جهان وانچه می بینی اندر جهان</p><p>گم اندر فضای جهان دل است</p><p>قلم هرچه بر لوح هستی نوشت</p><p>یکی نکته از داستان دل است</p><p>خدنگی که از قبضه ما رمیت</p><p>رسد بر نشان از کمان دل است</p><p>غذایی که از عند ربی ابیت</p><p>خورد جان عارف ز خوان دل است</p><p>فراوان فواکه که از قطع و منع</p><p>مبراست از بوستان دل است</p><p>کلام تو وحی است جامی بلند</p><p>که نازل شده ز آسمان دل است</p><h2><a id="poem-79864" href="https://ganjoor.net/jami/divanj/vaseta-eghd/ghazal-jv/sh77">شمارهٔ ۷۷</a></h2>
<p>دل خطت را رقم صنع الهی دانست</p><p>برسر مشک خطان حجت شاهی دانست</p><p>ماه را آینه روی چو خورشید تو گفت</p><p>هرکه ماهیت حسن تو کماهی دانست</p><p>صبح را خواند فروغ رخت اندر شب زلف</p><p>صبح خیزی که سفیدی ز سیاهی دانست</p><p>شاید ار شه کندت منع ز جولان چو تورا</p><p>فتنه شهری و آشوب سپاهی دانست</p><p>عقل چون خیمه فکر از دو جهان بیرون زد</p><p>عشق را بادیه نامتناهی دانست</p><p>ساده دل شو که درین مدرسه وسوسه خیز</p><p>به ز نادانی خود هیچ نخواهی دانست</p><p>جامی و پیر خرابات که اسرار وجود</p><p>همه ازهمت ارشادپناهی دانست</p><h2><a id="poem-79865" href="https://ganjoor.net/jami/divanj/vaseta-eghd/ghazal-jv/sh78">شمارهٔ ۷۸</a></h2>
<p>ساقی ما که دی به کف می داشت</p><p>جام می مستی از لب وی داشت</p><p>هستی ما به باد مستی رفت</p><p>بس که می زان دو لب پیاپی داشت</p><p>گل ندارد ز شبنم سحری</p><p>آن لطافت که رویش از خوی داشت</p><p>از مؤذن نشد دلی زنده</p><p>همه شب گرچه بانگ یا حی داشت</p><p>ماند شیخ از جواب بانگ نماز</p><p>صبحدم بس که گوش در نی داشت</p><p>کی به مقصد رسد چو زاهد را</p><p>لاشه ای سعی حکم لاشی داشت</p><p>سوخت جامی ز داغ عشق و نگفت</p><p>کز کی آن داغ بود و تا کی داشت</p><h2><a id="poem-79866" href="https://ganjoor.net/jami/divanj/vaseta-eghd/ghazal-jv/sh79">شمارهٔ ۷۹</a></h2>
<p>طوبی که به سدره سربلند است</p><p>پیش قد تو نیازمند است</p><p>با خط تو سبزه گر زند لاف</p><p>از غنچه سزای ریشخند است</p><p>عمری تو و زلف با تو همسر</p><p>پیمودن عمر را کمند است</p><p>تا دیده لبت سر تواضع</p><p>پیشت به زمین نهاده قند است</p><p>الطاف تو نشمرم که داند</p><p>انفاس حیات را که چند است</p><p>در گوش نماند جای پندم</p><p>ای همنفسان چه جای پند است</p><p>از هر قدمی به دوست راهیست</p><p>جامی منشین که راه بند است</p><h2><a id="poem-79867" href="https://ganjoor.net/jami/divanj/vaseta-eghd/ghazal-jv/sh80">شمارهٔ ۸۰</a></h2>
<p>پشتم از بار بلا خم شده است</p><p>قوسی از دایره غم شده است</p><p>بس که گریم صف ارباب طرب</p><p>گرد من حلقه ماتم شده است</p><p>کوی تو تا حرم اهل صفاست</p><p>چشم من چشمه زمزم شده است</p><p>در ضعیفی نیم از مویی کم</p><p>چون من از ضعف کسی کم شده است</p><p>نیست بر خشک لبان رحم تو را</p><p>چشمه لطف تو بی نم شده است</p><p>شحنه در سلک سگانت جا کرد</p><p>سفله را بین چه معظم شده است</p><p>جامی از سلک سگانت مجروم</p><p>با رقیبان تو همدم شده است</p><h2><a id="poem-79868" href="https://ganjoor.net/jami/divanj/vaseta-eghd/ghazal-jv/sh81">شمارهٔ ۸۱</a></h2>
<p>دولتم نیست که باشم به سخن دمسازت</p><p>گو سخن با دگران تا شنوم آوازت</p><p>شاهباز حرم قدسی و در ملک وجود</p><p>نیست جز بهر شکار دل و جان پروازت</p><p>رفتی و رشته پیوند مرا با تو قوی</p><p>روزی آرم به همین رشته سوی خود بازت</p><p>همچو گل گر چه به صد پاره شود پرده دل</p><p>حاش لله که شوم پرده گشای از رازت</p><p>تا شدی نازکنان ساقی خونین جگران</p><p>همه مستند ز جام می و من از نازت</p><p>بر سرم تاجی و بر تاج گهر کی باشد</p><p>که کنم جا به سر خویش به صد اعزازت</p><p>چون زند دم ز سخن پیش تو جامی زینسان</p><p>که دهد خامشیش لعل سخن پردازت</p><h2><a id="poem-79869" href="https://ganjoor.net/jami/divanj/vaseta-eghd/ghazal-jv/sh82">شمارهٔ ۸۲</a></h2>
<p>بر لبم آهی نمی آید که دودآمیز نیست</p><p>وز دلم دودی نمی خیزد که آتشریز نیست</p><p>هر شب آیم بر درت دست تهی آویخته</p><p>مفلس عشق تو را زین بیش دست آویز نیست</p><p>کوهکن را مرغ دل آهنگ اوج عشق کرد</p><p>زور این پرواز در مرغ دل پرویز نیست</p><p>خوبرو در شهر بسیار است لیکن هیچ یک</p><p>چون تو خوش گفتار وشیرین کار و شورانگیز نیست</p><p>غمزه ات تیر است و چشمت تیغ و مژگانت سنان</p><p>هیچ خوبی را چو تو بازار خوبی تیز نیست</p><p>در حریم باغ کم یابند چون رویت گلی</p><p>ورگلی یابند گردش سنبل نوخیز نیست</p><p>گو به چشم خود که پرهیزد ز خون مردمان</p><p>مردم بیمار را چیزی به از پرهیز نیست</p><p>هیچ بادی چون صبا کز زلف افشاند غبار</p><p>در مشام ما عبیرآمیز و عنبر بیز نیست</p><p>تا به نور طلعت ای مه شمس تبریز آمدی</p><p>قبله جامی چو مولانا بجز تبریز نیست</p><h2><a id="poem-79870" href="https://ganjoor.net/jami/divanj/vaseta-eghd/ghazal-jv/sh83">شمارهٔ ۸۳</a></h2>
<p>به کوی عزلتم ویرانه ای هست</p><p>ز نقد وقت درویشانه ای هست</p><p>به دستم تا ز هستی دست شویم</p><p>ز خم نیستی پیمانه ای هست</p><p>مکن دورم که دارد ذوق دیگر</p><p>به گرد شمع چون پروانه ای هست</p><p>چو بر دیوانگان می افکنی سنگ</p><p>نمی گویی مرا دیوانه ای هست</p><p>چه خوی است اینکه سوی آشنایان</p><p>نیاری روی تا بیگانه ای هست</p><p>اگر خانه نباشد خوب غم نیست</p><p>چو از خوبان تو را همخانه ای هست</p><p>مخور جامی فریب سبحه خوانان</p><p>که دامی هست هر جا دانه ای هست</p><h2><a id="poem-79871" href="https://ganjoor.net/jami/divanj/vaseta-eghd/ghazal-jv/sh84">شمارهٔ ۸۴</a></h2>
<p>غنچه همچون دهان تنگ تو نیست</p><p>گل چو رخسار لاله رنگ تو نیست</p><p>سینه ام را به غمزه ریش مکن</p><p>کین هدف لایق خدنگ تو نیست</p><p>جنگ تو صلح با رقیبان است</p><p>هیچ عاشق حریف جنگ تو نیست</p><p>تا به سنگ ستم گشادی دست</p><p>نیست دستی که زیر سنگ تو نیست</p><p>چون کنی قصد قتل منتظران</p><p>هیچ تعجیل چون درنگ تو نیست</p><p>با سگان تو نانشستن ما</p><p>جز مراعات نام و ننگ تو نیست</p><p>جامی از بار دل چو چنگ شدی</p><p>این غزل جز نوای چنگ تو نیست</p><h2><a id="poem-79872" href="https://ganjoor.net/jami/divanj/vaseta-eghd/ghazal-jv/sh85">شمارهٔ ۸۵</a></h2>
<p>از تو بر دل‌ها کمین‌ها نیک نیست</p><p>وز کمین تاراج دین‌ها نیک نیست</p><p>کرده نیکان چشم‌ها فرش رهت</p><p>پا نهادن بر زمین‌ها نیک نیست</p><p>در خم ابروی تو با راستان</p><p>بی‌خطا افتاده چین‌ها نیک نیست</p><p>هر زمان این کیست گویی بر درم</p><p>ترک این‌ها گو که این‌ها نیک نیست</p><p>با رقیبان مهر و با عشاق کین</p><p>مهرهای تو چو کین‌ها نیک نیست</p><p>آستانت سجده‌گاه هر سر است</p><p>دور ازان ما را جبین‌ها نیک نیست</p><p>دست تو جامی به جام می دراز</p><p>کوتهی در آستین‌ها نیک نیست</p><h2><a id="poem-79873" href="https://ganjoor.net/jami/divanj/vaseta-eghd/ghazal-jv/sh86">شمارهٔ ۸۶</a></h2>
<p>ای که سلطان خیالت کرده در جان منزل است</p><p>منزلت را منزلت بالاتر از آب و گل است</p><p>بس که جان و دل درآمد از در و دیوار تو</p><p>خانه ای گویی نه از آب و گل از جان و دل است</p><p>اینچنین کین خانه را بینم فروغ از روی تو</p><p>بیدلان را راز دل در وی نهفتن مشکل است</p><p>دل میان گریه دارد ازتو امید کنار</p><p>غرقه را از موج دریا آرزوی ساحل است</p><p>رحم کن بر حال تنها مانده تاریک رو</p><p>ای که مه در هودج و خورشیدت اندر محمل است</p><p>از تنم پیوند جان بگسل چو راندی ناقه تیز</p><p>زانکه تن را پای فرسوده ست و جان مستعجل است</p><p>می کند جامی روان سوی تو شعری تر چو آب</p><p>زانکه با آب روان طبع لطیفت مایل است</p><h2><a id="poem-79874" href="https://ganjoor.net/jami/divanj/vaseta-eghd/ghazal-jv/sh87">شمارهٔ ۸۷</a></h2>
<p>زآهم آتش به خانه افتاده ست</p><p>وز دل این یک زبانه افتاده ست</p><p>اشکم ازخانه بس که بیرون ریخت</p><p>رخنه در آستانه افتاده ست</p><p>ازدو چشمت که شوخ و فتنه گرند</p><p>فتنه ها در زمانه افتاده ست</p><p>قصد تو آزمودن تیغ است</p><p>قتل عاشق بهانه افتاده ست</p><p>زان میان در کمر نشانی نیست</p><p>سخنی درمیانه افتاده ست</p><p>نیست آن شاخ گل که بلبل را</p><p>شعله درآشیانه افتاده ست</p><p>جامی از باده صبوح بماند</p><p>بس که مست شبانه افتاده ست</p><h2><a id="poem-79875" href="https://ganjoor.net/jami/divanj/vaseta-eghd/ghazal-jv/sh88">شمارهٔ ۸۸</a></h2>
<p>تو را ز دوست بگویم حکایت بی پوست</p><p>همه ازوست و گر نیک بنگری همه اوست</p><p>جمالش از همه ذرات کون مکشوف است</p><p>حجاب تو همه پندارهای تو بر توست</p><p>ازوست جمله بد و نیک لیک هرچه بد است</p><p>ازان بد است که از ماست چون ازوست نکوست</p><p>به سیل خیز حوادث کجا شود غرقه</p><p>کسی که لجه بحرش فروتر از زانوست</p><p>چه شد که قبله معین بود به فتوی شرع</p><p>چو دوست با تو ز کل جهات روی به روست</p><p>ز دست تفرقه شد چاک خرقه سان دل من</p><p>ولی ز رشته وحدت هنوز امید رفوست</p><p>حدیث وصل اگر رفت غم مخور جامی</p><p>هرآن جریمه که از عشق سرزند معفوست</p><h2><a id="poem-79876" href="https://ganjoor.net/jami/divanj/vaseta-eghd/ghazal-jv/sh89">شمارهٔ ۸۹</a></h2>
<p>زهی به نسخ گل آورده خط بناگوشت</p><p>دمیده سبزه تر گرد چشمه نوشت</p><p>تو را چو زد به بنا گوش حلقه سنبل زلف</p><p>بنفشه شد ز غلامان حلقه درگوشت</p><p>فروغ روی تو آتش زند به خرمن عقل</p><p>اگر نه پرده کشد سنبل سمن پوشت</p><p>هجوم عشق تو نگذاردم به دل نقشی</p><p>مرو ز دیده که ترسم کنم فراموشت</p><p>چو تو کمر بگشایی من از میان بروم</p><p>مرا چه طاقت آن تا کشم در آغوشت</p><p>چگونه بر خورم از تو چنین که می بینم</p><p>هلاک جان تلف عقل و آفت هوشت</p><p>هزار گونه سخن داشت از رخت جامی</p><p>نهاد بر لب او مهر لعل خاموشت</p><h2><a id="poem-79877" href="https://ganjoor.net/jami/divanj/vaseta-eghd/ghazal-jv/sh90">شمارهٔ ۹۰</a></h2>
<p>مقام عارف عالی مقام بی وطنیست</p><p>طراز کسوت فقر و فنا وبرهنه تنیست</p><p>به گوش دهر ازین راستر سخن نرسید</p><p>که گوهر صدف بحر صدق کم سخنیست</p><p>چو نیست بنده آن شاه مکی و مدنی</p><p>ازان چه سود که مکیست خواجه یا مدنیست</p><p>گرفت گوشه چو خم شیخ پر شراب غرور</p><p>به محتسب که رساند که وقت خم شکنیست</p><p>به قبله روی و بتان در درون ز حرص و هوا</p><p>نه این خدای پرستیست بلکه برهمنیست</p><p>هوای عشق کنی همت از دو کون ببر</p><p>که این عروج نیاید ز همتی که دنیست</p><p>خجالتیست عظیم از رخ تو جامی را</p><p>که زخم تیغ فراق تو خورد و زیستنیست</p><h2><a id="poem-79878" href="https://ganjoor.net/jami/divanj/vaseta-eghd/ghazal-jv/sh91">شمارهٔ ۹۱</a></h2>
<p>بستان ز شکوفه پر از انوار تجلی ست</p><p>بشکفته گل از شاخ شجر آتش موسی ست</p><p>برداشته صد مرده سر از خاک همانا</p><p>ظاهر شده از باد صبا معجز عیسی ست</p><p>بینیم ز نرگس که به خود چشم گشاده ست</p><p>کان چشم که بینا نه به جانان بود اعمی ست</p><p>لاله کند ایما که می عشق کشیدن</p><p>زان جام که نبود به میان دست کس اولی ست</p><p>هرکس می ازان جام کشد خاطر پاکش</p><p>فارغ ز غم توبه واندیشه تقوی ست</p><p>زاهد گر ازان می به مشامش نرسد بوی</p><p>با توبه و تقواش چه امکان تسلی ست</p><p>از صورت و معنی بگذر جامی و درکش</p><p>زان می که برون از قدح صورت و معنی ست</p><h2><a id="poem-79879" href="https://ganjoor.net/jami/divanj/vaseta-eghd/ghazal-jv/sh92">شمارهٔ ۹۲</a></h2>
<p>تا از گل تو سبزه برون آمدن گرفت</p><p>حسن تو ز انچه بود فزون آمدن گرفت</p><p>زنجیر بست طره تو گرد آفتاب</p><p>صد ذوفنون به قید جنون آمدن گرفت</p><p>زآب زلال خواست دل تشنه قطره ای</p><p>پیکان تو به سینه درون آمدن گرفت</p><p>در حیرتم ز دل که ز دام تو جسته بود</p><p>بار دگر به دام تو چون آمدن گرفت</p><p>ز افسونگری چه سود مرا چون تو نامدی</p><p>هر چند صد پری به فسون آمدن گرفت</p><p>رفتی و دل ز صبر و سکون نیز بازماند</p><p>چون آمدی به صبر و سکون آمدن گرفت</p><p>گفتی که آب چشم تونبود دلیل شوق</p><p>این خون ناب بین که کنون آمدن گرفت</p><p>چشمت ز غمزه تیغ بر این بی زبان کشید</p><p>ترکی به قصد صید زبون آمدن گرفت</p><p>هرجا که جامی از دل خون گشته قصه راند</p><p>از چشم مردمان همه خون آمدن گرفت</p><h2><a id="poem-79880" href="https://ganjoor.net/jami/divanj/vaseta-eghd/ghazal-jv/sh93">شمارهٔ ۹۳</a></h2>
<p>پا نه به طرف باغ که گل زیر دست توست</p><p>بالا نما که سرو سرافراز پست توست</p><p>آن باغ نوبری که رسیده ست میوه اش</p><p>گرد تو نیزه های جفا خاربست توست</p><p>تیری به دل خلید که ذوقش به جان رسید</p><p>این ذوق چیست گر نه گشادش ز شست توست</p><p>روی تو هست آتش و پیشش دوتا شده</p><p>زلف سیاه هندوی آتش پرست توست</p><p>کردی برهنه ساعد سیمین به قصد ما</p><p>امروز در جفا و ستم دست دست توست</p><p>غم نیست زانکه خاطر ما را شکسته ای</p><p>ما را همه درستی کار از شکست توست</p><p>باشد مدام مستی رندان ز جام می</p><p>جامی نه جام دیده نه می خورده مست توست</p><h2><a id="poem-79881" href="https://ganjoor.net/jami/divanj/vaseta-eghd/ghazal-jv/sh94">شمارهٔ ۹۴</a></h2>
<p>جانم ز غمت به لب رسیده ست</p><p>روزم ز خطت به شب رسیده ست</p><p>دل خسته مکن به زخم خارم</p><p>چون نخل تو را رطب رسیده ست</p><p>راهیست مرا به گنج مطلوب</p><p>هر رنج که از طلب رسیده ست</p><p>گویند ادب مده ادیبم</p><p>کز عشق مرا ادب رسیده ست</p><p>در بی سبب از سبب کنم روی</p><p>چون محنتم از سبب رسیده ست</p><p>جامی به عجم نثار کرده ست</p><p>هر نقد کش از عرب رسیده ست</p><p>در چنگ غمت به گوش جانم</p><p>صد زمزمه طرب رسیده ست</p><h2><a id="poem-79882" href="https://ganjoor.net/jami/divanj/vaseta-eghd/ghazal-jv/sh95">شمارهٔ ۹۵</a></h2>
<p>زمی تلخ سبویی که به دست آمده است</p><p>جان شیرین من باده پرست آمده است</p><p>توبه زهد چو با شیشه می کرده مصاف</p><p>لله الحمد که بر توبه شکست آمده است</p><p>سرو بالای تو تا خاسته از مسند ناز</p><p>صد بلا بر سر ارباب نشست آمده است</p><p>چه کشی ساعد سیمین ز کفم کین ماهی</p><p>بعد چل سالم ازین بحر به شست آمده است</p><p>خاکروبی درت خواست به عرشی پر خویش</p><p>مرغ جانم که بدین پایه پست آمده است</p><p>طعن میخواری جامی چه زنی کو ز ازل</p><p>بی می و میکده از عشق تو مست آمده است</p><h2><a id="poem-79883" href="https://ganjoor.net/jami/divanj/vaseta-eghd/ghazal-jv/sh96">شمارهٔ ۹۶</a></h2>
<p>چندم از خویش جدا خواهی داشت</p><p>برمن این داغ روا خواهی داشت</p><p>همچو مورم به سر راه وفا</p><p>در لگد کوب جفا خواهی داشت</p><p>می کنی پی سپرم جان به فدات</p><p>اگر این رسم بپا خواهی داشت</p><p>دل من کاخ طرب خواهد بود</p><p>تا درین غمکده جا خواهی داشت</p><p>تا قبا بندی ازینسان صد دل</p><p>بسته در بند قبا خواهی داشت</p><p>صاف کردی دل خود آینه وار</p><p>روی در اهل صفا خواهی داشت</p><p>هر قضایی که رود بر جامی</p><p>نیست غم گر تو رضا خواهی داشت</p><h2><a id="poem-79884" href="https://ganjoor.net/jami/divanj/vaseta-eghd/ghazal-jv/sh97">شمارهٔ ۹۷</a></h2>
<p>به بزم زنده دلان ذکر دی و فردا نیست</p><p>صفای وقت جز از باده مصفا نیست</p><p>عجب به عشق تو مستغرقم نمی دانم</p><p>که غیر تو به جهان هست دیگری یا نیست</p><p>جهان چو فرع و تو اصلی و گر به چشم یقین</p><p>نظر کنم همه اصل است و فرع اصلا نیست</p><p>چو موج هرکه به دریا فرو رود داند</p><p>که موج اگر چه نه دریاست غیر دریا نیست</p><p>به کنج صومعه خوان ورد صبح و شام ای شیخ</p><p>حریم مجلس ما جای شور و غوغانیست</p><p>هزار قافله پی در پی است در ره عشق</p><p>عجبتر آنکه پی یک رونده پیدا نیست</p><p>به زخم سنگ ملامت گرفت خو جامی</p><p>حریف صحبت نازکدلان رعنا نیست</p><h2><a id="poem-79885" href="https://ganjoor.net/jami/divanj/vaseta-eghd/ghazal-jv/sh98">شمارهٔ ۹۸</a></h2>
<p>در دلم زآتش تو داغ بس است</p><p>خانه تنگ است یک چراغ بس است</p><p>گر نیامد دلم به کف به سراغ</p><p>اینکه آمد به تو سراغ بس است</p><p>مشک گو روبه باد و عود بسوز</p><p>بوی تومانده در دماغ بس است</p><p>باغبان را چه کار با عطار</p><p>عطر جیبش نسیم باغ بس است</p><p>محضر رندیم ز درد کشان</p><p>دلقی از جرعه داغ داغ بس است</p><p>چتر فرق شهید وادی عشق</p><p>گرد گشته سپاه زاغ بس است</p><p>سود جامی ز شغل غمهایت</p><p>از غم دیگران فراغ بس است</p><h2><a id="poem-79886" href="https://ganjoor.net/jami/divanj/vaseta-eghd/ghazal-jv/sh99">شمارهٔ ۹۹</a></h2>
<p>نه دل بی تو ز جانی دور مانده ست</p><p>که از جان جهانی دور مانده ست</p><p>به کشتن لایق است آن کس که زنده</p><p>ز چون تو دلستانی دور مانده ست</p><p>جدا افتاده از بالین راحت</p><p>سرم کز آستانی دور مانده ست</p><p>ز فرهاد آن که کم گوید فسانه</p><p>ز شیرین داستانی دور مانده ست</p><p>مدان دور از جوانی حالت پیر</p><p>بتر زان کز جوانی دور مانده ست</p><p>سگت بگذاشته لاغر تنم را</p><p>همایی ز استخوانی دور مانده ست</p><p>ز جامی دور باشد نکته رانی</p><p>چنین کز نکته دانی دور مانده ست</p><h2><a id="poem-79887" href="https://ganjoor.net/jami/divanj/vaseta-eghd/ghazal-jv/sh100">شمارهٔ ۱۰۰</a></h2>
<p>نکرد لطف تو کاری و وقت کار گذشت</p><p>نشد وصال تو روزی و روزگار گذشت</p><p>شب انتظارم برم روز را و روز تو را</p><p>بیاکه روز وشب من در انتظار گذشت</p><p>به هر دلی که زدی ناوکی ز غمزه خویش</p><p>خدنگ حسرتم از سینه فگار گذشت</p><p>به باغ عمر گلی خواستم ز شاخ امید</p><p>خیال روی تو در چشم اشکبار گذشت</p><p>نشان غبار مرا گو سرشک دیده که خاست</p><p>جنون عشق به هر جا که این غبار گذشت</p><p>بخند در رخم ای غنچه پیش از آنکه به باغ</p><p>رسد خبر که خزان آمد و بهار گذشت</p><p>مگو که کشتن خویش اختیار کن جامی</p><p>که پیش حکم تو کارم ز اختیار گذشت</p><h2><a id="poem-79888" href="https://ganjoor.net/jami/divanj/vaseta-eghd/ghazal-jv/sh101">شمارهٔ ۱۰۱</a></h2>
<p>یار بر دیده راه کرد و گذشت</p><p>دیده را جلوه گاه کرد و گذشت</p><p>بودم افتاده خوار بر راهش</p><p>به حقارت نگاه کرد و گذشت</p><p>برقع زلف پیش روی کشید</p><p>روزگارم سیاه کرد و گذشت</p><p>آهم ازوی هوای کیوان داشت</p><p>رخنه در مهر و ماه کرد و گذشت</p><p>خواستم داد خویش ازو گریان</p><p>خنده بر دادخواه کرد و گذشت</p><p>دید صوفی صفای میخانه</p><p>پشت بر خانقاه کرد و گذشت</p><p>رفت جامی به قصد دیدارش</p><p>بام و در دید و آه کرد و گذشت</p><h2><a id="poem-79889" href="https://ganjoor.net/jami/divanj/vaseta-eghd/ghazal-jv/sh102">شمارهٔ ۱۰۲</a></h2>
<p>آنچه در چشمم ز یار و طلعت زیبای اوست</p><p>جای آن دارد اگر جان و دلم شیدای اوست</p><p>دارد از نور رخش شمع شبستان پرتوی</p><p>ورنه پروانه چرا زینگونه ناپروای اوست</p><p>او به کس ننموده روی و شهر ازو پر گفت و گوی</p><p>او درون پرده و آفاق پر غوغای اوست</p><p>خیمه زد سلطان حسن او به صحرای ظهور</p><p>گنبد نیلوفری یک خیمه از صحرای اوست</p><p>در حریم این چمن هرجا نشان راستی</p><p>دیده ام بالای او یا سایه بالای اوست</p><p>هرکجا آن عارض و لب ایمنی در ایمنیست</p><p>فتنه و شوری که هست از نرگس شهلای اوست</p><p>هست بر هر جزو جامی صد رقم از داغ عشق</p><p>شرح این داغ است هر حرفی که بر اجزای اوست</p><h2><a id="poem-79890" href="https://ganjoor.net/jami/divanj/vaseta-eghd/ghazal-jv/sh103">شمارهٔ ۱۰۳</a></h2>
<p>با داغ تو چو لاله دلم خویش برآمده ست</p><p>داغ توام ز باغ کسان خوشتر آمده ست</p><p>افسون بی غمی چه کنم کز رخ تو دور</p><p>یک غم ز دل نرفته صد دیگر آمده ست</p><p>کردی به خانه ام ز در مرحمت گذر</p><p>امروز بختم از در دیگر درآمده ست</p><p>مشکل که ایستد ز مژه خونم اینچنین</p><p>کز غمزه تو بر رگ جان نشتر آمده ست</p><p>فرسوده قالبم که دل آتشین در اوست</p><p>خاکستری نهفته در او اخگر آمده ست</p><p>گوهر خوش است و لعل خوش اما ز دست تو</p><p>سنگی که می رسد ز همه بر سر آمده ست</p><p>روشن دلم که مهبط انوار قدس بود</p><p>از صورت تو بتکده آزر آمده ست</p><p>در دفترم محاسب اوصاف دلبری</p><p>وصف خط عذار تو سردفتر آمده ست</p><p>خط لبت که در دل جامیست بسته نقش</p><p>ایمن ز شست و شو چو خط ساغر آمده ست</p><h2><a id="poem-79891" href="https://ganjoor.net/jami/divanj/vaseta-eghd/ghazal-jv/sh104">شمارهٔ ۱۰۴</a></h2>
<p>به خدا غیر خدا در دو جهان چیزی نیست</p><p>بی نشان است همه نام و نشان چیزی نیست</p><p>چند محجوب نشینی به گمان دگران</p><p>خیمه در کوی یقین زن که گمان چیزی نیست</p><p>بی زبان شو چه کنی سرغم عشق بیان</p><p>که درین مسئله تقریر زبان چیزی نیست</p><p>هستی توست حجاب تو وگر نی پیداست</p><p>که بجز دوست درین پرده نهان چیزی نیست</p><p>تا کی از صومعه آرایی پی دعوت خلق</p><p>بانگ بیهوده چو در سفره و خوان چیزی نیست</p><p>گر ز عشقت خبری هست بگو ای واعظ</p><p>ورنه خاموش که فریاد و فغان چیزی نیست</p><p>بنده عشق شدی ترک نسب گو جامی</p><p>که درین راه فلان بن فلان چیزی نیست</p><h2><a id="poem-79892" href="https://ganjoor.net/jami/divanj/vaseta-eghd/ghazal-jv/sh105">شمارهٔ ۱۰۵</a></h2>
<p>یار اگر شبرو و عیار بود باکی نیست</p><p>شوخ و بیباک و دل آزار بود باکی نیست</p><p>گرچه غمخانه عشاق ز وی ویران است</p><p>تا نه همخانه اغیار بود باکی نیست</p><p>دامن گل چو به دست تو نهد باد صبا</p><p>گر ز پی سرزنش خار بود باکی نیست</p><p>عمر بگذشت به محرومی اگر روز پسین</p><p>ختم بر دولت دیدار بود باکی نیست</p><p>پاسبان گر فکند بر در شه بستر خواب</p><p>دیده بخت چو بیدار بود باکی نیست</p><p>هرکه را عشق کند سبحه و زنار یکی</p><p>گر میان بسته به زنار بود باکی نیست</p><p>جامی آن را که به آن جان و جهان اقرار است</p><p>با تو گر بر سر افکار بود باکی نیست</p><h2><a id="poem-79893" href="https://ganjoor.net/jami/divanj/vaseta-eghd/ghazal-jv/sh106">شمارهٔ ۱۰۶</a></h2>
<p>چون کمر بسته مه من به سفر بیرون رفت</p><p>صد دل آویخته از طرف کمر بیرون رفت</p><p>او قدم می زد و مردم همه در خون بودند</p><p>که بدان شکل خوش از پیش نظر بیرون رفت</p><p>نیست این خون روانم ز سر هر مژه اشک</p><p>جوش زد در دل من خون و ز سر بیرون رفت</p><p>منع ناصح ز غم عشق ویم بادی بود</p><p>که ز یک گوش درآمد ز دگر بیرون رفت</p><p>قطره آب که آمد به دل از پیکانش</p><p>حرقت از جان و حرارت ز جگر بیرون رفت</p><p>نیست در حلقه عشاق زبان حیرانم</p><p>کز زبانی که ازان حلقه خبر بیرون رفت</p><p>دوش در کلبه جامی ز نم دیده و آه</p><p>آتش از روزنه و آب ز در بیرون رفت</p><h2><a id="poem-79894" href="https://ganjoor.net/jami/divanj/vaseta-eghd/ghazal-jv/sh107">شمارهٔ ۱۰۷</a></h2>
<p>آن ترکمان پسر که دل ما نشان اوست</p><p>زابرو و غمزه تیر بلا بر کمان اوست</p><p>صاحبدلان به راه وفا خاک گشته اند</p><p>گو خوش بران که رخش جفا زیر ران اوست</p><p>ما در میان غصه چو موییم ازان کمر</p><p>خوش آن که دست کرده کمر در میان اوست</p><p>دامن کشان چو گل به سر سبزه تا گذشت</p><p>دستان بلبلان چمن داستان اوست</p><p>تا بهره مند شد ز کف او عنان به رخ</p><p>خونم دوال بسته ز رشک عنان اوست</p><p>باشد چو جام دیده پر از اشک حسرتم</p><p>تا دیده ام که جام دهان بر دهان اوست</p><p>یک جامه نیست بر تن جامی ز غم درست</p><p>جز خشک گشته پوست که بر استخوان اوست</p><h2><a id="poem-79895" href="https://ganjoor.net/jami/divanj/vaseta-eghd/ghazal-jv/sh108">شمارهٔ ۱۰۸</a></h2>
<p>مردم چشمم ز تو خالی بس است</p><p>مونس جان از تو خیالی بس است</p><p>ماه فروشد بنمای ابروان</p><p>نایب ماه از تو هلالی بس است</p><p>بهر رکاب تو ز خون جگر</p><p>بر رخ من بسته دوالی بس است</p><p>خوان چه حد من که نهم پیش تو</p><p>خدمت درویش خلالی بس است</p><p>مایل طوبی نشوم در بهشت</p><p>باغ مرا چون تو نهالی بس است</p><p>نیست سپه شرط جهانگیریت</p><p>از تو همین عرض جمالی بس است</p><p>ساغر زر پر چه کنی بهر من</p><p>بر کفم آلوده سفالی بس است</p><p>مزد غزلهای تو جامی تمام</p><p>نیم قبولی ز غزالی بس است</p><h2><a id="poem-79896" href="https://ganjoor.net/jami/divanj/vaseta-eghd/ghazal-jv/sh109">شمارهٔ ۱۰۹</a></h2>
<p>ای سنبل مشکین زده سر از گل رویت</p><p>ندهم به همه ساده رخان یک سر مویت</p><p>از مشک کشم درد سر این بس که دهد باد</p><p>بویی به مشامم ز خط غالیه بویت</p><p>هرگز ز تماشای تو خرسند نگشتم</p><p>بنشین که زمانی نگرم سیر به رویت</p><p>خوش آنکه نشینم به تو تنها ز رقیبان</p><p>تو حال بدم بینی من روی نکویت</p><p>خونین کفنان بس که به دل داغ تو خیزند</p><p>در حشر شود لاله ستانی سر کویت</p><p>گر زانکه بجویی دل ما را نه غریب است</p><p>هر چند که آزار غریبان شده خویت</p><p>شد هر شکن زلف تو قلاب محبت</p><p>چون خاطر جامی نکند میل به سویت</p><h2><a id="poem-79897" href="https://ganjoor.net/jami/divanj/vaseta-eghd/ghazal-jv/sh110">شمارهٔ ۱۱۰</a></h2>
<p>نه چنان گرفت خانه به دل من آرزویت</p><p>که دگر به خانه رفتن کنم آرزو ز کویت</p><p>به هوای رنگ و بویت چه روم به طوف بستان</p><p>نه شکوفه راست رنگت نه بنفشه راست بویت</p><p>نه خوش آید از نکورو که بود به جور بدخو</p><p>بگذار خوی بد را که عجب نکوست رویت</p><p>نرسم به اوج وصل تو به پا زهی سعادت</p><p>که چو مرغ پربرآرم به هوای جست و جویت</p><p>مکشاد کوب چوگان کف نازکت همین بس</p><p>که فتد میان میدان سرمن به سان گویت</p><p>ز غمت شدم خیالی و بدین خیال شادم</p><p>که خیال وار گاهی گذرم نهفته سویت</p><p>ز غزلسرایی خود نبود مراد جامی</p><p>بجز اینکه روزگارش گذرد به گفت و گویت</p><h2><a id="poem-79898" href="https://ganjoor.net/jami/divanj/vaseta-eghd/ghazal-jv/sh111">شمارهٔ ۱۱۱</a></h2>
<p>سبزه نو که ز گلزار رخت سر زده است</p><p>رقم نسخ گل از غالیه تر زده است</p><p>چون خط سبز تو یک حرف ندیده‌ست صبا</p><p>عمرها دفتر گل گر چه به هم برزده است</p><p>خط مشکین تو دودیست کز آتش برخاست</p><p>آه از این دود که آتش به جهان درزده است</p><p>داشت مقصود هواداری سرو تو صبا</p><p>زان همه مشت که بر فرق صنوبر زده است</p><p>دست مشاطه جدا به که کنند از شانه</p><p>که چرا شانه در آن جعد معنبر زده است</p><p>گر نه نایابی کام دل ما خواست لبت</p><p>قفل یاقوت چه بر حقه گوهر زده است</p><p>جامی از لعل تو هرگز نزده ساغر عیش</p><p>کش نه سنگین دل تو سنگ به ساغر زده است</p><h2><a id="poem-79899" href="https://ganjoor.net/jami/divanj/vaseta-eghd/ghazal-jv/sh112">شمارهٔ ۱۱۲</a></h2>
<p>چون تو ماهی در همه آفاق نیست</p><p>بی تو بودن طاقت عشاق نیست</p><p>شوق خود را چون دهم تسکین به صبر</p><p>صبر کار عاشق مشتاق نیست</p><p>هیچ شکلی زیر این نیلی رواق</p><p>چون مقوس ابروانت طاق نیست</p><p>دفتر گل را زدم بر هم چو باد</p><p>حرفی از حسنت درآن اوراق نیست</p><p>مستحق وصلم و محروم ازان</p><p>موجب حرمان جز استحقاق نیست</p><p>هجر فرسوده نخواهد جز وصال</p><p>چاره مسموم جز تریاق نیست</p><p>عشق را تا نام دریا کرده اید</p><p>کام جامی زو جز استغراق نیست</p><h2><a id="poem-79900" href="https://ganjoor.net/jami/divanj/vaseta-eghd/ghazal-jv/sh113">شمارهٔ ۱۱۳</a></h2>
<p>هیچ کس نیست که حیران شده روی تو نیست</p><p>روی در سجده محراب دو ابروی تو نیست</p><p>هرکه بر طرف بناگوش تو آن طره بدید</p><p>گفت نقد دو جهان قیمت یک موی تو نیست</p><p>تو به هرجا که چنین جلوه کنان می گذری</p><p>نظری نیست که از هر طرفی سوی تو نیست</p><p>زانچه در وصف قد سدره و طوبی گویند</p><p>نکته ای نیست که در قامت دلجوی تو نیست</p><p>گو مده دامن گل را به کفم باد صبا</p><p>چه کنم پیرهنی را که در او بوی تو نیست</p><p>گر چه صد مانعم از دولت دیدار توهست</p><p>هیچ مانع بتر از نازکی خوی تو نیست</p><p>گشته هر موی زبانی به دعا جامی را</p><p>بر تنش نیست زبانی که دعاگوی تو نیست</p><h2><a id="poem-79901" href="https://ganjoor.net/jami/divanj/vaseta-eghd/ghazal-jv/sh114">شمارهٔ ۱۱۴</a></h2>
<p>بلبل چو مطربان به غزلخوانی آمده ست</p><p>بر وی شکوفه در درم افشانی آمده ست</p><p>همچون شکوفه شو درم افشان که جمع آن</p><p>هرجا که هست تخم پریشانی آمده ست</p><p>پژمرده بود از دم وی باغ و این زمان</p><p>آبی به رویش از نم نیستانی آمده ست</p><p>هر شاخ گل ز غنچه نشکفته با دلی</p><p>چون عاشقان پر آتش پنهانی آمده ست</p><p>زآلوده دامنان بگسل کز گل و سمن</p><p>هرسو هزار شاهد روحانی آمده ست</p><p>می نوش و مست زی که جز این نیست فصل گل</p><p>کاری که ختم آن نه پشیمانی آمده ست</p><p>جامی که و بهار سمرقند و وصف آن</p><p>کو مست گلرخان خراسانی آمده ست</p><h2><a id="poem-79902" href="https://ganjoor.net/jami/divanj/vaseta-eghd/ghazal-jv/sh115">شمارهٔ ۱۱۵</a></h2>
<p>رنگ رخت ز تاب تب ای سیمبر شکست</p><p>رنگ شکسته ات دل اهل نظر شکست</p><p>هنگامه ساخت مه شب از انجم ولی چو دید</p><p>هنگام صبح روی تو هنگامه برشکست</p><p>بستی به قصد فرقت من بر میان کمر</p><p>بنشین که پشت طاقت من از کمر شکست</p><p>رخساره خوی فشان به گلستان درآمدی</p><p>لطف رخ تو رونق گلهای تر شکست</p><p>هر شیشه امید که تدبیر عقل ساخت</p><p>سنگ جفای عشق تو در یکدگر شکست</p><p>رفتم که گل به باغ شود مرهم دلم</p><p>صد نشترم ز خار غمت در جگر شکست</p><p>قدر شکر شکست خط سبز بر لبت</p><p>طوطی ندیده کس که بدینسان شکر شکست</p><p>جامی چو یافت خانه خود را تهی ز تو</p><p>دیوار کند و بام بیفکند و درشکست</p><h2><a id="poem-79903" href="https://ganjoor.net/jami/divanj/vaseta-eghd/ghazal-jv/sh116">شمارهٔ ۱۱۶</a></h2>
<p>سرو گل اندام من طرف کله برشکست</p><p>کاکل او بر سمن غالیه تر شکست</p><p>نافه گشا شد نسیم از گره زلف او</p><p>رونق سنبل ببرد قیمت عنبر شکست</p><p>بررخ پر گردم اشک از دل آزرده رفت</p><p>باده گلگون به خاک ریخت چو ساغر شکست</p><p>رشته جان ز استخوان سبحه پر مهره گشت</p><p>بس که ز سنگ جفاش این تن لاغر شکست</p><p>بست به روی بتان شیخ در صومعه</p><p>سنگدل من رسید صومعه را در شکست</p><p>بس که ز سرو قدش بار به دلها رسید</p><p>در چمن از بار دل پشت صنوبر شکست</p><p>شرح غمش می نوشت جامی بیدل فتاد</p><p>در دل خامه شکاف در رخ دفتر شکست</p><h2><a id="poem-79904" href="https://ganjoor.net/jami/divanj/vaseta-eghd/ghazal-jv/sh117">شمارهٔ ۱۱۷</a></h2>
<p>وقت گل شد بزم عشرت بر لب جو خوشتر است</p><p>جام عیش از دست گلرویان گلبو خوشتر است</p><p>خوش بود ساقی چو نیکوروی و نیکو خو بود</p><p>وربود با این همه خوشخوان وخوشگو خوشتر است</p><p>پا به صحرا نه که بی خواری ننگ باغبان</p><p>سبزه خودرسته و گلهای خودرو خوشتر است</p><p>حیف باشد سبزه زیر پا سپردن در سماع</p><p>بر سر سبزه ز مستان رقص پهلو خوشتر است</p><p>گو مزن از دور زانو خوبرو چون می دهد</p><p>کز بتان ساقیگری زانو به زانو خوشتر است</p><p>خوش بود طوق زر اما گردن عشاق را</p><p>طوق سیم از ساعد جانان و بازو خوشتر است</p><p>روی در میخانه نه جامی به می کن خرقه رنگ</p><p>مرد در هر شیوه ای یکرنگ و یکرو خوشتر است</p><h2><a id="poem-79905" href="https://ganjoor.net/jami/divanj/vaseta-eghd/ghazal-jv/sh118">شمارهٔ ۱۱۸</a></h2>
<p>دودم از سینه که گرد آمده بالای سر است</p><p>قدسیان را شده از ناوک آهم سپر است</p><p>چون شوم خاک شود لاله ستان تربت من</p><p>زین همه داغ کزان لاله رخم بر جگر است</p><p>حلقه در گوش همه ساده رخان خواهد کرد</p><p>بر بنا گوش وی آن حلقه که از مشک تر است</p><p>ساخت دریا رهم از رهگذر دیده سرشک</p><p>در رهم گر خطری هست ازین رهگذر است</p><p>ای خدا مرحمتی کز همه بیشش بینم</p><p>که بدو آرزوی من ز همه بیشتر است</p><p>نرود تلخی هجران وی از کام دلم</p><p>گر چه از ذکر لب او دهنم پر شکر است</p><p>جامی از عشق مهی بی خبر افتاده ز خویش</p><p>گشته مشهور همه شهر کنون این خبر است</p><h2><a id="poem-79906" href="https://ganjoor.net/jami/divanj/vaseta-eghd/ghazal-jv/sh119">شمارهٔ ۱۱۹</a></h2>
<p>به باغم بی رخت تسکین محال است</p><p>تماشای گل و نسرین محال است</p><p>چو گل پنهان شود در پرده ناز</p><p>قرار از بلبل مسکین محال است</p><p>به ترک دوست فرماید خرد لیک</p><p>ز عشق این حکم را تمکین محال است</p><p>ز دیدار تو زاهد را چه بهره</p><p>خدابینی ازان خود بین محال است</p><p>ز بس مهرت به دلها جای کرده ست</p><p>ز تو در دل کسی را کین محال است</p><p>رخت را هر که دید آیینه سان گفت</p><p>که معشوقی بدین آیین محال است</p><p>به عالم چون تو معشوقی و جامی</p><p>نبازد عشق با او این محال است</p><h2><a id="poem-79907" href="https://ganjoor.net/jami/divanj/vaseta-eghd/ghazal-jv/sh120">شمارهٔ ۱۲۰</a></h2>
<p>یا از زبان دوست شنو داستان دوست</p><p>یا از زبان آن که شنید از زبان دوست</p><p>باشد کلام دوست مبرا ز هر لغت</p><p>هست این لغات مختلف از ترجمان دوست</p><p>بیرون بود ز جمله نشانها کزو دهند</p><p>اینست پیش دوست شناسان نشان دوست</p><p>به ز آستان دوست سر ما ندیده جای</p><p>تا سر به جا بود سر ما و آستان دوست</p><p>دستان شوق او زده مرغان باغ عشق</p><p>هر جا شکفته غنچه ای از بوستان دوست</p><p>از ما گمان حسن وفا بود دوست را</p><p>شکر خدا که راست شد آخر گمان دوست</p><p>جامی مجوی کشف حقیقت ز شیخ شهر</p><p>بیگانه نیست محرم سر نهان دوست</p><h2><a id="poem-79908" href="https://ganjoor.net/jami/divanj/vaseta-eghd/ghazal-jv/sh121">شمارهٔ ۱۲۱</a></h2>
<p>شنیده ام که به گل بلبل سحرخوان گفت</p><p>که شکر نعمت صبح وصال نتوان گفت</p><p>درون غنچه چرا خون و جیب گل چاک است</p><p>اگر نه مرغ چمن داستان هجران گفت</p><p>سماع لحن مغنی خوش است وین نکته</p><p>ز شاخ سرو سهی قمری خوش الحان گفت</p><p>چو ذوق باده وحدت نیافت جان حکیم</p><p>ازان چه سود که بر نفی شرک برهان گفت</p><p>دلی که یافت به شب زندگی ز جام صبوح</p><p>نشان زخضر و سیاهی و آب حیوان گفت</p><p>زمانه نغمه عشاق و اشکریزی شان</p><p>چو دیده قصه نوح و حدیث طوفان گفت</p><p>غذای خویش کن از ترک لقمه کین معنی</p><p>بود خلاصه هر حکمتی که لقمان گفت</p><p>مبند لب ز نصیحت که مور بهر حذر</p><p>به همسران خبر از مقدم سلیمان گفت</p><p>بود شکایت جام زفهم مستمعان</p><p>خوش آن که نکته مرموز با سخندان گفت</p><h2><a id="poem-79909" href="https://ganjoor.net/jami/divanj/vaseta-eghd/ghazal-jv/sh122">شمارهٔ ۱۲۲</a></h2>
<p>ساقیا می ده که صحرا سبز و بستان خرم است</p><p>توبه ای کامروز نشکسته ست در عالم کم است</p><p>از زجاجی جام می ریزد ز یکدیگر فرو</p><p>گر چه همچون سنگ اساس توبه ما محکم است</p><p>یاد کن جم را چو نوشی باده عشرت که جام</p><p>یادگاری مانده در دست حریفان از جم است</p><p>همچو زلف خوبرویان برکنار گل نشین</p><p>ای که کارت از کشاکشهای دوران درهم است</p><p>بگذران امسال وقت گل به مستی خوش که پار</p><p>ناخوش و خوش رفت وحال سال دیگر مبهم است</p><p>وارهان از محنت هستی به مستی خویش را</p><p>زانکه هستی محنت اندر محنت و غم بر غم است</p><p>جامی از ابر بهاران بر چمن باران چه سود</p><p>چون سحاب لطف ساقی در حق ما بی نم است</p><h2><a id="poem-79910" href="https://ganjoor.net/jami/divanj/vaseta-eghd/ghazal-jv/sh123">شمارهٔ ۱۲۳</a></h2>
<p>برفت یار و مرا در فراق خویش گذاشت</p><p>درون فگار و جگرچاک و سینه ریش گذاشت</p><p>ندانم از غم هجرش پناه با که برم</p><p>چو عشق او نه مرا آشنا نه خویش گذاشت</p><p>هزار قافله عاشق روانش از پس و پیش</p><p>مرا ز موکب خاصان نه پس نه پیش گذاشت</p><p>ز بخت خود چه امیدم بود چنین که مرا</p><p>به یار عربده کوش ستیزه کیش گذاشت</p><p>گذاشت بهر همه عاشقان بسی غم و درد</p><p>ولی نصیب من بی نصیب بیش گذاشت</p><p>خوش آن طبیب که نیشش ز ریش دل چو کشید</p><p>برای مرهم آن پاره ای ز نیش گذاشت</p><p>گرفت گریه جامی بر او چو آمو راه</p><p>چو کرد عزم سمرقند ودر هریش گذاشت</p><h2><a id="poem-79911" href="https://ganjoor.net/jami/divanj/vaseta-eghd/ghazal-jv/sh124">شمارهٔ ۱۲۴</a></h2>
<p>ترک شیرین شمایلی که مراست</p><p>کی توانم بدین دلی که مراست</p><p>من گرفتار و یار مستغنی</p><p>آه ازین کار مشکلی که مراست</p><p>شد پی دستبوس قاتل من</p><p>بوس بر دست قاتلی که مراست</p><p>رشته جان ز دل زبانه کشید</p><p>این بود شمع محفلی که مراست</p><p>همه بی حاصلی و گمراهیست</p><p>در ره عشق حاصلی که مراست</p><p>گم شدم در غمش چنانکه اجل</p><p>ره نیابد به منزلی که مراست</p><p>جامیم مست و رند و رسوا خواند</p><p>کرد شرح فضایلی که مراست</p><h2><a id="poem-79912" href="https://ganjoor.net/jami/divanj/vaseta-eghd/ghazal-jv/sh125">شمارهٔ ۱۲۵</a></h2>
<p>هنوز یک گل تو از هزار نشکفته ست</p><p>به باغ عشق چو بلبل هزارت آشفته ست</p><p>قبای تنگ گشادی ز پیرهن هرگز</p><p>به لطف تو گلی از باغ حسن نشکفته ست</p><p>دهان خامش تو گوهریست ناسفته</p><p>زهی لطافت طبعی که این گهر سفته ست</p><p>کجا ز محنت بی خوابیم خبر یابد</p><p>کسی کز اول شب تا دم سحر خفته ست</p><p>دلم نشیمن غیر از خیال تو خجلم</p><p>که میهمان عزیز است و خانه نارفته ست</p><p>سرشکم از مژه بیرون به خون و خاک افتاد</p><p>بدین سزاست بلی هرکه راز نهفته ست</p><p>چراست مایه شوریده خاطری این شعر</p><p>اگر نه جامی شوریده خاطرش گفته ست</p><h2><a id="poem-79913" href="https://ganjoor.net/jami/divanj/vaseta-eghd/ghazal-jv/sh126">شمارهٔ ۱۲۶</a></h2>
<p>به عشق آن پیر عالمگیر گشته ست</p><p>که در عشق جوانان پیر گشته ست</p><p>ز طفلان کم بود پیری که مویش</p><p>نه از شکرلبان چون شیر گشته ست</p><p>نه مهرت در دلم ازنو نوشتند</p><p>ازل تاریخ این تحریر گشته ست</p><p>چو ممکن نیست تصویر جمالت</p><p>شریعت مانع تصویر گشته ست</p><p>نه وقت صبح برگل شبنم است آن</p><p>ز تو غرق خوی تشویر گشته ست</p><p>ز کشمیری بتان دین برانداز</p><p>دلم بتخانه کشمیر گشته ست</p><p>به تعجیلم همی کشتی چه کردم</p><p>که طبعت مایل تأخیر گشته ست</p><p>ز بس کز زلف تو پیچید بر هم</p><p>رگ جان بر تنم زنجیر گشته ست</p><p>مکن تدبیر جامی کز دو زلفت</p><p>اسیر ربقه تقدیر گشته ست</p><h2><a id="poem-79914" href="https://ganjoor.net/jami/divanj/vaseta-eghd/ghazal-jv/sh127">شمارهٔ ۱۲۷</a></h2>
<p>چیست آن زلف سیه پیش رخت کافروخته‌ست</p><p>شهپر جبریل کز برق تجلی سوخته‌ست</p><p>زیر طره عارضت آن آتش آمد کش خدای</p><p>در شب طور از پی جذب کلیم افروخته‌ست</p><p>کیست عاشق عافیت‌سوزی که در بازار عشق</p><p>دین و دنیا داده و اندوه ابد اندوخته‌ست</p><p>چون ندارد وصله‌ای وصل تو زاهد را چه سود</p><p>زان مرقع کز هزاران وصله بر هم دوخته‌ست</p><p>بنده‌ای‌ام جور را شایسته مفروشم به هیچ</p><p>خواجه هرگز بنده شایسته را نفروخته‌ست</p><p>در سخن جامی زبان عیب‌جویان را ببست</p><p>از کدام استاد این سحر حلال آموخته‌ست</p><h2><a id="poem-79915" href="https://ganjoor.net/jami/divanj/vaseta-eghd/ghazal-jv/sh128">شمارهٔ ۱۲۸</a></h2>
<p>جلوه حسن تو کجاست که نیست</p><p>جذبه عشق تو که راست که نیست</p><p>خبر وصل تو رسد همه جای</p><p>این خبر در دیار ماست که نیست</p><p>کج نهادی کله به فتنه گری</p><p>در سر تو چه فتنه هاست که نیست</p><p>هر شبی در فراقت اشک مرا</p><p>با خیالت چه ماجراست که نیست</p><p>زان دو ساعد سراغ دل کردم</p><p>از چپ و راست نعره خاست که نیست</p><p>سرو بیگانه پروری و تو را</p><p>میل یاران و آشناست که نیست</p><p>گفته ای چیست در دلت جامی</p><p>جز غم تو خدا گواست که نیست</p><h2><a id="poem-79916" href="https://ganjoor.net/jami/divanj/vaseta-eghd/ghazal-jv/sh129">شمارهٔ ۱۲۹</a></h2>
<p>دلنواز ز من خسته جگر بازمایست</p><p>دیده روشنی از اهل نظر بازمایست</p><p>با تو از هر غرضم پاک ز همراهی من</p><p>به غرضهای حریفان دگر بازمایست</p><p>فتنه ای خاست به پای از تو به هر راهگذر</p><p>زود بخرام و به هرراهگذر بازمایست</p><p>دین و دل شد به رهت جان به لب آمده نیز</p><p>گو روان شو ز رفیقان سفر بازمایست</p><p>باد در خنده عشرت لب تو با دگران</p><p>گو نم حسرتم از دیده تر بازمایست</p><p>ای گرفتارهوس سر غم عشق طلب</p><p>به گمان هنر از کسب هنر بازمایست</p><p>جامی از جلوه معشوق خبر پرسی چند</p><p>طالب نقد عیان شو به خبر بازمایست</p><h2><a id="poem-79917" href="https://ganjoor.net/jami/divanj/vaseta-eghd/ghazal-jv/sh130">شمارهٔ ۱۳۰</a></h2>
<p>یار دروغ وعده بیباک من کجاست</p><p>شادی رسان خاطر غمناک من کجاست</p><p>هستم ز عقل و دعوی ادراک او بجان</p><p>آشوب عقل و آفت ادراک من کجاست</p><p>چاکم فتاد در جگر از زخم تیغ هجر</p><p>تا آن رفوگر جگر چاک من کجاست</p><p>مردم ز عشق و خاک وجودم به باد رفت</p><p>کس پی نمی برد که کنون خاک من کجاست</p><p>آتش همین به خرمن پاکان زند غمش</p><p>آن شعله درخور خس و خاشاک من کجاست</p><p>زآسیب زهر هجر مرا جان به لب رسید</p><p>آن از دولب خزانه تریاک من کجاست</p><p>جامی شکار تیر اجل گشت و آن سوار</p><p>هرگز نگفت آهوی فتراک من کجاست</p><h2><a id="poem-79918" href="https://ganjoor.net/jami/divanj/vaseta-eghd/ghazal-jv/sh131">شمارهٔ ۱۳۱</a></h2>
<p>آنکه گل را غیرت از لطف تن او خاسته ست</p><p>چاک جیب غنچه از پیراهن او خاسته ست</p><p>می رود دامن کشان چون گل بهاران وین همه</p><p>لاله و نسرین به باغ از دامن او خاسته ست</p><p>کی شود سوز قتلیش کشته زیر تیره خاک</p><p>زانکه این آتش ز جان روشن او خاسته ست</p><p>چون تواند عاشق از طوق وفایش سر کشید</p><p>قمری آسا طوق او از گردن او خاسته ست</p><p>چشمه چشمه زخم تیرش بر تن من گشته چشم</p><p>هرکجا گردی ز راه توسن او خاسته ست</p><p>شهر پر غوغا شده ست از فتنه مردم کشان</p><p>این همه فتنه زچشم پر فن او خاسته ست</p><p>از شکاف سینه جامی می کشد هر لحظه آه</p><p>آتشی دارد که دود از روزن او خاسته ست</p><h2><a id="poem-79919" href="https://ganjoor.net/jami/divanj/vaseta-eghd/ghazal-jv/sh132">شمارهٔ ۱۳۲</a></h2>
<p>جمال عشق قدیم است و مابقی محدث</p><p>مجال دخل ندارد خرد درین مبحث</p><p>ازان جمال یکی جلوه بایدم دم مرگ</p><p>که بیخودم فکند از ممات تا مبعث</p><p>به وصف شاهد ژولیده موی گرد آلود</p><p>اشارتیست عجب «رب اغبر اشعث »</p><p>نماز عشق و ولا را به قبله گاه قدم</p><p>نخست شرط طهارت بود ز لوث حدث</p><p>به صیدگاه شه عشق عرضه ده خود را</p><p>که لطف او نکند فرق از سمین تا غث</p><p>به سوی عشق ندای رحیل بانگ نی است</p><p>لقداتاک نداء الرحیل کم تلبث</p><p>ز فیض پیر مغان یافت این نظر جامی</p><p>که در صحیفه هستی ندید نقش عبث</p><h2><a id="poem-79920" href="https://ganjoor.net/jami/divanj/vaseta-eghd/ghazal-jv/sh133">شمارهٔ ۱۳۳</a></h2>
<p>مرا نیست بر خوردن باده باعث</p><p>بجز غفلت از عالم پر حوادث</p><p>چه جمعیت آید ز گردنده چرخی</p><p>که بر وضع واحد دوان نیست لابث</p><p>بده ساقیا می که بی بهره از وی</p><p>بود در همه شغل لاهی و عابث</p><p>ازان می که کنیت ابوالطیباتش</p><p>سزاوار باشد نه ام الخبائث</p><p>ازان می که سوگند تائب نگردد</p><p>ز شربش به شرع خردمند حانث</p><p>ازان می که مغنیست در کسب دانش</p><p>ز بسط اقاویل و طول مباحث</p><p>به می صرف کن جامیا هر چه داری</p><p>مکن صرفه چون ممسکان بهر وارث</p><h2><a id="poem-79921" href="https://ganjoor.net/jami/divanj/vaseta-eghd/ghazal-jv/sh134">شمارهٔ ۱۳۴</a></h2>
<p>می کند عشق تو تاراج دل و دین الغیاث</p><p>می برد صبر و قرار از جان غمگین الغیاث</p><p>گاه اندر عز کشفم گاه در ذل حجاب</p><p>از تلونهای حال ای شاه تمکین الغیاث</p><p>خواند از کوی خراباتم به کنج صومعه</p><p>از نصیحتهای شیخ مصلحت بین الغیاث</p><p>گر به چین افتد سواد کفر زلفت کافرم</p><p>گر نخیزد از نهاد کافر چین الغیاث</p><p>تا به تو آرم پناه از عشوه های چشم تو</p><p>می کند لعل لبت هر لحظه تلقین الغیاث</p><p>هر دعایی راکه آمین گو نباشد فضل تو</p><p>زان دعا گویم معاذالله زآمین الغیاث</p><p>عقل چون غوغا کند باشد به عشق آورده روی</p><p>درد جامی یا غیاث المستغیثین الغیاث</p><h2><a id="poem-79922" href="https://ganjoor.net/jami/divanj/vaseta-eghd/ghazal-jv/sh135">شمارهٔ ۱۳۵</a></h2>
<p>یار اگر در بست بر رویت چه باشی در حرج</p><p>صبرکن سر بر درش کالصبر مفتاح الفرج</p><p>چشم جان را ده جلا بگذر ز گفت و گوی عقل</p><p>موجب عین الیقین نبود براهین حجج</p><p>خوانده در پرده چو کعبه یار خلقی را به خود</p><p>عاشقان لبیک شوق او زده من کل فج</p><p>خاک آدم خاصه بهر عشقبازی گل شده ست</p><p>انما اولاده العشاق و الباقی همج</p><p>ره سوی میخانه باشد بیشتر زانفاس خلق</p><p>زان جهت نبود سلوک رهروان بر یک نهج</p><p>از جمال او اگر بر کعبه افتد پرتوی</p><p>کافران بندند از چین و خطا احرام حج</p><p>جز به قدر فهم کژطبعان مگو جامی سخن</p><p>جزنیام کژ نشاید چون بود شمشیر کج</p><h2><a id="poem-79923" href="https://ganjoor.net/jami/divanj/vaseta-eghd/ghazal-jv/sh136">شمارهٔ ۱۳۶</a></h2>
<p>چنین که سالک ما می نهد قدم کج مج</p><p>هزار مرحله افزون بود ازو تا حج</p><p>نتافت بر همه ذرات کون خورشیدی</p><p>که سیر او نه به قطع دقایق است ودرج</p><p>چو اقرب است به ما نور او ز حبل ورید</p><p>چه احتیاج به بسط دلایل است و حجج</p><p>به چشم راست نگر هر کجا کجی بینی</p><p>که هست راستی ابرو آنکه باشد کج</p><p>برآستان تو گفتم که سر زدم عمریست</p><p>هنوز نبودم امید فتح باب فرج</p><p>دوباره گفت علی قرع بابنا دم دم</p><p>فان من قرع الباب و استدام ولج</p><p>هوای عالم وحدت اگر کنی جامی</p><p>بغیر راه ملامت مرو به هیچ نهج</p><h2><a id="poem-79924" href="https://ganjoor.net/jami/divanj/vaseta-eghd/ghazal-jv/sh137">شمارهٔ ۱۳۷</a></h2>
<p>به مهر و ماه فلک کودکیست بازی سنج</p><p>که کرده است به بازی ترازو از نارنج</p><p>بدین ترازوی نارنج بر خریداران</p><p>درین دکان نکشد جز متاع محنت و رنج</p><p>به زیر خاک بود گنج بین که قارون را</p><p>چه سان به خاک فرو برد حرص در پی گنج</p><p>چه رخ به عرصه یکرنگی آری ای دل تو</p><p>پر از سپید و سیه چون خریطه شطرنج</p><p>کریم نیست جز آن کس که نقد دریا را</p><p>ببخشد و نزند بر جبین چو موج شکنج</p><p>نقاب چهره وحدت بود جهات و حواس</p><p>بشوی دفتر عشق از حساب این شش و پنج</p><p>مکن توقع راحت ز هیچ کس جامی</p><p>که کارخانه رنج است این سرای سپنج</p><h2><a id="poem-79925" href="https://ganjoor.net/jami/divanj/vaseta-eghd/ghazal-jv/sh138">شمارهٔ ۱۳۸</a></h2>
<p>ای ز تو قیل و قال ما همه هیچ</p><p>فهم و وهم و خیال ما همه هیچ</p><p>مالک الملک کاینات تویی</p><p>دعوی ملک و مال ما همه هیچ</p><p>خالی از فضل بر کمال تو هست</p><p>لاف فضل و کمال ما همه هیچ</p><p>باگهرهای گنج مخفی تو</p><p>نرخ سنگ و سفال ما همه هیچ</p><p>سایلان سماط جود توییم</p><p>بی جوابت سوال ما همه هیچ</p><p>بی نسیم قبول عاطفتت</p><p>طاعت ماه و سال ما همه هیچ</p><p>هست باهای و هوی مستانت</p><p>وجد جامی وحال ما همه هیچ</p><h2><a id="poem-79926" href="https://ganjoor.net/jami/divanj/vaseta-eghd/ghazal-jv/sh139">شمارهٔ ۱۳۹</a></h2>
<p>قد بدا نور فالق الاصباح</p><p>اسفر الصبح اطفی ء المصباح</p><p>کم طلب در کتب حقیقت عشق</p><p>نشود یافت این لغت ز صحاح</p><p>رو به فتاح کن که ممکن نیست</p><p>فتح باب معانی از مفتاح</p><p>ترک کشاف گو کزان مسدود</p><p>باشد ابواب کشف بر ارواح</p><p>در مواقف مایست کز وی نیست</p><p>به مقاصد تو را امید نجاح</p><p>بر تو لایح شود لوایح عشق</p><p>چون کلیم ار بیفکنی الواح</p><p>عشق با زهد نیست بر سر صلح</p><p>مصلحت نیست لاف زهد و صلاح</p><p>توبه ما ز دست محتسب است</p><p>از ضرورت شد این حرام مباح</p><p>خم می نیم جرعه جامیست</p><p>کیف یکفی لشربه الاقداح</p>
</body></html>