<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79384" href="https://ganjoor.net/jami/divanj/fateha-shabab/ghazal-jf/sh919">شمارهٔ ۹۱۹</a></h2>
<p>بگشای ساقیا به لب شط سر سبوی</p><p>وز خاطرم کدورت بغدادیان بشوی</p><p>مهرم به لب نه از قدح می که هیچ کس</p><p>ز ابنای این دیار نیرزد به گفت و گوی</p><p>از ناکسان وفا و مروت طمع مدار</p><p>از طبع دیو خاصیت آدمی مجوی</p><p>در راه عشق زهد و سلامت نمی خرند</p><p>خوش آن که با جفا و ملامت گرفت خوی</p><p>عاشق که نقب زد به نهان خانه وصال</p><p>دارد فراغتی ز نفیر سگان کوی</p><p>بی رنگی است و بی صفتی وصف عاشقان</p><p>این شیوه کم طلب ز اسیران رنگ و بوی</p><p>جامی مقام راستروان نیست این زمین</p><p>برخیز تا نهیم به خاک حجاز روی</p><h2><a id="poem-79385" href="https://ganjoor.net/jami/divanj/fateha-shabab/ghazal-jf/sh920">شمارهٔ ۹۲۰</a></h2>
<p>نشان جام جم و آب خضر می طلبی</p><p>ز شیشه حلبی و باده عنبی</p><p>چه شد ز کوی تو گر یک دو روز ماندم دور</p><p>لدیک روحی و قلبی الیک منقلبی</p><p>اگر چه پایه قدرت فراز کیوان است</p><p>بترس ماه من از ناله های نیم شبی</p><p>شب فراق ز خون خوردن منت چه خبر</p><p>بدین صفت که تو سرمست باده طوبی</p><p>گذشت صبح وصال و رسید شام فراق</p><p>فعاد همی و حزنی و زاد لی تعبی</p><p>چو فوت شد ادب بزم وصل از من مست</p><p>ز جور هجر تو دیدم سزای بی ادبی</p><p>به شیخ شهر مگو جامیا حکایت عشق</p><p>مجوی از عجمی فهم نکته عربی</p><h2><a id="poem-79386" href="https://ganjoor.net/jami/divanj/fateha-shabab/ghazal-jf/sh921">شمارهٔ ۹۲۱</a></h2>
<p>زارم از فرقت شیرین دهنی نوش لبی</p><p>چاره وصل است برانگیز خدایا سببی</p><p>جان که در موج غم افتاد جدا زان لب لعل</p><p>عاقبت خواهدش آن موج رساندن به لبی</p><p>چون نیامد ادب بزم وصال از من مست</p><p>دمبدم می رسد از شحنه شهرم ادبی</p><p>ساخت با نغمه غم مرغ دلم زان که نخاست</p><p>هرگز از بلبل این باغ نوای طربی</p><p>سوخت از تاب غمش جان و دلم گرچه طبیب</p><p>نکند از تن رنجور من احساسی تبی</p><p>طلب روز و دعای شبم این کرد اثر</p><p>که نه روزی شودم وصل میسر نه شبی</p><p>جامی از راه طلب ماند زهی حسرت و درد</p><p>گر نه مطلوب درآید ز درش بی طلبی</p><h2><a id="poem-79387" href="https://ganjoor.net/jami/divanj/fateha-shabab/ghazal-jf/sh922">شمارهٔ ۹۲۲</a></h2>
<p>ای بر سمن از سنبل تر بسته نقابی</p><p>در گردن جان هر خم زلف تو طنابی</p><p>تو تاب نظر ناری و من طاقت دیدار</p><p>ای کاش ببندی به رخ خویش نقابی</p><p>ای از پس عمری بر ما آمده تا چند</p><p>خاموش نشینی نه سوالی نه جوابی</p><p>ذوقی ندهد عشق اگر جانب عاشق</p><p>نبود گله ای وز طرف دوست عتابی</p><p>خواهم به سر کوی تو ز آب مژه خون خورد</p><p>تا هست درین شهر نصیبم دمی آبی</p><p>گیرم نگشایی نظر مهر به سویم</p><p>کم زانکه نگاهی بکنی بهر ثوابی</p><p>جامی که به تحصیل فنون عمر به سر برد</p><p>بی حاشیه شوق تو نگذاشت کتابی</p><h2><a id="poem-79388" href="https://ganjoor.net/jami/divanj/fateha-shabab/ghazal-jf/sh923">شمارهٔ ۹۲۳</a></h2>
<p>به شهر نیکوان مسکین غریبی</p><p>که جز خون خوردنش نبود نصیبی</p><p>عجب بیماریی دارم ز عشقت</p><p>که عاجز شد ز درمان هر طبیبی</p><p>چو من عاشق بسی یابی ولیکن</p><p>نیابم چون تو در عالم حبیبی</p><p>ز کویت رخ نتابم گرچه بینم</p><p>به کف تیغ جفا هر سو رقیبی</p><p>نیفتد نوبهار خوبیت را</p><p>خوش الحان تر ز جامی عندلیبی</p><h2><a id="poem-79389" href="https://ganjoor.net/jami/divanj/fateha-shabab/ghazal-jf/sh924">شمارهٔ ۹۲۴</a></h2>
<p>عاشق و رندم و خراباتی</p><p>فارغ از زاهد مناجاتی</p><p>در شهود کمال حسن ازل</p><p>کل شی ء اراه مرآتی</p><p>کل وقت اری محیاه</p><p>لیس الا اعز اوقاتی</p><p>کل حال اذوق بلواه</p><p>لیس الا اجل حالاتی</p><p>در خرابات عاشقان شب و روز</p><p>من و آن دلبر خراباتی</p><p>جرعه ای می کشیم و می کوشیم</p><p>فی طریق الهوی کما یاتی</p><p>با خراباتیان نشین جامی</p><p>بگسل از صوفیان طاماتی</p><h2><a id="poem-79390" href="https://ganjoor.net/jami/divanj/fateha-shabab/ghazal-jf/sh925">شمارهٔ ۹۲۵</a></h2>
<p>همچو مه طالع شدی در دیده منزل ساختی</p><p>خانه دل را ز مهر دیگران پرداختی</p><p>برگذشتی فارغ از من نی سلام و نی علیک</p><p>می ندانم کردیم نادیده یا نشناختی</p><p>در بر سیمین دل چون سنگ بیرون آمدی</p><p>سنگ در هنگامه سیمینبران انداختی</p><p>عمرها دور از بر تو بینوا بودم چو چنگ</p><p>هرگزم روزی به بر نگرفتی و ننواختی</p><p>راست بازی بود با آن قد همیشه پیشه ات</p><p>داو ما آمد چرا چون زلف خود کج باختی</p><p>چون رسیدی از دهان تنگش ای شکر به کام</p><p>گر نه زان لبها خجل گشتی چرا بگداختی</p><p>جامی از دل شعله آهت به گردون سرکشید</p><p>بر سر بازار رسوایی علم افراختی</p><h2><a id="poem-79391" href="https://ganjoor.net/jami/divanj/fateha-shabab/ghazal-jf/sh926">شمارهٔ ۹۲۶</a></h2>
<p>دل ز مهر دیگران برداشتی</p><p>در دل ما مهر دیگر کاشتی</p><p>در چه افکندی دلم را زان ذقن</p><p>از جفا مویی فرو نگذاشتی</p><p>شمع رخ کردی نهان از آه من</p><p>آه من باد هوا انگاشتی</p><p>طعن خودرایی زدی بر عاشقان</p><p>عاشقان را همچو خود پنداشتی</p><p>خوش شد از جنگ تو وقت من مگر</p><p>گیرمت در بر به وقت آشتی</p><p>نوبت شاهی زدی در ملک حسن</p><p>ز آتش دلها علم افراشتی</p><p>جامی آخر کشته تیغش شدی</p><p>سر در آن کردی که در سر داشتی</p><h2><a id="poem-79392" href="https://ganjoor.net/jami/divanj/fateha-shabab/ghazal-jf/sh927">شمارهٔ ۹۲۷</a></h2>
<p>ساقی بیا که به ز خودی عشق و بی خودی</p><p>در ده شراب لعل ز جام زبرجدی</p><p>می ده به روی شاهد مهوش که این بود</p><p>سرمایه سعادت و اقبال سرمدی</p><p>می چیست جذب عشق که بد را و نیک را</p><p>سازد تهی ز وسوسه نیکی و بدی</p><p>شاهد کدام آن که شهود جمال اوست</p><p>مقصود منتهی و تمنای مبتدی</p><p>در شرع عشق هر چه به جز می ضلالت است</p><p>خوش آن که شد به شارع میخانه مهتدی</p><p>این نکته با فقیه چه گویم که بهره نیست</p><p>بوجهل را ز مشرب عذب محمدی</p><p>بیچاره مدعی کند اظهار علم و فضل</p><p>نشناخته قبول ز رد، جید از ردی</p><p>با روی چین گرفته و پشت دو تا زند</p><p>گلبانگ گل عذاری و لاف سهی قدی</p><p>جامی بسوز دلق تعلق که دوختند</p><p>بر قد همت تو قبای مجردی</p><h2><a id="poem-79393" href="https://ganjoor.net/jami/divanj/fateha-shabab/ghazal-jf/sh928">شمارهٔ ۹۲۸</a></h2>
<p>مرید توام زان که جان را مرادی</p><p>الیک استنادی علیک اعتمادی</p><p>عجب دلفروزی عجب خانه سوزی</p><p>که صد خان و مان را به آتش نهادی</p><p>عجب کینه جویی عجب تندخویی</p><p>که جان دادم از عشق و دادم ندادی</p><p>به داد تو نازم وداد تو ورزم</p><p>که سلطان دادی و شاه ودادی</p><p>چو در کعبه رویت نبینم چه حاصل</p><p>ز طی بیابان و قطع بوادی</p><p>جمال تو نادیده جان داد جامی</p><p>زهی ناامیدی زهی نامرادی</p><h2><a id="poem-79394" href="https://ganjoor.net/jami/divanj/fateha-shabab/ghazal-jf/sh929">شمارهٔ ۹۲۹</a></h2>
<p>هوای نیکوان عیش است و شادی</p><p>مراد عشقبازان نامرادی</p><p>فداک یا غراب البین روحی</p><p>فان سعاد قد هویت بعادی</p><p>به وصل دوست لطفش رهنمون گشت</p><p>ولکن عاقنی کید الاعادی</p><p>به سوی ما به چشم لطف دیدی</p><p>به روی ما در رحمت گشادی</p><p>خیالک مونسی فی کل واد</p><p>و وصلک مقصدی فی کل نادی</p><p>دلم صد پاره و هر پاره صد داغ</p><p>فؤادی وا فؤادی وا فؤادی</p><p>همین فریاد دارد جامی از تو</p><p>که جان داد از غم و دادش ندادی</p><h2><a id="poem-79395" href="https://ganjoor.net/jami/divanj/fateha-shabab/ghazal-jf/sh930">شمارهٔ ۹۳۰</a></h2>
<p>به یمن سایه چتر فلک سای خداوندی</p><p>خراسان غیرت چین شد ز ترکان سمرقندی</p><p>ز باران سرشک آرزومندان بحمدالله</p><p>که آمد در برومندی نهال آرزومندی</p><p>همایون موکب جانان رسید ای چرخ زنگاری</p><p>چرا این اطلس فیروزه در پایش نیفکندی</p><p>کله چون کج نهد ماه من ای خورشید می شاید</p><p>که پیش چاوشان خیلش از جوزا کمربندی</p><p>مگوییدم که شو خرسند چون دیدار او دیدی</p><p>مسلمانان نیاید راست با هم عشق و خرسندی</p><p>چو پاکانش پسندیدند یارب دامن پاکش</p><p>مبرا دار تا دامان حشر از هر چه نپسندی</p><p>پدروار این همه مهر و محبت تا به کی جامی</p><p>چو با ما در نمی آرند خوبان سر به فرزندی</p><h2><a id="poem-79396" href="https://ganjoor.net/jami/divanj/fateha-shabab/ghazal-jf/sh931">شمارهٔ ۹۳۱</a></h2>
<p>در لباس نیلگون تا جلوه کردی ای پری</p><p>مه دگر ننمود رخ زین پرده نیلوفری</p><p>با لباس آسمانی هر که دید ای مه تو را</p><p>شد بر او چون روز روشن کآفتاب دیگری</p><p>شاخ شمشادی که پیچیده ست نیلوفر بر آن</p><p>سرو آزادی که دارد رخ ز گلبرگ طری</p><p>رسم دوران است نیلوفر به زیر آب لیک</p><p>عکس این کرد آن تن نازک زهی صنعتگری</p><p>برگ گل در غنچه نازک باشد اما در قبا</p><p>ای گل خندان تو بسیاری ازو نازک تری</p><p>چند استغنا چه کم گردد ز جاه و حشمتت</p><p>گر به چشم مرحمت سوی غریبی بنگری</p><p>قدر حسنت جامی صاحبنظر دانست و بس</p><p>قیمت جوهر کسی نشناسد الا جوهری</p><h2><a id="poem-79397" href="https://ganjoor.net/jami/divanj/fateha-shabab/ghazal-jf/sh932">شمارهٔ ۹۳۲</a></h2>
<p>ای که از شاخ گل لطیف تری</p><p>روی خود بین به گل چه می نگری</p><p>خاک پایت شدن چه سود کند</p><p>چون تو از سرکشی نمی گذری</p><p>گر ز اغیار پوشمت چه عجب</p><p>که مرا چشم روشن دگری</p><p>یار با ما و ما به گرد جهان</p><p>آه ازین غافلی و بی خبری</p><p>ره به کوی وصال آسان است</p><p>گر کند نور عشق راهبری</p><p>شیر گردون نشایدم سگ کوی</p><p>گر مرا از سگان خود شمری</p><p>جامی از بندگان خاصه توست</p><p>نیست زین عاشقان دربدری</p><h2><a id="poem-79398" href="https://ganjoor.net/jami/divanj/fateha-shabab/ghazal-jf/sh933">شمارهٔ ۹۳۳</a></h2>
<p>به روی من از لطف بگشا دری</p><p>مرا زین درم بر در دیگری</p><p>سرم را مکن ز آستانت جدا</p><p>که با آستان تو دارم سری</p><p>ز مسکینیم نیست جا پیش تو</p><p>ز من هیچ جا نیست مسکین تری</p><p>شد افزون ز افسون تو سوز دل</p><p>دمیدی دمی شعله زد اخگری</p><p>ندارد فروغ رخت آفتاب</p><p>چو مه نیست تابنده هر اختری</p><p>بریدی به آن غمزه پیوند وصل</p><p>زدی بر رگ جان مرا نشتری</p><p>ز میگون لبت دور جامی مدام</p><p>ز خون جگر می کشد ساغری</p><h2><a id="poem-79399" href="https://ganjoor.net/jami/divanj/fateha-shabab/ghazal-jf/sh934">شمارهٔ ۹۳۴</a></h2>
<p>ای مرغ سحر چند کنی ناله و زاری</p><p>از درد که می نالی و اندوه که داری</p><p>گر هست تو را شوق گلی خیز چو بلبل</p><p>بگذر به تماشاگه گل های بهاری</p><p>چون فاخته گر شیفته سرو روانی</p><p>اینجا چه کنی طرف چمن را چه گذاری</p><p>نی نی غلطم هست تو را نیز غم و درد</p><p>زان مه که چو گل بهر سفر بست عماری</p><p>غم نامه هجران به پر و بال تو بستم</p><p>زنهار که آن را به سگانش بسپاری</p><p>من نیز چو تو سوخته داغ فراقم</p><p>خواهم که چو آنجا برسی یاد من آری</p><p>گر قصه جامی ز تو پرسد خبرش ده</p><p>کافتاده ز هجر تو به صد محنت و خواری</p><p>دارد به رهت دیده امید که روزی</p><p>باز آیی و بر وی نظر لطف گماری</p><h2><a id="poem-79400" href="https://ganjoor.net/jami/divanj/fateha-shabab/ghazal-jf/sh935">شمارهٔ ۹۳۵</a></h2>
<p>مرا بر دل است از تو چون کوه باری</p><p>وز آن کوه چشمم بود چشمه ساری</p><p>وز آن چشمه سار است هر دم دمیده</p><p>ز خون جگر گرد من لاله زاری</p><p>چه باشد که روزی به عزم تماشا</p><p>فتد سوی این لاله زارت گذاری</p><p>نروبم رهت را به مژگان که ترسم</p><p>نشیند به دامان پاکت غباری</p><p>خوشا آنکه تو جان و من بوسه خواهم</p><p>تو نی گوییم در جواب و من آری</p><p>ز راه کرم پای بر دیده ام نه</p><p>که دارم به ره دیده اشکباری</p><p>به مرهم مداوا مکن زخم جامی</p><p>که باشد ز تیغ تواش یادگاری</p><h2><a id="poem-79401" href="https://ganjoor.net/jami/divanj/fateha-shabab/ghazal-jf/sh936">شمارهٔ ۹۳۶</a></h2>
<p>کیم من بیدلی بی اعتباری</p><p>غریبی بی نصیبی خاکساری</p><p>چو برق از آه گرم آتش فروزی</p><p>چو شمع از سوز دل شب زنده داری</p><p>به دل تخم غم عشق تو کارم</p><p>ندارم غیر ازین کاری و باری</p><p>پریشان شد ز عشقت روزگارم</p><p>ببخشا بر پریشان روزگاری</p><p>ز زلفت کار من آشفته تر گشت</p><p>چه گیری بر دل از آشفته کاری</p><p>ز من گر خورده ای آمد مکن عیب</p><p>ز خردان خورده نبود عیب و عاری</p><p>شفیع آورده ام پیش تو اینک</p><p>رخ زردی و چشم اشکباری</p><p>کم از خاک رهم حیف است کز من</p><p>نشنید بر دل پاکت غباری</p><p>به آه سرد خود خوش باش جامی</p><p>کزین دی بردمد روزی بهاری</p><h2><a id="poem-79402" href="https://ganjoor.net/jami/divanj/fateha-shabab/ghazal-jf/sh937">شمارهٔ ۹۳۷</a></h2>
<p>مرا بس بر سر میدان عشاق این سرافرازی</p><p>که روزی پیش چوگانت کنم چون گوی سربازی</p><p>چو سرها بر سر میدانت اندازند مشتاقان</p><p>همه تن سر شوم چون گوی از شوق سراندازی</p><p>بود گوی سرم را با خم چوگان تو حالی</p><p>به یک چوگان چه باشد گر به حال گوی پردازی</p><p>درین میدان فیروزه برآید مهر هر روزه</p><p>به شکل گوی زر باشد به چوگانیش بنوازی</p><p>فلک می گوید اللهم سلم از قفای تو</p><p>چو رخش تیزگام اندر قفای گوی می تازی</p><p>به تنهایی فکن گوی سرم را در خم چوگان</p><p>درین میدان نخواهم دیگری را با تو انبازی</p><p>مکحل گشت چشم جامی از خاک سم اسپت</p><p>چو چشم انجم از گرد سپاه شاه ابوالغازی</p><p>سپهر مکرمت سلطان حسین آن کز دل روشن</p><p>کند با آفتاب معدلت چون صبح دمسازی</p><p>بقایش باد چندان کان درین کاخ پرآوازه</p><p>کند با صور محشر نوبت ملکش هم آوازی</p><h2><a id="poem-79403" href="https://ganjoor.net/jami/divanj/fateha-shabab/ghazal-jf/sh938">شمارهٔ ۹۳۸</a></h2>
<p>زهی از خط سبزت تازه رسم فتنه انگیزی</p><p>ز تیغ غمزه ات نو دمبدم آیین خونریزی</p><p>وزید از کوی تو بادی مشام جان معطر شد</p><p>ز زلفت می فشانی گرد یا خود مشک می بیزی</p><p>بود پیوند جان آمیزش یاران تو این نکته</p><p>چرا هرگز نیاموزی و با یاران نیامیزی</p><p>شکار لاغرم زارم بکش پیش سگان افکن</p><p>نبینم قدر آن خود را که از فتراکم آویزی</p><p>بود مجموعه هر فتنه شکل قد دلجویت</p><p>هزاران فتنه برخیزد چو تو از جای برخیزی</p><p>گریزانم ز هر نزدیک و دور ای جان برای تو</p><p>چه حال است این که چو بینی مرا از دور بگریزی</p><p>ز حج برگشته جامی در خراسان داشت روی اما</p><p>رهش زد در میانه عشوه خوبان تبریزی</p><h2><a id="poem-79404" href="https://ganjoor.net/jami/divanj/fateha-shabab/ghazal-jf/sh939">شمارهٔ ۹۳۹</a></h2>
<p>الله الله چه شوخ دیده کسی</p><p>که به فریاد هیچ کس نرسی</p><p>من تو را خواهم از دو عالم و بس</p><p>کز دو عالم همین مرا تو بسی</p><p>از توام جز تو آرزویی نیست</p><p>انت سولی و انت ملتمسی</p><p>چون نی از خویشتن تهی شده ام</p><p>با تو دارم هوای هم نفسی</p><p>کرده عشق تو در ولایت دل</p><p>روزها شحنگی و شب عسسی</p><p>بلبلا ناله کن ز فرقت گل</p><p>که گرفتار مانده در قفسی</p><p>جامی از عشق نیکوان بازآی</p><p>عمر بگذشت چند بوالهوسی</p><h2><a id="poem-79405" href="https://ganjoor.net/jami/divanj/fateha-shabab/ghazal-jf/sh940">شمارهٔ ۹۴۰</a></h2>
<p>ای که جز قتل محبان هنری نشناسی</p><p>قم سریعا و خذالسیف فهذا رأسی</p><p>بس که با وحشت عشق تو دلم خوی گرفت</p><p>کلما اوحشنی زاد به استیناسی</p><p>قصه حلقه زلفت که عبیرافشان است</p><p>مذ تنفست بها قد عطرت انفاسی</p><p>لاف جمعیت دل می زنی ای شیخ ولی</p><p>پای تا فرق همه تفرقه و وسواسی</p><p>چند دعوی که چو خاصان شده ام شهره شهر</p><p>شهره شهر نیی سخره عام الناسی</p><p>این همه باد که از عجب تو را در رگ و پی</p><p>می رود در عجبم کز چه نمی آماسی</p><p>جمع کردی نجسی چند به جاروب فریب</p><p>به خدا بهتر ازین کار بود کناسی</p><p>تا ز سرچشمه عرفان نخوری آب حیات</p><p>مرده ای گر به مثل خضر و گر الیاسی</p><p>محتسب روبه وقت است اگر از حیله و مکر</p><p>حمله شیر کند جامی ازو نهراسی</p><h2><a id="poem-79406" href="https://ganjoor.net/jami/divanj/fateha-shabab/ghazal-jf/sh941">شمارهٔ ۹۴۱</a></h2>
<p>لی حبیب عربی مدنی قرشی</p><p>که بود درد و غمش مایه شادی و خوشی</p><p>فهم رازش نکنم او عربی من عجمی</p><p>لاف مهرش چه زنم او قرشی من حبشی</p><p>ذره وارم به هواداری او رقص کنان</p><p>تا شد او شهره آفاق به خورشیدوشی</p><p>گر چه صد مرحله دور است ز پیش نظرم</p><p>وجهه فی نظری کل غداة و عشی</p><p>صفت باده عشقش ز من مست مپرس</p><p>ذوق این می نشناسی به خدا تا نچشی</p><p>مصلحت نیست مرا سیری ازان آب حیات</p><p>ضاعف الله به کل زمان عطشی</p><p>جامی ارباب وفا جز ره عشقش نروند</p><p>سرمبادت گر ازین راه قدم بازکشی</p><h2><a id="poem-79407" href="https://ganjoor.net/jami/divanj/fateha-shabab/ghazal-jf/sh942">شمارهٔ ۹۴۲</a></h2>
<p>با هر که غیر ماست چو شیر و شکر خوشی</p><p>با ما چه موجب است که چون آب و آتشی</p><p>ما همچو آب در قدمت سر نهاده ایم</p><p>ای سرو سرفراز سر از ما چه می کشی</p><p>می گفت شانه با سر زلفت که از چه رو</p><p>پیوسته در کشاکش دوران مشوشی</p><p>حال تو را نه مایه جمعیت این بس است</p><p>کآسوده در حمایت آن روی مهوشی</p><p>گفتا بلی ولی چه کنم کز فریب دهر</p><p>بس عیش خوش که گشت مبدل به ناخوشی</p><p>چون صاحب عمامه و فش فاش شد به زرق</p><p>خوش وقت بی عمامگی ما و بی فشی</p><p>آگه ز تلخکامی جامی گهی شوی</p><p>کز جام هجر همچو خودی جرعه ای چشی</p><h2><a id="poem-79408" href="https://ganjoor.net/jami/divanj/fateha-shabab/ghazal-jf/sh943">شمارهٔ ۹۴۳</a></h2>
<p>گهی در دل گهی در دیده باشی</p><p>دلم را خون کنی وز دیده پاشی</p><p>ز لوح خاطرم نقش بتان را</p><p>تراشیدی خوشا این بت تراشی</p><p>خریدار تو زان رو شد جهانی</p><p>که چون یوسف به خوبی گشته فاشی</p><p>چو چنگ از دست تو زان می خروشم</p><p>که چون چنگم رگ جان می خراشی</p><p>چه می پرسی که جامی عاشق کیست</p><p>چه گویم من تو هم دانسته باشی</p><h2><a id="poem-79409" href="https://ganjoor.net/jami/divanj/fateha-shabab/ghazal-jf/sh944">شمارهٔ ۹۴۴</a></h2>
<p>باشد از شوب ریا مشرب رندان صافی</p><p>عیب ایشان مکن ای خواجه ز بی انصافی</p><p>لاف کم زن که نه از شیوه مردان خداست</p><p>ای که از شیوه مردان خدا می لافی</p><p>تا ز اوصاف من و ما نشود صوفی صاف</p><p>اهل صفوت نکنندش به صفا وصافی</p><p>لب فروبند که جز رزق تو نازل نشود</p><p>گر به فریاد و فغان سقف فلک بشکافی</p><p>امتیاز سره و قلب جهان دشوار است</p><p>خاصه وقتی که به قلاب رسد صرافی</p><p>جامی افشا چه کنی در غزل اسرار ازل</p><p>کی بود نظم قوافی به حقایق وافی</p><p>بر تن حجله نشینان معانی تنگ است</p><p>هر شعاری که تو از شعر عبارت بافی</p><h2><a id="poem-79410" href="https://ganjoor.net/jami/divanj/fateha-shabab/ghazal-jf/sh945">شمارهٔ ۹۴۵</a></h2>
<p>خسته زخم عشقم ای ساقی</p><p>لا طبیب لها و لا راق</p><p>باده غم زدا فکن در جام</p><p>انه رقیتی و تریاقی</p><p>دردنوشان چو درد من دیدند</p><p>حیث اجری الدموع آماقی</p><p>بس که راندند خون دل ز مژه</p><p>فاض اقداحهم کاحداقی</p><p>ای که با ابروی خمیده خویش</p><p>زیر این سقف نیلگون طاقی</p><p>بی تو بیش از حد است جامی را</p><p>محنت هجر و درد مشتاقی</p><p>شمه ای با تو گفتم و رفتم</p><p>قس علی ما سمعته الباقی</p><h2><a id="poem-79411" href="https://ganjoor.net/jami/divanj/fateha-shabab/ghazal-jf/sh946">شمارهٔ ۹۴۶</a></h2>
<p>صدای آن غژکم کشت و شکل آن غژکی</p><p>که شور مجلس عشاق شد ز پر نمکی</p><p>ز پرده بشری می زند نوا لیکن</p><p>رسد به گوش من آواز سبحه ملکی</p><p>دمید صبح یقین از فروغ جام ای شیخ</p><p>ز زهد خشک چرا مانده در حجاب شکی</p><p>ز سعد و نحس فلک دم زند منجم شهر</p><p>ز بزم عشرت ما دور باد آن فلکی</p><p>عروس عشق تو را دایه شد نمی دانم</p><p>که شیر ذوق ز پستان او چرا نمکی</p><p>سحاب مکرمت و آب رحمتی جانا</p><p>ولی چه سود که بر کشتزار ما نچکی</p><p>هزار بلبل خوشگوست جامی آن گل را</p><p>یکی بنال نه آخر ازان هزار یکی</p><h2><a id="poem-79412" href="https://ganjoor.net/jami/divanj/fateha-shabab/ghazal-jf/sh947">شمارهٔ ۹۴۷</a></h2>
<p>ای ز خورشید جمالت ماه را شرمندگی</p><p>با گدایان تو شاهان در مقام بندگی</p><p>پرده از عارض برافکندی که من ماه توام</p><p>وه که دارد کوکب طالع بدین فرخندگی</p><p>شوکت شاهی متاعی نیست در بازار عشق</p><p>نیستی می باید و مسکینی و افکندگی</p><p>شد خراب از گریه بسیار چشم من بلی</p><p>خانه را آفت رسد چون پر شود بارندگی</p><p>جامی از درد فراق و داغ هجران مرده بود</p><p>بار دیگر نکهت وصل تو دادش زندگی</p><h2><a id="poem-79413" href="https://ganjoor.net/jami/divanj/fateha-shabab/ghazal-jf/sh948">شمارهٔ ۹۴۸</a></h2>
<p>ای فسون چشم مستت مایه دیوانگی</p><p>آشنایان تو را از خویش هم بیگانگی</p><p>شمع رخسار تو هر جا برفروزد بزم حسن</p><p>از خدا خواهند خوبان دولت پروانگی</p><p>شیوه رندان چه داند زهد خلوت نشین</p><p>جلوه طاووس کی آید ز مرغ خانگی</p><p>بگذر از طور خرد کاندر طریق عشق هست</p><p>عاقلی دیوانگی دیوانگی فرزانگی</p><p>ای که گویی شیوه مردانست صبر از روی خوب</p><p>خیز کز جامی نخواهد آمد این مردانگی</p><h2><a id="poem-79414" href="https://ganjoor.net/jami/divanj/fateha-shabab/ghazal-jf/sh949">شمارهٔ ۹۴۹</a></h2>
<p>نه خرد راست قصوری و نه دین را خللی</p><p>که دهم دل به غزالی و سرایم غزلی</p><p>دفتر علم و هنر ز آب قدح می شویم</p><p>مرشد عشق نفرمود جز اینم عملی</p><p>دعوی نقص مرا حاجت برهان نبود</p><p>هرگزم نیست درین مسئله با کس جدلی</p><p>نقد عمری که نداری بدلش صرف مکن</p><p>جز به سودای نگاری که ندارد بدلی</p><p>چه نشان گویمت از یار که آن نادره را</p><p>نتوان گفت مثالی نتوان زد مثلی</p><p>طی مکن طرز غزل جامی و اندیشه مدار</p><p>گر زند طعنه دغایی و کند رد دغلی</p><p>چشم شاهد نتوان بستن و مو بگسستن</p><p>که ازان رشک برد کوری و زین غصه کلی</p><h2><a id="poem-79415" href="https://ganjoor.net/jami/divanj/fateha-shabab/ghazal-jf/sh950">شمارهٔ ۹۵۰</a></h2>
<p>نه غزالی که سرایم به خیالش غزلی</p><p>یا زنم از رخ خورشید مثالش مثلی</p><p>نه کریمی که کنم فکر مدیحش چو فتد</p><p>ز آفت دهر در ارکان معیشت خللی</p><p>نه فصیحی که به برهان سخن های لطیف</p><p>باشدش قوت بحثی و مجال جدلی</p><p>طی شد اسباب سخن ساقی گلچهره کجاست</p><p>که می لعل بود آنچه ندارد بدلی</p><p>می خور و روی نکو بین که ملایک نکنند</p><p>ثبت در نامه اعمال تو به زین عملی</p><p>جیب خاص است که گنج گهر اخلاص است</p><p>نیست این در ثمین در بغل هر دغلی</p><p>جامی از عشق مگو نکته به زاهد که بود</p><p>هر محل را سخنی هر سخنی را محلی</p><h2><a id="poem-79416" href="https://ganjoor.net/jami/divanj/fateha-shabab/ghazal-jf/sh951">شمارهٔ ۹۵۱</a></h2>
<p>می زد صفیر شوق خزان دیده بلبلی</p><p>می رفت در حقیقت حالش تاملی</p><p>گفتا ز سر ناله من آگهی نیافت</p><p>جز بلبلی که داد ز کف دامن گلی</p><p>با لطف قد و نکهت زلفت نیافتیم</p><p>بر طرف جوی سروی و در باغ سنبلی</p><p>گشتم چو خاک پست و نکردی چو آفتاب</p><p>هرگز ز اوج طارم عزت تنزلی</p><p>آمد علاج علت دل بوسه ای ز تو</p><p>ای وای اگر کند لب لعلت تعللی</p><p>چیزی به جز خیال ز من در میان نماند</p><p>تا دارم از میان تو با خود تخیلی</p><p>خم گشت پشت طاقت جامی ز بار دل</p><p>بیچاره عاشقی که ندارد تحملی</p><h2><a id="poem-79417" href="https://ganjoor.net/jami/divanj/fateha-shabab/ghazal-jf/sh952">شمارهٔ ۹۵۲</a></h2>
<p>زهی دور زلفت به هر چین دلی</p><p>ز هر عقده ای عقل را مشکلی</p><p>حدیث لبت نقل هر مجلسی</p><p>فروغ رخت شمع هر محفلی</p><p>وصال تو مقصود هر طالبی</p><p>قبول تو اقبال هر مقبلی</p><p>حریم درت دارد آن منزلت</p><p>که باشد حرم در رهش منزلی</p><p>به دریوزه وصل چشمم ز اشک</p><p>روان کرده هر گوشه ای سایلی</p><p>ازان خشک مانده ست زاهد چنین</p><p>که دارد ز بحر غمت ساحلی</p><p>به علم نظر کوش جامی که نیست</p><p>ز تحصیل علم دگر حاصلی</p><h2><a id="poem-79418" href="https://ganjoor.net/jami/divanj/fateha-shabab/ghazal-jf/sh953">شمارهٔ ۹۵۳</a></h2>
<p>به هر زمین که نشانی ز خیمه لیلی</p><p>نماید، از مژه مجنون روان کند سیلی</p><p>سکون و صبر چه امکان چو بست قاید عشق</p><p>زمام خاطر مجنون به محمل لیلی</p><p>پی دعای فراغت ز عشق مجنون را</p><p>به کعبه برد پدر با صد آه و واویلی</p><p>گرفت حلقه که یارب به حق این خانه</p><p>که هر دمم سوی لیلی زیاده ده میلی</p><p>به آب زمزم اگر شست خرقه زاهد شهر</p><p>چه سود ازان چو ندارد طهارت ذیلی</p><p>گهی که بار دل خویش بر تو پیمایم</p><p>به عرض ارض و سماوات بایدم کیلی</p><p>عنان دل به کف توست بنده جامی را</p><p>اگر چه صف زده خوبان ز هر طرف خیلی</p><h2><a id="poem-79419" href="https://ganjoor.net/jami/divanj/fateha-shabab/ghazal-jf/sh954">شمارهٔ ۹۵۴</a></h2>
<p>سر تا به قدم غرقه دریای زلالی</p><p>از تشنه لبی بر سر هر چشمه چه نالی</p><p>پیش لب تو صد قدح باده لبالب</p><p>بر ساغر خالی لب خود بهر چه مالی</p><p>از عالم صورت که همه نقش خیال است</p><p>ره سوی حقیقت نبری در چه خیالی</p><p>ای خواجه عالی محل این دیر مغان است</p><p>بر صدر مکن جا که تو از صف نعالی</p><p>از عشق سخن مرتبه ای نیک بلند است</p><p>واعظ نبود لایق این پایه عالی</p><p>گفتی به جهان عاشق دلخسته چه دارد</p><p>جانی ز غمت پر، دلی از غیر تو خالی</p><p>جامی سخن عشق به هر سفله چه گویی</p><p>در کیسه لولی چه نهی عقد لآلی</p><h2><a id="poem-79420" href="https://ganjoor.net/jami/divanj/fateha-shabab/ghazal-jf/sh955">شمارهٔ ۹۵۵</a></h2>
<p>ای مظهر حسن لایزالی</p><p>مرآت جمال ذوالجلالی</p><p>انوار تجلی قدم را</p><p>رخسار تو احسن المجالی</p><p>در شان کمال توست نازل</p><p>آیات مکارم و معالی</p><p>رویت طرف من النهار است</p><p>زلفت زلف من اللیالی</p><p>میخانه که ساحت جلالش</p><p>بادا ز غبار غیر خالی</p><p>احرام حریم آن نبند</p><p>جز دردکشان لاابالی</p><p>جامی به وظایف تضرع</p><p>مشغول بود علی التوالی</p><p>باشد به حواله عنایت</p><p>روزی برسد بدان حوالی</p><h2><a id="poem-79421" href="https://ganjoor.net/jami/divanj/fateha-shabab/ghazal-jf/sh956">شمارهٔ ۹۵۶</a></h2>
<p>ز مشک تر خطی داری و خالی</p><p>ندیده از تو مشکین تر غزالی</p><p>رخت خورشید وز هر جانبش خط</p><p>کشیده از سواد شب هلالی</p><p>خیال آن میان می بندم آری</p><p>بود با خویش هر کس را خیالی</p><p>ازان گل در نقاب غنچه مانده ست</p><p>که از روی تو دارد انفعالی</p><p>بود شوق تو افزون گر چه بینم</p><p>تو را هر روز و گل را بعد سالی</p><p>شود حالم دگرگون هر دم از تو</p><p>ولی بی تو نیم در هیچ حالی</p><p>به کوی عشق جامی لب فرو بند</p><p>که باشد هر مقامی را مقالی</p><h2><a id="poem-79422" href="https://ganjoor.net/jami/divanj/fateha-shabab/ghazal-jf/sh957">شمارهٔ ۹۵۷</a></h2>
<p>ای باغ حسن را جمال تو خرمی</p><p>چشم بد از تو دور که محبوب عالمی</p><p>حوری، بگوی بهر خدا، یا فرشته ای</p><p>کین لطف و نازکی نبود حد آدمی</p><p>زخم تو را چه حاجت مرهم بود که آن</p><p>شاید جراحت دل ما را به مرهمی</p><p>دل آن توست دمبدم از بهر بردنش</p><p>عشوه چه می نمایی و افسون چه می دمی</p><p>گر چرخ را نماند وفایی چه باک ازان</p><p>هرگز مباد جور و جفای تو را کمی</p><p>گمگشتگان بادیه محنت و غمیم</p><p>مشکل بریم ره به سر کوی بی غمی</p><p>جامی سگ تو را به غلامی نمی سزد</p><p>او را چه حد آنکه کند با تو همدمی</p><h2><a id="poem-79423" href="https://ganjoor.net/jami/divanj/fateha-shabab/ghazal-jf/sh958">شمارهٔ ۹۵۸</a></h2>
<p>دارند جان و دل به تو هر یک تظلمی</p><p>ای پادشاه حسن خدا را ترحمی</p><p>عشاق را ز ناز و تنعم فراغت است</p><p>نازی بکن که نیست ازین به تنعمی</p><p>آهسته ران سمند خدا را که در رهت</p><p>صد سرفتاده بیش بود زیر هر سمی</p><p>گر می کنیم ناله ز شوق رخت مرنج</p><p>کز شوق گل خوش است ز بلبل ترنمی</p><p>جامی به جان رسید ز بس گریه های تلخ</p><p>هرگز ندید ازان لب شیرین تبسمی</p><h2><a id="poem-79424" href="https://ganjoor.net/jami/divanj/fateha-shabab/ghazal-jf/sh959">شمارهٔ ۹۵۹</a></h2>
<p>ارید بسط غرامی الیک بعد سلامی</p><p>و لیس کل کلامی یفی ببعض غرامی</p><p>به شرح شوق تو طی شد تمام نامه عمرم</p><p>هنوز نامه شوقت نمی رسد به تمامی</p><p>من ازدیارک قد عاقنی تفرق بالی</p><p>اتت صحیفة شوقی یقوم فیه مقامی</p><p>به روز وصل ندانم چه تحفه پیش تو آرم</p><p>که صرف شد به فراق تو نقد عمر گرامی</p><p>تروم فرش جفونی اذا قدمت مناما</p><p>وکیف افرشها و هی بالدموع دوامی</p><p>نه جای چون تو لطیفی ست تنگنای دل من</p><p>چه خوش بود که به فسحت سرای دیده خرامی</p><p>زلال لطفک قد فاض من ریاض وداد</p><p>فآض برء سقامی وعاد برد اوامی</p><p>ز جامی این نه جواب است نامه کرمت</p><p>به قاصدان درت می دهد سجل غلامی</p><h2><a id="poem-79425" href="https://ganjoor.net/jami/divanj/fateha-shabab/ghazal-jf/sh960">شمارهٔ ۹۶۰</a></h2>
<p>سینه روزن روزن است از ناوک صیدافکنی</p><p>خانه دل را فروغ دیگر از هر روزنی</p><p>دارم از اشک شفق گون دور ازان خورشید روی</p><p>همچو گردون هر نماز شام پر خون دامنی</p><p>نیست آن اندام نازک را مناسب هر لباس</p><p>بایدش از گل قبایی وز سمن پیراهنی</p><p>کیست گل تا چهره افروزد به خوبی پیش تو</p><p>آتش رخسار تو یک شعله وز گل خرمنی</p><p>سهم مژگان تو از دیدار ما را بازداشت</p><p>همچو روح الله حجاب راه ما شد سوزنی</p><p>جور کم کن با من مسکین که روز بازخواست</p><p>حیف باشد دامن پاکت به دست چون منی</p><p>جامی بی خان و مان را هر دم ای بدخو مران</p><p>زانکه آن مسکین به جز کویت ندارد مسکنی</p><h2><a id="poem-79426" href="https://ganjoor.net/jami/divanj/fateha-shabab/ghazal-jf/sh961">شمارهٔ ۹۶۱</a></h2>
<p>آخر ای سرو خرامان ز کدامین چمنی</p><p>که ز سر تا قدم آشوب دل و جان منی</p><p>لب ببستم ز سخن لیک به خلوتگه جان</p><p>گاه دل با تو و گاهی تو به دل در سخنی</p><p>بنما آن تن نازک ز قبا تا به چمن</p><p>غنچه دیگر نکند دعوی نازک بدنی</p><p>خون ما خورده چه آزار دلم می طلبی</p><p>نوش کردی می ما شیشه چرا می شکنی</p><p>می دهی یادم ازان لاله رخ ای باد بهار</p><p>چند آتش به من سوخته دل می فکنی</p><p>یار بیماری من دید و بسی فاتحه خواند</p><p>لیک شکرانه آن را که نیم زیستنی</p><p>جامی آن شوخ به خونریز تو گر تیغ کشد</p><p>ادب آن ست که گردن نهی و دم نزنی</p><h2><a id="poem-79427" href="https://ganjoor.net/jami/divanj/fateha-shabab/ghazal-jf/sh962">شمارهٔ ۹۶۲</a></h2>
<p>ای مرا از عشق تو در کار خود حیرانیی</p><p>در بیابان تمنای تو سرگردانیی</p><p>قصه دشوار هجر از مردن آسان شد مرا</p><p>باشد آری بعد هر دشواریی آسانیی</p><p>ماند بر خوان غم از من استخوانی چند و بس</p><p>گر دهی فرمان سگانت را کنم مهمانیی</p><p>بی تو تن زندان جان شد ای به قصدم بسته تیغ</p><p>دست رحمت برگشا و آزاد کن زندانیی</p><p>هرگزم چون نیست ره در پیشگاه وصل تو</p><p>می نهم از دور بر خاک درت پیشانیی</p><p>کام عیشم تلخ شد زین گریه های آشکار</p><p>زان لب شیرین کرم کن خنده پنهانیی</p><p>پیر شد جامی ز جام نیم خوردت جرعه ای</p><p>بر وی افشان تا کند زان جرعه پیرافشانیی</p><h2><a id="poem-79428" href="https://ganjoor.net/jami/divanj/fateha-shabab/ghazal-jf/sh963">شمارهٔ ۹۶۳</a></h2>
<p>خوش آنکه وارهاند ما را ز ما زمانی</p><p>روشن ضمیر پیری یا خوبرو جوانی</p><p>این در جمال صورت آرایش دیاری</p><p>وان از کمال معنی آسایش جهانی</p><p>جز در حضور اینان از خود امان نیابیم</p><p>یارب ببخش ما را یکدم ز ما امانی</p><p>اسرار عاشقان را باید زبان دیگر</p><p>دردا که نیست پیدا در شهر هم زبانی</p><p>جز عشق هر چه گوید واعظ فراز منبر</p><p>آن را فسانه ای دان واو را فسانه خوانی</p><p>مجنون نماند و لیلی لیکن بماند از ایشان</p><p>از بهر عشقبازان فرخنده داستانی</p><p>گویند کیست جامی آشوب عقل و دینت</p><p>ماهی ست کج کلاهی شوخی ست نکته دانی</p><h2><a id="poem-79429" href="https://ganjoor.net/jami/divanj/fateha-shabab/ghazal-jf/sh964">شمارهٔ ۹۶۴</a></h2>
<p>وقت گل می و مطرب دولتیست تا دانی</p><p>دولتی چنین دریاب ای به دولت ارزانی</p><p>کیش کافران دارد نرگس تو کز مژگان</p><p>کرده صد مسلمان را رخنه در مسلمانی</p><p>در جفا کمر بستی عهد مهر بشکستی</p><p>نیک نیک بدعهدی سخت سست پیمانی</p><p>جاه و حشمت خوبی جاودان نمی ماند</p><p>داد بینوایان ده پیش از آنکه نتوانی</p><p>می نشانم اندر دل مهر قامتت لیکن</p><p>دانم این نهال آخر بر دهد پشیمانی</p><p>می کنم ز هجرانت سینه چاک چون لاله</p><p>وه که فاش خواهد داغ های پنهانی</p><p>عرصه جهان جامی غصه ای نمی ارزد</p><p>بهر بود و نابودش خویش را چه رنجانی</p><h2><a id="poem-79430" href="https://ganjoor.net/jami/divanj/fateha-shabab/ghazal-jf/sh965">شمارهٔ ۹۶۵</a></h2>
<p>تو شمع مجلس انسی و شاه عالم جانی</p><p>بناز بر همه خوبان که نازنین جهانی</p><p>عجب صبیح و ملیحی عجب جلیل و جمیلی</p><p>ولی چه سود که قدر جمال خویش ندانی</p><p>به چهره صورت چینی به غمزه آفت دینی</p><p>به عشوه شور جهانی به خنده راحت جانی</p><p>به سحر نرگس مستانه آفت زن و مردی</p><p>به لطف قامت و بالا بلای پیر و جوانی</p><p>خدنگ آه ز چرخ از غم تو می گذرانیم</p><p>گهی بپرس که بی ما چگونه می گذرانی</p><p>نگویمت سوی خود خوان مرا بدین خوشم از تو</p><p>که خوانیم سگ خود گر چه سوی خویش نخوانی</p><p>صفات حسن تو گفتن چه حد جامی بیدل</p><p>به هر کجا که رسد فکر او تو برتر ازانی</p><h2><a id="poem-79431" href="https://ganjoor.net/jami/divanj/fateha-shabab/ghazal-jf/sh966">شمارهٔ ۹۶۶</a></h2>
<p>هر چند ز چشم ما نهانی</p><p>غم نیست چو در میان جانی</p><p>بی روی تو زیستن نخواهم</p><p>کان مرگ بود نه زندگانی</p><p>خواهم به ره تو خاک گردم</p><p>چون جلوه کنان سمند رانی</p><p>کو تیغ که پیش رویت امروز</p><p>داریم هوای جان فشانی</p><p>جامی ز غم تو بس خراب است</p><p>گفتیم تو را دگر تو دانی</p><h2><a id="poem-79432" href="https://ganjoor.net/jami/divanj/fateha-shabab/ghazal-jf/sh967">شمارهٔ ۹۶۷</a></h2>
<p>ای فتنه چشم تو جهانی</p><p>می کن نظری به ناتوانی</p><p>پیوسته به قصد ما ز ابرو</p><p>تا گوش کشیده ای کمانی</p><p>هر کس برت آورد متاعی</p><p>ماییم و همین حقیر جانی</p><p>هستم سگکی بر آستانت</p><p>خرسند ز تو به استخوانی</p><p>سررشته عشق کی توان یافت</p><p>نایافته ازان میان نشانی</p><p>گر اشک چو در قبولت افتد</p><p>در پای تو ریزمش روانی</p><p>شد جامی ازان دهان و عارض</p><p>صاحب نظری و نکته دانی</p><h2><a id="poem-79433" href="https://ganjoor.net/jami/divanj/fateha-shabab/ghazal-jf/sh968">شمارهٔ ۹۶۸</a></h2>
<p>به کوی می فروشان خرده بینی</p><p>بر آن آزاده می کرد آفرینی</p><p>که از چل ساله طاعت دست خود شست</p><p>به پای خم برآورد اربعینی</p><p>نگینی داشت جم کز یمن آن بود</p><p>به ملک انس و جن مسندنشینی</p><p>بیا ساقی که هر قطره می لعل</p><p>بود در چشم ما زانسان نگینی</p><p>اگر دامان مقصودت به دست است</p><p>برافشان صوفیانه آستینی</p><p>غمش را سینه بی کینه باید</p><p>نروید این گیاه از هر زمینی</p><p>به کار خود مخوان ای شیخ ما را</p><p>که ما هم مذهبی داریم و دینی</p><p>گر آن ابرو شود محراب طاعت</p><p>ز سجده سوده گردد هر جبینی</p><p>ز خاص و عام جامی می کشد ناز</p><p>ولی خاص از برای نازنینی</p><h2><a id="poem-79434" href="https://ganjoor.net/jami/divanj/fateha-shabab/ghazal-jf/sh969">شمارهٔ ۹۶۹</a></h2>
<p>نی کیست همدمی شده از خویشتن تهی</p><p>چون سالکان ز سیر مقاماتش آگهی</p><p>آزرده ای که ناله جانسوز می کند</p><p>هر جا ز پای تا سرش انگشت می نهی</p><p>سوراخ ها به سینه نی بهر آن کنند</p><p>تا دمبدم ز ناله دل خود کند تهی</p><p>خفته ز بانگ می جهد از جا تو مرده ای</p><p>گر در سماع بانگ نی از جا نمی جهی</p><p>دمساز نی شدم که بنالم چو شد بلند</p><p>آهنگ ناله ام دم نی کرد کوتهی</p><p>خودرسته نی که رست ز خود زان همی زند</p><p>این راه بی خودی که تو یکدم ز خود رهی</p><p>جامی ز ناله دل افگار خود مگر</p><p>آگه نیی که ناله نی شرح می دهی</p><h2><a id="poem-79435" href="https://ganjoor.net/jami/divanj/fateha-shabab/ghazal-jf/sh970">شمارهٔ ۹۷۰</a></h2>
<p>به فکرت خواستم کز سر وحدت یابم آگاهی</p><p>خطاب آمد که از پیر مغان خواه آنچه می خواهی</p><p>کشم رخت ارادت بر در پیر مغان روزی</p><p>اگر دولت کند دمسازی و توفیق همراهی</p><p>نگویم با علو همتش زین اطلس والا</p><p>که دانم بر قد قدرش کند این جامه کوتاهی</p><p>شد از دیوان قسمت هر کسی را نامزد چیزی</p><p>من و جام صبوحی زاهد و ورد سحرگاهی</p><p>چه سود ای شیخ هر ساعت فزودن خرمن طاعت</p><p>چو نتوانی که یک جو از وجود خویشتن کاهی</p><p>به رقص آ ذره سان جامی چو آمد شامل حالت</p><p>فروغ آفتاب حشمت و جاه جهان شاهی</p><p>به اقبال قبول طبع شاه آوازه نظمت</p><p>چو صیت دولتش خواهد گرفت از ماه تا ماهی</p><h2><a id="poem-79436" href="https://ganjoor.net/jami/divanj/fateha-shabab/ghazal-jf/sh971">شمارهٔ ۹۷۱</a></h2>
<p>ز چشمت چشم آن دارم که گاهی</p><p>کند سوی گرفتاران نگاهی</p><p>فروغ روی تو از یاد من برد</p><p>که وقتی آفتابی بود و ماهی</p><p>فرو ماند از قدت در بوستان سرو</p><p>به طوبی کی رسد شاخ گیاهی</p><p>به جز روی تو گر دیده ست چشمم</p><p>نمی بینم ازین افزون گناهی</p><p>اگر بپذیری اینک می فرستم</p><p>ز آب دیده سویت عذرخواهی</p><p>گواه آه سردم صبحدم بس</p><p>که دید از صبح صادق تر گواهی</p><p>ندانم در دل جامی چه سوز است</p><p>که آهی می کشد باز و چه آهی</p><h2><a id="poem-79437" href="https://ganjoor.net/jami/divanj/fateha-shabab/ghazal-jf/sh972">شمارهٔ ۹۷۲</a></h2>
<p>هر نازنین که بینم جولان کنان به راهی</p><p>آهی ز دل برآرم بر یاد کج کلاهی</p><p>چون آن دو هفته مه را همچون مه دو هفته</p><p>هر هفته دید نتوان قانع شدم به ماهی</p><p>تسکین چگونه یابد شوقم که در گذرها</p><p>از دور بینم او را وان نیز گاه گاهی</p><p>از خاک سربرآرم گر بگذرد به خاکم</p><p>زانسان که روید از گل در پای گیاهی</p><p>زین ره گذشت گویی آن غمزه زن که هر سو</p><p>در خون و خاک غلطان افتاده بی گناهی</p><p>صد حرف غم نوشتم در دل چو نامه وان را</p><p>خواهم فکند سویش همراه تیر آهی</p><p>جامی فکن به خواری خود را به خاک کویش</p><p>باشد به چشم رحمت سویت کند نگاهی</p><h2><a id="poem-79438" href="https://ganjoor.net/jami/divanj/fateha-shabab/ghazal-jf/sh973">شمارهٔ ۹۷۳</a></h2>
<p>ای که در پرده به بازار جهان می آیی</p><p>ما تو بودیم ازین پیش و تو اکنون مایی</p><p>سایه توست جهان بر عدم افتاده و ما</p><p>چشم آن سایه و در چشم تویی بینایی</p><p>از کرم ساخته ای چشم جهان بین ما را</p><p>تا به این چشم جهان را نظری فرمایی</p><p>گر نگهبان نشود گنج جهان را این چشم</p><p>حاصل گنج به یغما ببرد یغمایی</p><p>شخص تو سایه تو چشم تو بینایی تو</p><p>رشته صد توست ولی بر صفت یکتایی</p><p>همه اعیان جهان روی تو را آینه هاست</p><p>تا هر آیینه به آیین دگر آرایی</p><p>بنماییم تو را هم به تو افزون ز همه</p><p>چون رخ خویش در آیینه ما بنمایی</p><p>دل شد از عشق تو جامی که حبابش فلک است</p><p>باده بر جامی ازین جام همی پیمایی</p><h2><a id="poem-79439" href="https://ganjoor.net/jami/divanj/fateha-shabab/ghazal-jf/sh974">شمارهٔ ۹۷۴</a></h2>
<p>هر لحظه جمال خود نوع دگر آرایی</p><p>شور دگر انگیزی شوق دگر افزایی</p><p>عقل از تو چه دریابد تا وصف تو اندیشد</p><p>در عقل نمی گنجی در وصف نمی آیی</p><p>پنهانی تو پیدا پیدایی تو پنهان</p><p>هم از همه پنهانی هم بر همه پیدایی</p><p>زان سایه که افکندی بر خاک گه جلوه</p><p>دارند همه خوبان سرمایه زیبایی</p><p>بی پرده آب و گل ما را ننمایی رو</p><p>خورشید درخشان را تا کی به گل اندایی</p><p>ای گشته عیان هر جا هر جا که شوی پیدا</p><p>گردد ز غمت شیدا صد عاشق هر جایی</p><p>جامی ز دویی بگسل یکروی شو و یکدل</p><p>باشد که کنی منزل در عالم یکتایی</p><h2><a id="poem-79440" href="https://ganjoor.net/jami/divanj/fateha-shabab/ghazal-jf/sh975">شمارهٔ ۹۷۵</a></h2>
<p>عجب مطبوع و موزونی عجب زیبا و رعنایی</p><p>عجب شوخ دل آشوبی عجب ماه دل آرایی</p><p>به غمزه آفت جانی به قامت سرو بستانی</p><p>به رخ شمع شبستانی به لب لعل شکرخایی</p><p>دلی دارم ز غم پر خون غمی دارم ز حد بیرون</p><p>دریغا گر تو بر حال من بیدل نبخشایی</p><p>اجل نزدیک شد دور از توام آخر چه کم گردد</p><p>اگر روزی قدم در پرسش من رنجه فرمایی</p><p>لبالب شد ز خون بی جام لعلت ساغر چشمم</p><p>لب شیرین چه باشد گر به شکرخنده بگشایی</p><p>قدت یا رب چه موزون است کز رفتار شیرینش</p><p>قیامت خیزد اندر شهر اگر ناگه برون آیی</p><p>اساس عشق محکم گشت و بنیاد خرد ویران</p><p>اغیثونی اخلائی اعینونی احبائی</p><p>دلم بس خلوتی تاریک و تنگ آمد بیا جانا</p><p>درون منظر چشمم نشین یکدم چو بینایی</p><p>رو ای همدم تو در بزم طرب با دوستان خوش زی</p><p>رها کن تا بمیرد جامی اندر کنج تنهایی</p><h2><a id="poem-79441" href="https://ganjoor.net/jami/divanj/fateha-shabab/ghazal-jf/sh976">شمارهٔ ۹۷۶</a></h2>
<p>دل برد ز من فتنه گری عشوه نمایی</p><p>زرین کمری کج کلهی تنگ قبایی</p><p>در حسن و ملاحت چه پریچهره نگاری</p><p>در سرکشی و ناز چه شوخی چه بلایی</p><p>من کی به وصالش رسم این بس که به راهش</p><p>روزی که شوم خاک ببوسم کف پایی</p><p>سوزی که مرا بر جگر از آتش عشق است</p><p>جز شربت مرگش نبود هیچ دوایی</p><p>روزی که شوم خاک و برد باد به هر سو</p><p>یابند به هر ذره من بوی وفایی</p><p>داری سر خونریز من اینک کفن و تیغ</p><p>با حکم تو کس را نرسد چون و چرایی</p><p>باشد غم هجر تو به خونابه بر آن نقش</p><p>گر از سر خاکم بدمد برگ گیایی</p><p>تو خنده زنان می گذری بی خبر از من</p><p>من گریه کنان می کنم از دور دعایی</p><p>یارب به چه خرسند شود جامی بیدل</p><p>روزی که نیاید ز تو تشریف جفایی</p><h2><a id="poem-79442" href="https://ganjoor.net/jami/divanj/fateha-shabab/ghazal-jf/sh977">شمارهٔ ۹۷۷</a></h2>
<p>ای ز خاک قدمت چشم مرا بینایی</p><p>چشم بد دور ز روی تو که بس زیبایی</p><p>ای خوش آن دیده که اول به رخت می افتد</p><p>بامدادان که به صد جلوه برون می آیی</p><p>لطف و انعام تو عام است ندانم که چرا</p><p>هیچ گه بر من درویش نمی بخشایی</p><p>سوز من روشنت آن دم شود ای شمع چگل</p><p>که شبی سوخته باشی به غم تنهایی</p><p>گر نیرزم به جوابی چو سلامت گویم</p><p>چشم دارم که به دشنام زبان بگشایی</p><p>چند سودای بتان وای ازین خون خوردن</p><p>تا به کی طعن کسان آه ازین رسوایی</p><p>عقل گفتا نرسد وصل سلاطین به گدا</p><p>بیش ازین در طلبش عمر چه می فرسایی</p><p>عشق فریاد برآورد که ای عقل خموش</p><p>بس بود لذت درد طلب و جویایی</p><p>جامی از خیل سگان یا ز غلامان باشد</p><p>بنده حلقه به گوش است چه می فرمایی</p><h2><a id="poem-79443" href="https://ganjoor.net/jami/divanj/fateha-shabab/ghazal-jf/sh978">شمارهٔ ۹۷۸</a></h2>
<p>شنیده ام که ز من یاد کرده ای جایی</p><p>نداشتم من بیدل جز این تمنایی</p><p>کجا کند چو تویی یاد چون منی هیهات</p><p>همی پزم پی تسکین خویش سودایی</p><p>هزار بوسه زنم ز آرزوی پابوست</p><p>چو در ره تو نشان یابم از کف پایی</p><p>دلم ز هر دو جهان در غمت ازان یکتاست</p><p>که در زمانه نداری به حسن همتایی</p><p>هزار سرو و گل از باغ خاطرم رسته ست</p><p>ز فکر قامت و رخسار سرو بالایی</p><p>نه رنج خار و نه تشویش باغبان شب و روز</p><p>به دیده دل و جان می کنم تماشایی</p><p>مده به عشوه صورت عنان دل جامی</p><p>که هست در پس این پرده صورت آرایی</p><h2><a id="poem-79444" href="https://ganjoor.net/jami/divanj/fateha-shabab/ghazal-jf/sh979">شمارهٔ ۹۷۹</a></h2>
<p>گر بدانی که چها می کشم از درد جدایی</p><p>به خدا با همه بیرحمی خود رحم نمایی</p><p>درد پرورد توام، من که و اندیشه درمان</p><p>کاش صد درد دگر بر سر هر درد فزایی</p><p>دل بی حاصل ما را برت ای شوخ چه قیمت</p><p>که به یک عشوه اگر خواهی ازین صد بربایی</p><p>گرچه ما را نبود جای به خاک سر کویت</p><p>شکر باری که تو جا کرده درون دل مایی</p><p>دل نه زانسان به کمند تو گرفتار شد ای جان</p><p>که توان داشت به تدبیر خرد چشم رهایی</p><p>بامدادان همه کس در پی مقصودی و جامی</p><p>اشکریزان به سر کوی تو تا کی بدر آیی</p><h2><a id="poem-79445" href="https://ganjoor.net/jami/divanj/fateha-shabab/ghazal-jf/sh980">شمارهٔ ۹۸۰</a></h2>
<p>از سبزه بر گل خط می فزایی</p><p>دل می فریبی جان می ربایی</p><p>هر دم چه آیی از دیده در دل</p><p>خود را به مردم تا کی نمایی</p><p>شد عمرم آخر در جست و جویت</p><p>ای عمر رفته آخر کجایی</p><p>دور از تو جانم از تن جدا شد</p><p>افغان ز دوری آه از جدایی</p><p>صد شعله از دل بر زد زبانه</p><p>تا با غم تو کرد آشنایی</p><p>شد بر من آن سر روشن که باشد</p><p>در آشنایی صد روشنایی</p><p>جامی مکن بس که از مهر خوبان</p><p>چون با دل خود بس می نیایی</p><h2><a id="poem-79446" href="https://ganjoor.net/jami/divanj/fateha-shabab/ghazal-jf/sh981">شمارهٔ ۹۸۱</a></h2>
<p>سینه ام را چاک کن وآنجا درآی</p><p>خلوت خاص است در بگشا درآی</p><p>دل وثاق توست جانا دیده نیز</p><p>گر دلت آنجا گرفت اینجا درآی</p><p>خانه رنگین تماشا را خوش است</p><p>یکدم اندر چشم هم خون پالا درآی</p><p>گو بمیر از درد تنهایی رقیب</p><p>پیش تنها ماندگان تنها درآی</p><p>سرو نازی سرکشی از سر منه</p><p>جامی غمدیده گو از پا درآی</p><h2><a id="poem-79447" href="https://ganjoor.net/jami/divanj/fateha-shabab/ghazal-jf/sh982">شمارهٔ ۹۸۲</a></h2>
<p>هر سر مو بر دل من گر زبانی داشتی</p><p>از غم عشق تو فریاد و فغانی داشتی</p><p>بستر راحت نخواهم ای خوش آن شبها که من</p><p>بر درت بالین ز خاک آستانی داشتی</p><p>داشتی معذور ناصح بی خودیهای مرا</p><p>گر چو من دل در کف نامهربانی داشتی</p><p>سرو را با قد رعنای تو بودی نسبتی</p><p>گر ز گل رخسار و از غنچه دهانی داشتی</p><p>گر به نقد جان توانستی خریدن وصل دوست</p><p>طالب وصل تو بودی هر که جانی داشتی</p><p>من به بیماری خود خوش بودمی گر زانکه تو</p><p>گوشه چشمی به حال ناتوانی داشتی</p><p>با دو روزه زندگی جامی نشد سیر از غمت</p><p>وه چه خوش بودی که عمر جاودانی داشتی</p><h2><a id="poem-79448" href="https://ganjoor.net/jami/divanj/fateha-shabab/ghazal-jf/sh983">شمارهٔ ۹۸۳</a></h2>
<p>گفتی بگوی عاشق و بیمار کیستی</p><p>من عاشق توام تو بگو یار کیستی</p><p>بستی میان به فتنه کشیدی ز غمزه تیغ</p><p>جانها فدات در پی آزار کیستی</p><p>دارم دلی ز هجر تو هر دم فگارتر</p><p>تا خود تو مرهم دل افگار کیستی</p><p>هر شب من و خیال تو و کنج محنتی</p><p>تو با که ای و مونس و غمخوار کیستی</p><p>تا چند گرد کوی تو گردم گهی بپرس</p><p>کاین جا چه می کنی و طلبگار کیستی</p><p>جامی مدار چشم خلاصی ز قید عشق</p><p>اندیشه کن ببین که گرفتار کیستی</p><h2><a id="poem-79449" href="https://ganjoor.net/jami/divanj/fateha-shabab/ghazal-jf/sh984">شمارهٔ ۹۸۴</a></h2>
<p>در دل چاکم درون از چشم روشن آمدی</p><p>خانه در باز و تو همچون مه ز روزن آمدی</p><p>عارض از آب لطافت تازه می بینم تو را</p><p>گویی ای گلبرگ تر حالی ز گلشن آمدی</p><p>ز استخوان ما مباد آسیب پیکان تو را</p><p>ای که بر لاغر شکاران ناوک افکن آمدی</p><p>چون لب خود جانفزا چون چشم خود مردم کشی</p><p>در همه فنها چو استادان یک فن آمدی</p><p>قصه ناکشتن من گفتی ای قاصد ز دوست</p><p>قاصدا گویی به قصد کشتن من آمدی</p><p>ای به کوی خوبرویان رفته با دامان پاک</p><p>پاکدامن رفتی اما چاک دامن آمدی</p><p>جامی از آزادی آن سرو گلرخ لب مبند</p><p>چون درین بستان زبان آور چو سوسن آمدی</p><h2><a id="poem-79450" href="https://ganjoor.net/jami/divanj/fateha-shabab/ghazal-jf/sh985">شمارهٔ ۹۸۵</a></h2>
<p>کاش من بیدل از سگان تو بودی</p><p>تا ز مقیمان آستان تو بودی</p><p>آن همه دشنام ها که داد رقیبم</p><p>آه چه بودی گر از زبان تو بودی</p><p>زاهد اگر قبله جمال تو دیدی</p><p>ورد زبانش دعای جان تو بودی</p><p>غنچه اقبال ما کجا بشکفتی</p><p>گر نه نسیمی ز گلستان تو بودی</p><p>جامی اگر یافتی قبول غلامیت</p><p>غاشیه بر دوش در عنان تو بودی</p><h2><a id="poem-79451" href="https://ganjoor.net/jami/divanj/fateha-shabab/ghazal-jf/sh986">شمارهٔ ۹۸۶</a></h2>
<p>من آواره را گر دل به جای خویشتن بودی</p><p>کجا زین گونه رسوا گشته هر انجمن بودی</p><p>نهادی بر گلوی صید تیغ و من به صد حسرت</p><p>همی مردم چه بودی گر به جای صید من بودی</p><p>مرا شد کوه غم جان وز غمت جان می کنم اکنون</p><p>به ملک عشق بایستی که نامم کوهکن بودی</p><p>ز خاموشی برآمد جان و در دل صد سخن پنهان</p><p>چه بودی گر مرا پیشت مجال یک سخن بودی</p><p>اگر بوی تو بگذشتی به گورستان مشتاقان</p><p>ز شوق آن چو لاله چاکهاشان در کفن بودی</p><p>گرم بر دل نبودی داغها از لاله رخساری</p><p>مرا چون دیگران هم ذوق گلگشت چمن بودی</p><p>ز صبر و هوش و عقل و دین سپاه انگیختی جامی</p><p>اگر نه عشق خونریز تو شاه صف شکن بودی</p><h2><a id="poem-79452" href="https://ganjoor.net/jami/divanj/fateha-shabab/ghazal-jf/sh987">شمارهٔ ۹۸۷</a></h2>
<p>شنیده ام که به گلچهره ای نظر داری</p><p>ز شوق لاله رخی داغ بر جگر داری</p><p>مکن مکن که ز خیل پریوشان هر سو</p><p>هزار عاشق دیوانه بیشتر داری</p><p>چو روی خویش در آیینه می توانی دید</p><p>چرا نظر به جمال کسی دگر داری</p><p>منه ز عشق به دل بار غم تو را آن به</p><p>که بار غم ز دل اهل عشق برداری</p><p>نشان پای تو باشد نشانه رحمت</p><p>خوش آن زمین که تو گاهی بر آن گذر داری</p><p>مگیر بی خبر از حال عاشقان خود را</p><p>ز داغ شوق و غم عشق چون خبر داری</p><p>چو نیست زهره خریدار او شدن جامی</p><p>ز اشک و چهره چه حاصل که سیم و زر داری</p><h2><a id="poem-79453" href="https://ganjoor.net/jami/divanj/fateha-shabab/ghazal-jf/sh988">شمارهٔ ۹۸۸</a></h2>
<p>اگر چه در لب جانبخش انگبین داری</p><p>ز ناوک مژه صد نیش در کمین داری</p><p>به خاک پات که نتوان در آب حیوان یافت</p><p>لطافتی که تو در لعل آتشین داری</p><p>به هشت گلشن جنت نمی دهم یک شاخ</p><p>ازان بنفشه که بر طرف یاسمین داری</p><p>به ابروان مفکن چین خدای را این بس</p><p>که زیر هر شکن مو هزار چین داری</p><p>ز سعد و نحس چه پرسی حکیم را چون تو</p><p>فروغ کوکب اقبال در جبین داری</p><p>ببخش بر من مفلس چو از دو ساعد خویش</p><p>دو گنج سیم نهان اندر آستین داری</p><p>به آسمان که برد طاعت تو را جامی</p><p>چنین که پیش بتان روی بر زمین داری</p><h2><a id="poem-79454" href="https://ganjoor.net/jami/divanj/fateha-shabab/ghazal-jf/sh989">شمارهٔ ۹۸۹</a></h2>
<p>ز شهر تن نکنی دل به ملک جان نرسی</p><p>بر این جهان ننهی پا بر آن جهان نرسی</p><p>حضیض نفس زمین و آسمان ست ذروه عشق</p><p>تو پای بست زمینی به آسمان نرسی</p><p>دو روزه حبس قفس سهل باشد ای بلبل</p><p>ازان بترس که دیگر به بوستان نرسی</p><p>زبان عشق چه داند فقیه شهر این حرف</p><p>مگوی تا به حریفان هم زبان نرسی</p><p>صدای بانگ جرس می رسد ولی از دور</p><p>به ره مخسب مبادا به کاروان نرسی</p><p>نشان عشق چه پرسی ز هر نشان بگسل</p><p>که تا اسیر نشانی به بی نشان نرسی</p><p>حجاب سر حقیقت همین تویی جامی</p><p>گمان مبر که ازین بگذری به آن نرسی</p><h2><a id="poem-79455" href="https://ganjoor.net/jami/divanj/fateha-shabab/ghazal-jf/sh990">شمارهٔ ۹۹۰</a></h2>
<p>ای غمت آرزوی جان کسی</p><p>درد تو مایه درمان کسی</p><p>گر تو فرمان نبری درمان چیست</p><p>نشود بخت به فرمان کسی</p><p>وه چه شمعی تو که روشن نکنی</p><p>هیچ گه کلبه احزان کسی</p><p>از تو داریم فغان ها که چرا</p><p>نکنی گوش به افغان کسی</p><p>آیت رحمتی ای ماه ولی</p><p>کی فرود آیی در شان کسی</p><p>جان و سر در قدمت خواهم باخت</p><p>ای ز سر تا به قدم جان کسی</p><p>گر تو این سرکشی از سر بنهی</p><p>جان کشم پیش تو جانان کسی</p><p>جامی احسنت که این طرز غزل</p><p>نتوان یافت به دیوان کسی</p>
</body></html>