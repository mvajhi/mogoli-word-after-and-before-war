<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>یوسف و زلیخا - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66091" href="https://ganjoor.net/jami/7ourang/7-5-yusof-zoleykha/sh1">بخش ۱ - آغاز</a></h2>
<p>الهی غنچه امید بگشای</p><p>گلی از روضه جاوید بنمای</p><p>بخندان از لب آن غنچه باغم</p><p>وز این گل عطر پرور کن دماغم</p><p>درین محنت سرای بی مواسا</p><p>به نعمت های خویشم کن شناسا</p><p>ضمیرم را سپاس اندیشه گردان</p><p>زبانم را ستایش پیشه گردان</p><p>ز تقویم خرد بهروزیم بخش</p><p>بر اقلیم سخن فیروزیم بخش</p><p>دلی دادی ز گوهر گنج بر گنج</p><p>ز گنج دل زبان را کن گهر سنج</p><p>گشادی نافه طبع مرا ناف</p><p>معطر کن ز مشکم قاف تا قاف</p><p>ز شعرم خامه را شکر زبان کن</p><p>ز عطرم نامه را عنبر فشان کن</p><p>سخن را خود سرانجامی نمانده ست</p><p>وز آن نامه بجز نامی نمانده ست</p><p>درین خمخانه شیرین فسانه</p><p>نمی یابم صدایی زان ترانه</p><p>حریفان باده ها خوردند و رفتند</p><p>تهی خم ها رها کردند و رفتند</p><p>نبینم پخته ای زین بزم و خامی</p><p>که باشد بر کفش زان باده جامی</p><p>بیا جامی رها کن شرمساری</p><p>ز صاف و درد پیش آر آنچه داری</p><h2><a id="poem-66092" href="https://ganjoor.net/jami/7ourang/7-5-yusof-zoleykha/sh2">بخش ۲ - افتتاح نامه به نام یگانه ای که چشمه روشن مهر از دریای نوالش یک نم است و دفتر ملون سپهر از آیات کمالش یک رقم</a></h2>
<p>به نام آن که نامش حرز جانهاست</p><p>ثنایش جوهر تیغ زبانهاست</p><p>زبان در کام کام از نام او یافت</p><p>نم از سرچشمه انعام او یافت</p><p>خرد را زو نموده دمبدم روی</p><p>هزاران نکته باریک چون موی</p><p>پی آن مو زبان را شانه کرده</p><p>ز دندان شانه را دندانه کرده</p><p>تعالی الله زهی قیوم دانا</p><p>توانایی ده هر ناتوانا</p><p>فلک را انجمن افروز از انجم</p><p>زمین را زیب انجم ده به مردم</p><p>مرتب ساز سقف چرخ دایر</p><p>فراز چار دیوار عناصر</p><p>به ناف غنچه گل را نافه پیوند</p><p>ز گل بر شاهد گلبن حلی بند</p><p>قصب باف عروسان بهاری</p><p>قیام آموز سرو جویباری</p><p>بلندی بخش هر همت بلندی</p><p>به پستی افکن هر خود پسندی</p><p>گناه آموز رندان قدح خوار</p><p>به طاعت گیر پیران ریاکار</p><p>انیس خلوت شب زنده داران</p><p>رفیق روز در محنت گزاران</p><p>ز بحر لطف او ابر بهاری</p><p>کند خار و سمن را آبیاری</p><p>ز کان جود او باد خزانی</p><p>کند فرش چمن را زرفشانی</p><p>ز شکرش پر شکر کام شگرفان</p><p>ز قهرش زهر عیش تلخ حرفان</p><p>وجودش آن فروزان آفتاب است</p><p>که ذره ذره از وی نوریاب است</p><p>گر از خورشید و مه دارد نهان روی</p><p>فتد در عرصه نابودشان گوی</p><p>به ما زان منت هستی نه آمد</p><p>که هست و هستی و هستی ده آمد</p><p>ز بام آسمان تا مرکز خاک</p><p>اگر صد پی به پای وهم و ادراک</p><p>فرود آییم یا بالا شتابیم</p><p>ز حکمش ذره ای بیرون نیابیم</p><p>مبرا ذاتش از چونی و چندی</p><p>مبراتر ز پستی و بلندی</p><p>ز بیچونیش چون و چندها هست</p><p>بلندان با علو قدر او پست</p><p>خرد در ذات او آشفته رایی</p><p>طلب در راه او بی دست و پایی</p><p>اگر بنهد به لطف خود قدم پیش</p><p>شود زو دوری ما دمبدم بیش</p><p>چو خیزد صدمت صیت جلالش</p><p>بود در بارگاه لایزالش</p><p>ملک شرمنده از نادانی خویش</p><p>فلک حیران ز سرگردانی خویش</p><p>همان بهتر که ما مشتی هوسناک</p><p>کنیم آیینه از زنگ هوس پاک</p><p>ز بود خود فراموشی گزینیم</p><p>پس زانوی خاموشی نشینیم</p><h2><a id="poem-66093" href="https://ganjoor.net/jami/7ourang/7-5-yusof-zoleykha/sh3">بخش ۳ - ترتیب دلایل هستی واجب تعالی نمودن و ترغیب به تامل در آن فرمودن</a></h2>
<p>دلا تا کی درین کاخ مجازی</p><p>کنی مانند طفلان خاک بازی</p><p>تویی آن دست پرور مرغ گستاخ</p><p>که بودت آشیان بیرون ازین کاخ</p><p>چرا زان آشیان بیگانه گشتی</p><p>چو دونان جغد این ویرانه گشتی</p><p>بیفشان بال و پر ز آمیزش خاک</p><p>بپر تا لنگر ایوان افلاک</p><p>ببین در رقص ازرق طیلسانان</p><p>ردای نور بر عالم فشانان</p><p>همه دور شباروزی گرفته</p><p>به مقصد راه فیروزی گرفته</p><p>ولی هر یک چو گوی از جنبش خاص</p><p>به چوگان ارادت گشته رقاص</p><p>یکی از غرب رو در شرق کرده</p><p>یکی در غرب کشتی غرق کرده</p><p>شده گرم از یکی هنگامه روز</p><p>یکی شب را شده هنگامه افروز</p><p>یکی حرف سعادت نقش بسته</p><p>یکی سر رشته دولت گسسته</p><p>چنان گرمند در منزل بریدن</p><p>کزین جنبش ندانند آرمیدن</p><p>ز رنج راهشان فرسودگی نی</p><p>میان را درد و پا را سودگی نه</p><p>چه داند کس که چندین در چه کارند</p><p>همه تن رو شده رو در که دارند</p><p>به هر دم تازه نقشی می نمایند</p><p>ولیکن نقشبندی را نشایند</p><p>عنان تا کی به دست شک سپاری</p><p>به هر یک روی «هذا ربی » آری</p><p>خلیل آسا در ملک یقین زن</p><p>نوای «لا احب الآفلین » زن</p><p>کم هر وهم و ترک هر شکی کن</p><p>رخ «وجهت وجهی » در یکی کن</p><p>یکی بین و یکی دان و یکی گوی</p><p>یکی خواه و یکی خوان و یکی جوی</p><p>ز هر ذره بدو رویی و راهیست</p><p>بر اثبات وجود او گواهیست</p><p>بود نقش دل هر هوشمندی</p><p>که باید نقش ها را نقشبندی</p><p>به لوحی گر هزاران حرف پیداست</p><p>نیاید بی قلمزن یک الف راست</p><p>درین ویرانه نتوان یافت خشتی</p><p>برون از قالب نیکو سرشتی</p><p>به خشت از کلک انگشتان نوشته ست</p><p>که آن را دست دانایی سرشته ست</p><p>ز لوح خشت چون این حرف خوانی</p><p>ز حال خشت زن غافل نمانی</p><p>به عالم این همه مصنوع ظاهر</p><p>به صانع چون نه یی مشغول خاطر</p><p>چو دیدی کار رو در کارگر دار</p><p>قیاس کارگر از کار بردار</p><p>دم آخر کزان کس را گذر نیست</p><p>سر و کار تو جز با کارگر نیست</p><p>بدو آر از همه روی ارادت</p><p>و زو جو ختم کارت بر سعادت</p><h2><a id="poem-66094" href="https://ganjoor.net/jami/7ourang/7-5-yusof-zoleykha/sh4">بخش ۴ - دست برداشتن به مناجات به دستیاری ارباب حاجات</a></h2>
<p>خداوندا ز هستی ساده بودیم</p><p>ز بیم نیستی آزاده بودیم</p><p>نخست از نیست ما را هست کردی</p><p>به قید آب و گل پابست کردی</p><p>ز ضعف ناتوانایی رهاندی</p><p>ز نادانی به دانایی رساندی</p><p>فرستادی به ما روشن کتابی</p><p>به امر و نهی فرمودی خطایی</p><p>میان نیک و بد تخلیط کردیم</p><p>گهی افراط و گه تفریط کردیم</p><p>ره فرمودنی ها کم سپردیم</p><p>به نافرمودنی ها پا فشردیم</p><p>تو نگذشتی ز دستور عنایت</p><p>نپوشیدی ز ما نور هدایت</p><p>بر آن نور از تو گیرم پوششی نیست</p><p>چه حاصل زان چو از ما کوششی نیست</p><p>ز ناکوشیدن خود در خروشیم</p><p>بده توفیق کوشش تا بکوشیم</p><p>چو دانا همچو نادان گشته غرق است</p><p>ز دانش تا به نادانی چه فرق است</p><p>ز دستان های نفس ناخوش آهنگ</p><p>مکن بر ما ره حسن عمل تنگ</p><p>در آن تنگی که ما باشیم و آهی</p><p>ز رحمت سوی ما بگشای راهی</p><p>ازان ره خوان سوی درگاه ما را</p><p>به ایمان بر برون همراه ما را</p><h2><a id="poem-66095" href="https://ganjoor.net/jami/7ourang/7-5-yusof-zoleykha/sh5">بخش ۵ - تخصیص مناجات به ناظم بی دستیاری مشارک و مساهم</a></h2>
<p>من آن مرغم که دامم دانه توست</p><p>فسون وحشتم افسانه توست</p><p>تویی کاسباب کارم ساز کردی</p><p>در نعمت به رویم بازی کردی</p><p>کرامت کردی از خدمت پسندی</p><p>به توفیق سجودم سربلندی</p><p>به راهت سرمه سا کردی جبینم</p><p>کشیدی سرمه چشم راه بینم</p><p>زبانم را به ذکر خود گشادی</p><p>دلم را ذوق یاد خویش دادی</p><p>به شیرینی و چربی از زبانم</p><p>نهادی لقمه خوش در دهانم</p><p>نه بر دندان ازو کوبی رسیده</p><p>نه از خوردن گلو رنجش کشیده</p><p>به شکر آن شکر گفتاریم ده</p><p>ز تلخی رسته شیرین کاریم ده</p><p>به بد گفتن زبان من مگردان</p><p>زبان من زیان من مگردان</p><p>ز کلکم گر جهد حرف خطایی</p><p>کزان پیش آیدم چون و چرایی</p><p>خط عفوم بر آن حرف خطاکش</p><p>چو کلکم زان میفکن در کشاکش</p><p>گیاهی ام وفا پرورده تو</p><p>ز آب و گل برون آورده تو</p><p>سرم هست از هوا هر سوی مایل</p><p>ولی پایم به کوی توست در گل</p><p>گلی کان پای من گیرد به کویت</p><p>ازان گل به که ندهد رنگ و بویت</p><p>چو غنچه یکدلم گردان درین باغ</p><p>چو لاله کن نشانمندم یه یک داغ</p><p>درین ره حاصلی چون یکدلی نیست</p><p>دو دل بودن به جز بی حاصلی نیست</p><p>نبیند پسته یک مغز خندان</p><p>چو بادام دو مغز آزار سندان</p><p>چو خوشه پرورد صد دانه در بر</p><p>به هر دانه رسد تیغیش بر سر</p><p>چو غنچه یکدل آمد بر وی از خار</p><p>نیابد با هزاران خنجر آزار</p><p>گناه من اگر از حد برون است</p><p>هزاران بار ازان فضلت فزون است</p><p>اگر باشد دو صد خرمن گناهم</p><p>توانی سوختن از برق آهم</p><p>وگر باشد ز عصیان صد کتابم</p><p>توانی شستن از چشم پرآبم</p><p>به هر گلرخ که کردم سرخ دیده</p><p>کنون از هر مژه خونم چکیده</p><p>خیال روی او از دیده شویم</p><p>از آن رو اشک سرخ آید به رویم</p><p>نظر گر سعی در بی آبیم کرد</p><p>سرشک آبی به روی کارم آورد</p><p>دو چشم من دو رود است از ندامت</p><p>همین بس آبرویم در قیامت</p><p>ازین سودا رسم شاید به سودی</p><p>رسان از من به پیغمبر درودی</p><h2><a id="poem-66096" href="https://ganjoor.net/jami/7ourang/7-5-yusof-zoleykha/sh6">بخش ۶ - نعت خواجه ای که خاتم ختمیت در انگشت داشت و مهر خاتمیت بر پشت علیه من الصلوات افضل ها و من التحیات اکمل ها</a></h2>
<p>محمد کش قلم چون نامور ساخت</p><p>ز میمش حلقه طوق کمر ساخت</p><p>خط لوح عدم زان حرف حک شد</p><p>ازان سر حلقه ملک و ملک شد</p><p>تواند شد ز سر حالش آگه</p><p>خرد باجمله دانش حاش لله</p><p>درین دیر مسدس زوست روشن</p><p>مثمن روزنی از هشت گلشن</p><p>چو پای آراست از خلخال دالش</p><p>سر دین پروران شد پایمالش</p><p>چه نام است این که در دیوان هستی</p><p>بر او نگرفته نامی پیشدستی</p><p>زبانم چون ز وی حرفی سراید</p><p>دل و جانم زلذت پر برآید</p><p>چو نام اینست نام آور چه باشد</p><p>مکرم تر بود از هر چه باشد</p><p>مکرم شد ز عالم نسل آدم</p><p>مکرم تر ویست از هر مکرم</p><p>خدا بر سروران سرداریش داد</p><p>ز خیل انبیاسالاریش داد</p><p>چو آدم در ره هستی قدم زد</p><p>ز مهر روی صبح آراش دم زد</p><p>ز جودش گر نگشتی راه مفتوح</p><p>نبردی ره به جودی کشتی نوح</p><p>خلیل از وی نسیمی یافت کآتش</p><p>بر او شد همچو خرم گلستان خوش</p><p>مسیح از مقدم او مژده گویی</p><p>کلیم از مشعل او شعله جویی</p><p>به مصر جاهش از کنعان رسیده</p><p>غلامی بود یوسف زر خریده</p><p>در آن وادی که صالح ناقه کش بود</p><p>به یاد محملش با فاقه خوش بود</p><p>ز بستان وفا آزاده سروی</p><p>ز باغ اصطفی رعنا تذروی</p><p>قدش را پایه گردون خرامی</p><p>لبش را مایه یحیی العظامی</p><p>به بالا سایه بان چتر سحابش</p><p>چو زرین قبه بر چتر آفتابش</p><p>چو مه را بر سپر تیر اشارت</p><p>زد از سبابه معجز بشارت</p><p>دو نون شد میم دور حلقه ماه</p><p>چهل را ساخت شست او دو پنجاه</p><p>بلی چون داشت دستش بر قلم پشت</p><p>رقم زد خط شق بر مه به انگشت</p><p>نبودش خط ولی زد خط تخجیل</p><p>به کلک نسخ بر تورات و انجیل</p><p>خرامان سرو وی از سایه آزاد</p><p>جهان از سایه سرو وی آباد</p><p>ز سایه بود برتر پایه او</p><p>زمین و آسمان در سایه او</p><p>تنش را بود جان پاک مایه</p><p>ندید از جان کسی بر خاک سایه</p><p>فلک همچون زمین چون سایه دارش</p><p>ندید افتاد در پا سایه وارش</p><p>به سنگ از دست دشمن لعل او خست</p><p>به مشت ریگ پشت جمله بشکست</p><p>گر چه کور شد زان چشم هر خام</p><p>چو سرمه ساخت روشن چشم اسلام</p><p>دهانش بود از در حقه پر</p><p>شد از خون درج مرجان حقه در</p><p>یکی دینار بود از حلم و فرهنگ</p><p>محک آمد پی دینارش آن سنگ</p><p>چو شد معیار او آن سنگ کاری</p><p>نشد ظاهر بجز کامل عیاری</p><p>پی دیوار ایمان بود کارش</p><p>ولی شد چار دای از چار یارش</p><p>کجا در راه دین درد آزمایی</p><p>که تا یابد به هر دائی دوایی</p><p>دوای جان جامی درد او باد</p><p>دلش همواره غم پرورد او باد</p><h2><a id="poem-66097" href="https://ganjoor.net/jami/7ourang/7-5-yusof-zoleykha/sh7">بخش ۷ - در معراج وی که از آفتاب رفیع الدرجات ذوالعرش سایه ایست و از معارج قدر آن از ذروه عرش تا حضیض فرش پایه ای</a></h2>
<p>شبی دیباچه صبح سعادت</p><p>ز دولت های روز افزون ز یادت</p><p>ز قدر او مثالی لیلت القدر</p><p>ز نور او براتی لیلت البدر</p><p>سواد طره اش خجلت ده حور</p><p>بیاض غره اش «نور علی نور»</p><p>نسیمش جعد سنبل شانه کرده</p><p>هوایش اشک شبنم دانه کرده</p><p>به مسمار ثوابت چرخ سیار</p><p>ببسته بر جهان درهای ادبار</p><p>گرفته گرگ و میش آرام در وی</p><p>گوزن و شیر با هم رام در وی</p><p>طرب را چون سحر خندان ازو لب</p><p>گریزان روز محنت زو شباشب</p><p>درین شب آن چراغ چشم بینش</p><p>سزای آفرین از آفرینش</p><p>چو دولت شد ز بدخواهان نهانی</p><p>سوی دولتسرای ام هانی</p><p>به پهلو تکیه بر مهد زمین کرد</p><p>زمین را مهد جان نازنین کرد</p><p>دلش بیدار و چشمش در شکر خواب</p><p>ندیده چشم بخت این خواب در خواب</p><p>درآمد ناگهان ناموس اکبر</p><p>سبکروتر ازین طاووس اخضر</p><p>بر او مالید پر کای خواجه برخیز</p><p>که امشب خوابت آمد دولت انگیز</p><p>برون بر یک زمان زین خوابگه رخت</p><p>تو بخت عالمی بیخواب به بخت</p><p>پسیچ راه عشرت کردم اینک</p><p>براقی برق سیر آوردم اینک</p><p>جهنده بر زمین خوش بادپایی</p><p>پرنده در هوا فرخ همایی</p><p>چو عقل مینوی افلاک گردی</p><p>چو فکر هندسی گیتی نوردی</p><p>نه دست کس عنان او بسوده</p><p>نه از پایی رکابش گشته سوده</p><p>چو آن دل کز بتان دارد فراغی</p><p>ندیده ران او آسیب داغی</p><p>گرش بایستی آخور بهر خوردن</p><p>گرفتش شغل او گردون به گردن</p><p>ز زین بی رنج پشت نازنینش</p><p>ندیده رنجی از کس پشت زینش</p><p>ازان دولتسرا چون خواجه دین</p><p>خرامان شد به عزم خانه زین</p><p>شد از سبوحیان گردون صدا ده</p><p>که «سبحان الذی اسری بعبده »</p><p>زد از سم آن براق برق رفتار</p><p>ز مکه سکه بر اقصی درم وار</p><p>زدش در نیم لحظه بلکه کمتر</p><p>ز دور کاسه سم حلقه بر در</p><p>در آن مسجد امام انبیا شد</p><p>صف پیشینیان را پیشوا شد</p><p>وز آنجا شد بر این فیروزه خرگاه</p><p>چو هاله خیمه زد پیرامن ماه</p><p>کشیدش بر جبین داغ غلامی</p><p>بر آمد زانگهش نام تمامی</p><p>وز آنجا شد به بالاتر سبک خیز</p><p>عطارد را به فرق سر عطا ریز</p><p>وز آنجا کرد سوی زهره آهنگ</p><p>به دامان وفایش زهره زد چنگ</p><p>به قصد شستن پا زین گلابه</p><p>چهارم چرخش آورد آفتابه</p><p>چو زد بر کاخ پنجم اشبهش گام</p><p>گرفت از نعل بوسش بهره بهرام</p><p>فشاند از لعل لب بر مشتری در</p><p>شد از گوهر چو نقطه مشت او پر</p><p>به هفتم کاخ چون نعلین سودش</p><p>زحل حل یافت هر مشکل که بودش</p><p>وز آن پس قصر هشتم ساخت مسکن</p><p>ثوابت را بدو شد چشم روشن</p><p>بنات النعش و پروین لب گشودند</p><p>به نثر و نظم خود او را ستودند</p><p>ز مهر شمع رویش نسر طایر</p><p>چو پروانه به گردش گشت دایر</p><p>فتاد از شوق سرو دلربایش</p><p>چو سایه نسر واقع زیر پایش</p><p>چو شد بر چرخ اطلس عبره اندیش</p><p>به پای اندازش افکند اطلس خویش</p><p>وز آنجا چون به شاخ سدره ره جست</p><p>ز پریدن پر جبریل شد سست</p><p>به تدبیرش سرافیل از کمین جست</p><p>ز رفرف حجله آیین هودجش بست</p><p>چو رفرف شد مشرف از وجودش</p><p>گرفت از دست رفرف عرش زودش</p><p>به دست عرش تن چون خرقه بگذاشت</p><p>علم بر لامکان بی خرقه افراشت</p><p>گلی بردند ازین دهلیزه پست</p><p>بر آن درگاه والا دست بر دست</p><p>جهت را مهره از ششدر رهانید</p><p>مکان را مرکب از تنگی جهانید</p><p>مکان یافت خالی از مکان نیز</p><p>که تن محرم نبود آنجا و جان نیز</p><p>قدم زنگ حدوث از جان او شست</p><p>وجوب آلایش امکان او شست</p><p>یکی ماند آن هم از نعت یکی پاک</p><p>ز بسیاری برون وز اندکی پاک</p><p>بدید آنچه از حد دیدن برون بود</p><p>مپرس از ما ز کیفیت که چون بود</p><p>نه چندی گنجد آنجا و نه چونی</p><p>فرو بند از کمی لب وز فزونی</p><p>شنید آنگه کلامی نی به آواز</p><p>معانی در معانی راز در راز</p><p>نه آگاهی ازو کام و زبان را</p><p>نه همراهی بدو نطق و بیان را</p><p>ز درکش گوش جان را باد در مشت</p><p>ز حرفش دست دل را کوته انگشت</p><p>لباس فهم بر بالای او تنگ</p><p>سمند عقل در صحرای او لنگ</p><p>ز گفتن برتر است آن وز شنیدن</p><p>زبان زین گفت و گو باید بریدن</p><p>منه جامی ز حد خود برون پای</p><p>وز این دریای جانفرسا برون آی</p><p>درین مشهد ز گویایی مزن دم</p><p>سخن را ختم کن والله اعلم</p><h2><a id="poem-66098" href="https://ganjoor.net/jami/7ourang/7-5-yusof-zoleykha/sh8">بخش ۸ - لباس ضراعت پوشیدن و در اقتباس نور شفاعت کوشیدن</a></h2>
<p>ز مهجوری برآمد جان عالم</p><p>ترحم یا نبی الله ترحم</p><p>نه آخر رحمت للعالمینی</p><p>ز محرومان چرا فارغ نشینی</p><p>ز خاک ای لاله سیراب برخیز</p><p>چو نرگس خواب چند از خواب برخیز</p><p>برون آور سر از برد یمانی</p><p>که روی توست صبح زندگانی</p><p>شب اندوه ما را روز گردان</p><p>ز رویت روز ما فیروز گردان</p><p>به تن در پوش عنبر بوی جامه</p><p>به سر بربند کافوری عمامه</p><p>فرو آویز از سر گیسوان را</p><p>فکن سایه به پا سرو روان را</p><p>ادیم طایفی نعلین پا کن</p><p>شراک از رشته جانهای ما کن</p><p>جهانی دیده کرده فرش راهند</p><p>چو فرش اقبال پابوس تو خواهند</p><p>ز حجره پای در صحن حرم نه</p><p>به فرق خاک ره بوسان قدم نه</p><p>بده دستی ز پا افتادگان را</p><p>یکی دلداریی دلدادگان را</p><p>اگر چه غرق دریای گناهیم</p><p>فتاده خشک لب بر خاک راهیم</p><p>تو ابر رحمتی آن به که گاهی</p><p>کنی در حال لب خشکان نگاهی</p><p>خوش آن کز گرد ره سویت رسیدیم</p><p>به دیده گردی از کویت کشیدیم</p><p>به مسجد سجده شکرانه کردیم</p><p>چراغت را ز جان پروانه کردیم</p><p>به گرد روضه ات گشتیم گستاخ</p><p>دلی چون پنجره سوراخ سوراخ</p><p>زدیم از اشک ابر چشم بی خواب</p><p>حریم آستان روضه ات آب</p><p>گهی رفتیم ازان ساحت غباری</p><p>گهی چیدیم ازو خاشاک و خاری</p><p>ازان نور سواد دیده دادیم</p><p>وز این بر ریش دل مرهم نهادیم</p><p>به سوی منبرت ره بر گرفتیم</p><p>ز چهره پایه اش در زر گرفتیم</p><p>ز محرابت به سجده کام جستیم</p><p>قدمگاهت به خون دیده شستیم</p><p>به پای هر ستون قد راست کردیم</p><p>مقام راستان درخواست کردیم</p><p>ز داغ آرزویت با دل خوش</p><p>زدیم از دل به هر قندیل آتش</p><p>کنون گر تن نه خاک آن حریم است</p><p>بحمدالله که جان آنجا مقیم است</p><p>به خود درمانده ایم از نفس خود رای</p><p>ببین درمانده ای چند و ببخشای</p><p>اگر نبود چو لطفت دستیاری</p><p>ز دست ما نیاید هیچ کاری</p><p>قضا می افکند از راه ما را</p><p>خدا را از خدا درخواه ما را</p><p>که بخشد از یقین اول حیاتی</p><p>دهد آنگه به کار دین ثباتی</p><p>چو هول روز رستاخیز خیزد</p><p>به آتش آب روی ما نریزد</p><p>کند بااین همه گمراهی ما</p><p>تو را اذن شفاعتخواهی ما</p><p>چو چوگان سرفکنده آوری روی</p><p>به میدان شفاعت امتی گوی</p><p>به حسن اهتمامت کار جامی</p><p>طفیل دیگران یابد تمامی</p><h2><a id="poem-66099" href="https://ganjoor.net/jami/7ourang/7-5-yusof-zoleykha/sh9">بخش ۹ - در تبرک جستن به ذکر خواجه که به مقتضای عند ذکرالصالحین تنزل الرحمة ذکر او سرمایه استنزال رحمت نور شهود است و پیرایه استخلاص از رحمت ظهور وجود</a></h2>
<p>کتاب فقر را دیباچه راست</p><p>سواد نوک کلک خواجه ماست</p><p>کسی چون او به لوح ارجمندان</p><p>نزد نقش بدیع نقشبندان</p><p>چو فقر اندر قبای شاهی آمد</p><p>به تدبیر عبیداللهی آمد</p><p>به فقر آن را که لطفش آشنا کرد</p><p>به بر گر خرقه ای بودش قبا کرد</p><p>ز درویشیش هر کس را نشان است</p><p>ردای خواجگی در پاکشان است</p><p>جهان باشد به چشمش کشتزاری</p><p>نمی خواهد دران جز کشت کاری</p><p>ازان دانه کزو آدم به ناکام</p><p>ز بستان بهشت آمد بدین دام</p><p>هزارش مزرعه در زیر کشت است</p><p>که زاد رفتن راه بهشت است</p><p>درین مزرع فشاند تخم و دانه</p><p>در آن عالم نهد انبار خانه</p><p>زمین با همتش یک مشت خاک است</p><p>ز مشت خاکش اندر ره چه باک است</p><p>ز مشتی خاک کاندر راه بیند</p><p>به دامانش کجا گردی نشیند</p><p>اگر قیصر وگر فغفور چین است</p><p>به گرد خرمن از خوشه چین است</p><p>به هر جا افکند طرح زراعت</p><p>به رسمی گاوها دارد قناعت</p><p>اگر افتد قبول همتش مفت</p><p>شود گاو زمین و آسمان جفت</p><p>به خرمن کوبی او فضل بیچون</p><p>ز ثور آورده گاو از چرخ گردون</p><p>فلک را بین کواکب در میانه</p><p>ز خرمن هاش یک غربال دانه</p><p>به دهقانیش چون داری مسلم</p><p>بدان ماند که گویی روح اعظم</p><p>که گر حال مرکب یا بسیط است</p><p>به جمله فیض احسانش محیط است</p><p>گیاهی بهره ور شد از نوالش</p><p>ز قوت سوی فعل آمد کمالش</p><p>کمال روح اعظم زین چه باشد</p><p>بجز ذم وی این تحسین چه باشد</p><p>مقام خواجه برتر از گمان است</p><p>برون از حد تقریر زبان است</p><p>دلش بحریست ز اسرار الهی</p><p>ازو یک قطره از مه تا به ماهی</p><p>به جنبش چون درآید بحر زخار</p><p>به جنبش قطره چون آید پدیدار</p><p>چو بنشیند مراتب دیده بر هم</p><p>ببندد دیده دل از دو عالم</p><p>یکی بیند که در قید یکی نیست</p><p>وز آن در تنگنای اندکی نیست</p><p>نموده روی در بالا و پست اوست</p><p>اگر بسیار اگر کم هر چه هست اوست</p><p>کند در هستی او خویش را گم</p><p>ببندد از دویی چشم توهم</p><p>چو گردد قطره اندر بحر ناچیز</p><p>ز بحرش کی بود امکان تمییز</p><p>خوش آنانی که سر بر خاک اویند</p><p>دل و جان بسته بر فتراک اویند</p><p>همه پر مایه از سرمایه او</p><p>همه در نور حو از سایه او</p><p>مبادا سایه او از جهان دور</p><p>ز فقدش دیده ایام بی نور</p><p>سنین عمر احرار ملک کیش</p><p>به پیشش باد ز ادوار فلک بیش</p><p>خصوصا عمر فرزندان نامیش</p><p>مفصل دار اخلاق گرامیش</p><p>درین زنگارگون کاخ زراندود</p><p>بهم یحیی رسوم الفضل والجود</p><p>جهان آیینه مقصودشان باد</p><p>در آن نور قدم مشهودشان باد</p><h2><a id="poem-66100" href="https://ganjoor.net/jami/7ourang/7-5-yusof-zoleykha/sh10">بخش ۱۰ - در تمدح سلطانی که به موجب مدح السلطان یستنزل الامان مدحت او طیب زندگانی را ضمان است و مادح او از فوت امانی در امان</a></h2>
<p>جهان یکسر چه ارواح و چه اجسام</p><p>بود شخص معین عالمش نام</p><p>بود انسان درین شخص معین</p><p>چو عین باصره در چشم روشن</p><p>درین عین آن که چون انسان عین است</p><p>جهان مردمی سلطان حسین است</p><p>به زیر این خمیده طاق مینا</p><p>دو چشم آدمیت زوست بینا</p><p>خوشا چشمی که بینایی ازو یافت</p><p>به بینایی توانایی ازو یافت</p><p>فلک صد چشم دارد بر ره او</p><p>که چشم خود کند منزلگه او</p><p>ز روی اوست روشن چشم عالم</p><p>به بوی اوست گلشن خاک آدم</p><p>به حسن خلق و لطف خلق بی قیل</p><p>بود یوسف درین مصر فلک نیل</p><p>در اصلابش کرم رسمی قدیم است</p><p>کریم ابن الکریم ابن الکریم است</p><p>سزد گر از کمال خوبی او</p><p>کند پیر فلک یعقوبی او</p><p>ز کف بحر نوال آورده در مشت</p><p>کشیده جویباری از هر انگشت</p><p>دو صد کشت امل در هر دیاری</p><p>شده سرسبز از هر جویباری</p><p>ز دستش کابر و یم هستند ازان کم</p><p>خروشان باشد ابر و کف زنان یم</p><p>نموده لمعه ای از زرفشان تیغ</p><p>نهفته تیغ خود خورشید در میغ</p><p>چو گشته برق تیغش پرتوافکن</p><p>جهان را کرده چون خورشید روشن</p><p>دو دم یک برق را گر چه بقا نیست</p><p>بقا از تیغ او یکدم جدا نیست</p><p>بقای او فنای تیرگی هاست</p><p>نیاید روشنی با تیرگی راست</p><p>ز عدل او به وقت خواب شبگیر</p><p>کند نطع از پلنگ خفته نخچیر</p><p>ز شبگردی چو یابد گرگ مالش</p><p>نهد از دنبه میشش گرد بالش</p><p>پی جذب محبت چنگل باز</p><p>شود قلاب مرغ تیز پرواز</p><p>درخت بیشه ای پر شاخ و پیوند</p><p>اگر شاخ گوزنی را کند بند</p><p>کند شیر ژیان مشکل گشایی</p><p>به پنجه بخشد از بندش رهایی</p><p>کمینگاه بد اندیشان بی باک</p><p>بود ز اندیشه ناایمنی پاک</p><p>اگر یک تن بود چون مهر انور</p><p>ز مشرق تا به مغرب طشتی از زر</p><p>نیارد هیچ عور از درع پرهیز</p><p>که در طشت زر او بنگرد تیز</p><p>چو صبح آنجا که لطف او بخندد</p><p>چو ظلمت ظلم از آنجا رخت بندد</p><p>چو برق آنجا که قهرش بر فروزد</p><p>به یک شعله جهانی را بسوزد</p><p>خداوندا به پیران جوانبخت</p><p>که تا هست آسمان چتر و زمین تخت</p><p>به زیر پای تخت شاهیش باد</p><p>به تارک چتر ظل اللهیش باد</p><p>فلک با چتر او در چاپلوسی</p><p>زمین با تخت او در خاکبوسی</p><p>خراب آباد عالم باد معمور</p><p>به اولاد کرامش تا دم صور</p><p>به تخصیص آن که چرخ آمد مطیعش</p><p>زمان را تاج سر نام بدیعش</p><p>زمانش آن عجم از وی مشرف</p><p>به تعریف عرب بادا معرف</p><p>جهان را تا بلندی هست و پستی</p><p>مباد این نام پاک از لوح هستی</p><p>دگر شهزاده کز بخت مظفر</p><p>به طفلی شد طفیلش تخت و افسر</p><p>خرد چون دید جاه و احترامش</p><p>همی کرد آرزو نقشی ز نامش</p><p>درین میدان که بادا خالی از درد</p><p>فلک طاس تهی را پر فرح کرد</p><p>ز بزمش خور یکی زرین قدح باد</p><p>دلش چون نام دایم پر فرح باد</p><h2><a id="poem-66101" href="https://ganjoor.net/jami/7ourang/7-5-yusof-zoleykha/sh11">بخش ۱۱ - در بیان آنکه هر یک از جمال و عشق مرغیست از آشیان وحدت پریده و بر شاخسار مظار کثرت آرمیده اگر نوای عزت معشوقیست از آنجاست و اگر ناله محنت عاشقیست هم از آنجاست</a></h2>
<p>در آن خلوت که هستی بی نشان بود</p><p>به کنج نیستی عالم نهان بود</p><p>وجودی بود از نقش دویی دور</p><p>ز گفت و گوی مایی و تویی دور</p><p>جمال مطلق از قید مظاهر</p><p>به نور خویش هم بر خویش ظاهر</p><p>دلارا شاهدی در حجله غیب</p><p>مبرا دامنش از تهمت عیب</p><p>نه با آیینه رویش در میانه</p><p>نه زلفش را کشیده دست شانه</p><p>صبا از طره اش نگسسه تاری</p><p>ندیده چشمش از سرمه غباری</p><p>نگشته با گلش همسایه سنبل</p><p>نبسته سبزه ای پیرایه بر گل</p><p>رخش ساده ز هر خطی و خالی</p><p>ندیده هیچ چشمی زو خیالی</p><p>نوای دلبری با خویش می ساخت</p><p>قمار عاشقی با خویش می باخت</p><p>ولی زانجا که حکم خوبروییست</p><p>ز پرده خوبرو در تنگ خوییست</p><p>نکو رو تاب مستوری ندارد</p><p>ببندی در ز روزن سر برآرد</p><p>نظر کن لاله را در کوهساران</p><p>که چون خرم شود فصل بهاران</p><p>کند شق شقه گلریز خارا</p><p>جمال خود کند زان آشکارا</p><p>تو را چون معنیی در خاطر افتد</p><p>که در سلک معانی نادر افتد</p><p>نیاری از خیال آن گذشتند</p><p>دهی بیرون به گفتن یا نوشتن</p><p>چو هر جا هست حسن اینش تقاضاست</p><p>نخست این جنبش از حسن ازل خاست</p><p>برون زد خیمه ز اقلیم تقدس</p><p>تجلی کرد بر آفاق و انفس</p><p>ز هر آیینه ای بنمود رویی</p><p>به هر جا خاست از وی گفت و گویی</p><p>ازو یک لمعه بر ملک و ملک تافت</p><p>ملک سرگشته خود را چون فلک یافت</p><p>همه سبوحیان سبوح جویان</p><p>شدند از بیخودی سبوح گویان</p><p>ز غواصان این بحر فلک فلک</p><p>برآمد غلغل سبحان ذی الملک</p><p>ازان لمعه فروغی بر گل افتاد</p><p>ز گل شوری به جان بلبل افتاد</p><p>رخ خود شمع ازان آتش برافروخت</p><p>به هر کاشانه صد پروانه را سوخت</p><p>ز نورش تافت بر خورشید یک تاب</p><p>برون آورد نیلوفر سر از آب</p><p>ز رویش روی خویش آراست لیلی</p><p>به هر مویش ز مجنون خاست میلی</p><p>لب شیرین به شکر ریز بگشاد</p><p>دل از پرویز برد و جان ز فرهاد</p><p>سر از جیب مه کنعان برآورد</p><p>زلیخا را دمار از جان برآورد</p><p>جمال اوست هر جا جلوه کرده</p><p>ز معشوقان عالم بسته پرده</p><p>به هر پرده که بینی پردگی اوست</p><p>قضا جنبان هر دل بردگی اوست</p><p>به عشق اوست دل را زندگانی</p><p>به عشق اوست جان را کامرانی</p><p>دلی کو عاشق خوبان دلجوست</p><p>اگر داند وگر نی عاشق اوست</p><p>هلا تا نغلطی ناگه نگویی</p><p>که از ما عاشقی وز وی نکویی</p><p>که همچون نیکویی عشق ستوده</p><p>ازو سر برزده در تو نموده</p><p>تویی آیینه او آیینه آرا</p><p>تویی پوشیده و او آشکارا</p><p>چو نیکو بنگری آیینه هم اوست</p><p>نه تنها گنج او گنجینه هم اوست</p><p>من و تو در میان کاری نداریم</p><p>بجز بیهوده پنداری نداریم</p><p>خمش کین قصه پایانی ندارد</p><p>زبانی و زبان دانی ندارد</p><p>همان بهتر که هم در عشق پیچیم</p><p>که بی این گفت و گو هیچیم هیچیم</p><h2><a id="poem-66102" href="https://ganjoor.net/jami/7ourang/7-5-yusof-zoleykha/sh12">بخش ۱۲ - نخل بیان فضیلت عشق بستن و شاخچه آغاز سبب نظم کتاب به آن پیوستن</a></h2>
<p>دل فارغ ز درد عشق دل نیست</p><p>تن بی درد دل جز آب و گل نیست</p><p>ز عالم رویت آور در غم عشق</p><p>که باشد عالمی خوش عالم عشق</p><p>غم عشق از دل کس کم مبادا</p><p>دلی بی عشق در عالم مبادا</p><p>فلک سرگشته از سودای عشق است</p><p>جهان پرفتنه از غوغای عشق است</p><p>اسیر عشق شو کازاد باشی</p><p>غمش بر سینه نه تا شاد باشی</p><p>می عشقت دهد گرمی و مستی</p><p>دگر افسردگی و خود پرستی</p><p>زیاد عشق عاشق تازگی یافت</p><p>ز ذکر او بلند آوازگی یافت</p><p>اگر مجنون نه می زین جام خوردی</p><p>که او را در دو عالم نام بردی</p><p>هزاران عاقل و فرزانه رفتند</p><p>ولی از عاشقی بیگانه رفتند</p><p>نه نامی ماند زیشان نی نشانی</p><p>نه در دست زمانه داستانی</p><p>بسا مرغان خوش پیکر که هستند</p><p>که خلق از ذکر ایشان لب ببستند</p><p>چو اهل دل ز عشق افسانه گویند</p><p>حدیث بلبل و پروانه گویند</p><p>به گیتی گر چه صد کار آزمایی</p><p>همین عشقت دهد از خود رهایی</p><p>متاب از عشق رو گر خود مجازیست</p><p>که آن بهر حقیقی کارسازیست</p><p>به لوح اول «الف بی » تا نخوانی</p><p>ز قرآن درس خواندن کی توانی</p><p>شنیدم شد مریدی پیش پیری</p><p>که باشد در سلوکش دستگیری</p><p>بگفت ار پا نشد در عشقت از جای</p><p>برو عاشق شو آنگه پیش ما آی</p><p>که بی جام می صورت کشیدن</p><p>نیاری جرعه معنی چشیدن</p><p>ولی باید که در صورت نمانی</p><p>وز این پل زود خود را بگذرانی</p><p>چو خواهی رخت در منزل نهادن</p><p>نباید بر سر پل ایستادن</p><p>بحمدالله که تا بودم درین دیر</p><p>به راه عاشقی بودم سبک سیر</p><p>چو دایه مشک من بی نافه دیده</p><p>به تیغ عاشقی نافم بریده</p><p>چو مادر بر لبم پستان نهاده ست</p><p>ز خونخواری عشقم شیر داده ست</p><p>اگر چه موی من اکنون چو شیر است</p><p>هنوز آن ذوق شیرم در ضمیر است</p><p>به پیری و جوانی نیست چون عشق</p><p>دمد بر من دمادم این فسون عشق</p><p>که جامی چون شدی در عاشقی پیر</p><p>سبکروحی کن و در عاشقی میر</p><p>بنه در عشقبازی داستانی</p><p>که باشد از تو در عالم نشانی</p><p>بکش نقشی ز کلک نکته زایت</p><p>که چون از جا روی ماند به جایت</p><p>چو از عشق این صدا آمد به گوشم</p><p>به استقبال بیرون رفت هوشم</p><p>به جان گشتم گرو فرمانبری را</p><p>نهادم رسم نو سحرآوری را</p><p>بر آنم گر خدا توفیق بخشد</p><p>که نخلم میوه تحقیق بخشد</p><p>کنم از سوز عشق آن نکته رانی</p><p>که سوزد عقل رخت نکته دانی</p><p>درین فیروزه گنبد افکنم دود</p><p>کنم چشم کواکب گریه آلود</p><p>سخن را پایه بر جایی رسانم</p><p>که بنوازد به احسنت آسمانم</p><h2><a id="poem-66103" href="https://ganjoor.net/jami/7ourang/7-5-yusof-zoleykha/sh13">بخش ۱۳ - دسته گل از چمن فضایل سخن چیدن و رشته اتمام سبب کتاب بر آن پیچیدن</a></h2>
<p>پس از پیری و عجز و ناتوانی</p><p>چو بازش تازه شد عهد جوانی</p><p>بجز راه وفا و عشق نسپرد</p><p>بر آن زاد و بر آن بود و بر آن مرد</p><p>درین نامه سخن رانم ز هر یک</p><p>به خامه گوهر افشانم ز هر یک</p><p>به هر نقدی کز ایشان خرج سازم</p><p>ز حکمت تازه گنجی درج سازم</p><p>طمع دارم که گر ناگه شگرفی</p><p>بخواند زین محبت نامه حرفی</p><p>نتابد نامه سان بر روی من پشت</p><p>نساید خامه وش بر حرفم انگشت</p><p>به دورادور اگر بیند خطایی</p><p>نیارد بر سر من ماجرایی</p><p>به قدر وسع در اصلاح کوشد</p><p>وگر اصلاح نتواند بپوشد</p><p>سخن دیباچه دیوان عشق است</p><p>سخت نوباوه بستان عشق است</p><p>خرد را کار و باری جز سخن نیست</p><p>جهان را یادگاری جز سخن نیست</p><p>به عالم هر چه از نوی و کهن زاد</p><p>چنین گوید سخندان کز سخن زاد</p><p>سخن از کاف و نون دم بر قلم زد</p><p>قلم بر صفحه هستی قدم زد</p><p>چو شد قاف قلم زان کاف موجود</p><p>گشاد از چشمه اش فواره جود</p><p>جهان باشان که در بالا و پستند</p><p>ز جوشش های آن فواره مستند</p><p>چو زان جوشش کند لب نکته رانی</p><p>گلی باشد ز گلزار معانی</p><p>زند باد نفس دستش به دامان</p><p>برون آرد ز گلزارش خرامان</p><p>کند ره بر در دروازه گوش</p><p>فتد از مقدم او هوش مدهوش</p><p>کند خاطر به استقبالش آهنگ</p><p>درآرد دل به بر چون غنچه اش تنگ</p><p>گهی لب را نشاط خنده آرد</p><p>گه از دیده نم اندوه بارد</p><p>ازو خندد لب اندوهمندان</p><p>و زو گریان شود دلهای خندان</p><p>چو این شأن الهی بینم از وی</p><p>معاذالله که دامن چینم از وی</p><p>بدین می شغل گیری ساخت پیرم</p><p>به پیرافشانی اکنون شغل گیرم</p><p>دهم از دل برون راز نهان را</p><p>بخندانم بگریانم جهان را</p><p>کهن شد دولت شیرین و خسرو</p><p>به شیرینی نشانم خسرو نو</p><p>سرآمد نوبت لیلی و مجنون</p><p>کسی دیگر سرآمد سازم اکنون</p><p>چو طوطی طبع را سازم شکرخا</p><p>ز حسن یوسف و عشق زلیخا</p><p>خدا از قصه ها چون احسنش خواند</p><p>به احسن وجه ازان خواهم سخن راند</p><p>چو باشد شاهد آن وحی منزل</p><p>نباشد کذب را امکان مدخل</p><p>نگردد خاطر از ناراست خرسند</p><p>وگر خود گویی آن را راست مانند</p><p>سخن را زیوری چون راستی نیست</p><p>جمال مه بجز ناکاستی نیست</p><p>ازان صبح نخستین بی فروغ است</p><p>که لاف روشنی از وی دروغ است</p><p>چو صبح راستین از صدق دم زد</p><p>ز خور بر آسمان زرین علم زد</p><p>به صنعت گر بیارایی دروغی</p><p>نگیرد زان چراغ وی فروغی</p><p>چرا دوزی به قد زشت دیبا</p><p>چو از دیبا نگردد زشت زیبا</p><p>ز دیبا زشت زیبایی نیابد</p><p>ولی دیبا سوی زشتی شتابد</p><p>رخ گلرنگ را گلگونه باید</p><p>کش از گلگونه گلرنگی فزاید</p><p>چو گلگونه به روی تیره مالی</p><p>نبیند دیده زان جز تیره حالی</p><p>ز معشوقان چو یوسف کس نبوده</p><p>جمالش از همه خوبان فزوده</p><p>ز خوبان هر که را ثانی ندانند</p><p>ز اول یوسف ثانیش خوانند</p><p>نبود از عاشقان کس چون زلیخا</p><p>به عشق از جمله بود افزون زلیخا</p><p>ز طفلی تا به پیری عشق ورزید</p><p>به شاهی و اسیری عشق ورزید</p><h2><a id="poem-66104" href="https://ganjoor.net/jami/7ourang/7-5-yusof-zoleykha/sh14">بخش ۱۴ - داستان شمع جمال یوسفی در شبستان غیب افروختن و پروانه دل آدم را به مشاهده فروغ آن سوختن</a></h2>
<p>گهر سنجان دریای معانی</p><p>ورق خوانان وحی آسمانی</p><p>چو تاریخ جهان کردند آغاز</p><p>چنین دادند ازان آدم خبر باز</p><p>که چون چشم جهان بینش گشادند</p><p>بر او اولاد او را جلوه دادند</p><p>صفوف انبیا یکجا پس و پیش</p><p>ستاده هر صفی در پایه خویش</p><p>صفوف اولیا قایم دگر جای</p><p>نهاده در مقام پیروی پای</p><p>گروهی با شکوه پادشاهی</p><p>به تاج شوکت شاهی مباهی</p><p>ستاده صف به صف دیگر خلایق</p><p>به ترتیب خوش و دستور لایق</p><p>چو آدم سوی آن مجمع نظر کرد</p><p>ز هر جمعی تماشای دگر کرد</p><p>به چشمش یوسف آمد چون یکی ماه</p><p>نه مه خورشید اوج عزت و جاه</p><p>چو شمع انجمن زان جمع ممتاز</p><p>میان جمع شمع آسا سرافراز</p><p>جمال نیکوان در پیش او گم</p><p>چنان کز پرتو خورشید انجم</p><p>ردای دلبری افکنده بر دوش</p><p>فدای خاک پایش صد رداپوش</p><p>کمال حسنش از اندیشه بیرون</p><p>ز حد عقل فکرت پیشه بیرون</p><p>به پشتش خلعت لطف الهی</p><p>به فرقش تاج فر پادشاهی</p><p>جبینش مطلع صبح سعادت</p><p>شب غیب از رخش روز شهادت</p><p>همه پیغمبران از پیش و از پس</p><p>ز ظلمت های جسمانی مقدس</p><p>همه ارواح قدسی بی کم و کاست</p><p>علم ها برکشیده از چپ و راست</p><p>درین محرابی خورشید قندیل</p><p>فکنده غلغل تسبیح و تهلیل</p><p>ازان جاه و جمال آدم عجب ماند</p><p>به عنوان تعجب زیر لب راند</p><p>که یارب این درخت از گلشن کیست</p><p>تماشاگاه چشم روشن کیست</p><p>بر او این پرتو دولت چرا تافت</p><p>جمال و جاه چندین از کجا یافت</p><p>خطاب آمد که نور دیده توست</p><p>فرحبخش دل غمدیده توست</p><p>ز باغستان یعقوبی نهالیست</p><p>ز صحرای خلیل الله غزالیست</p><p>ز کیوان بگذرد ایوان جاهش</p><p>زمین مصر باشد تختگاهش</p><p>ز بس خوبی که در رویش عیان است</p><p>حسدانگیز خوبان جهان است</p><p>کند روی تو را آیینه داری</p><p>به بخشش زانچه در گنجینه داری</p><p>بگفت اینک در احسان گشادم</p><p>ز شش دانگ جمالش چار دادم</p><p>ازان خوبی که باشد دلبران را</p><p>دو بخش او را یکی مر دیگران را</p><p>پی نسخ بتان درج ار گشاید</p><p>خط حسن همه ثلثش نماید</p><p>پس آوردش به سوی سینه خویش</p><p>صفا بخش از دل بی کینه خویش</p><p>ز مهر خویشتن کردش خبردار</p><p>به پیشانی زدش بوسی پدروار</p><p>چو گل از ذوق فرزندیش بشکفت</p><p>چو بلبل بر گل رویش دعا گفت</p><h2><a id="poem-66105" href="https://ganjoor.net/jami/7ourang/7-5-yusof-zoleykha/sh15">بخش ۱۵ - نهال جمال یوسفی را از بهارستان غیب به باغستان شهادت آوردن و به آب دیده یعقوب و هوای دل زلیخا پروردن</a></h2>
<p>درین نوبتگه صورت پرستی</p><p>زند هر کس به نوبت کوس هستی</p><p>حقیقت را به هر دوری ظهوریست</p><p>ز اسمی بر جهان افتاده نوریست</p><p>اگر عالم به یک دستور ماندی</p><p>بسا انوار کان مستور ماندی</p><p>گر از گردون نگردد نور خود گم</p><p>نگیرد رونقی بازار انجم</p><p>زمستان از چمن بار ار نبندد</p><p>ز تأثیر بهاران گل نخندد</p><p>چو آدم رخت ازین محرابگه بست</p><p>به جایش شیث در محراب بنشست</p><p>چو وی هم رفت کرد آغاز ادریس</p><p>درین تلبیس خانه درس تقدیس</p><p>چو شد تدریس ادریس آسمانی</p><p>به نوح افتاد دین را پاسبانی</p><p>به طوفان فنا چون غرقه شد نوح</p><p>شد این در بر خلیل الله مفتوح</p><p>چو خوان دعوتش چیدند ز آفاق</p><p>موفق شد به آن انفاق اسحاق</p><p>ازین هامون شد او راه عدم کوب</p><p>زد از کوه هدی گلبانگ یعقوب</p><p>چو یعقوب از عقب زین کار دم زد</p><p>ز حد شام بر کنعان علم زد</p><p>اقامت را به کنعان محمل افکند</p><p>فتادش در فزایش مال و فرزند</p><p>شمار گوسفندش از بز و میش</p><p>در آن وادی شد از مور و ملخ بیش</p><p>پسر بیرون ز یوسف یازده داشت</p><p>ولی یوسف درون جانش ره داشت</p><p>چو یوسف بر زمین آمد ز مادر</p><p>به رخ شد ماه گردون را برادر</p><p>دمید از بوستان دل نهالی</p><p>نمود از آسمان جان هلالی</p><p>ز گلزار خلیل الله گلی رست</p><p>قبای نازک اندامی بر او جست</p><p>برآمد اختری از برج اسحاق</p><p>ز روی او منور چشم آفاق</p><p>علم زد لاله ای از باغ یعقوب</p><p>ازو هم مرهم و هم داغ یعقوب</p><p>غزالی شد شمیم افزای کنعان</p><p>و زو رشک ختن صحرای کنعان</p><p>ز جان تا بود بهره مادرش را</p><p>ز شیر خویش شستی شکرش را</p><p>چو دیدش در کنار خود دو ساله</p><p>دمید ایام زهرش در نواله</p><p>گرامی دری از بحر کریمی</p><p>ز مادر ماند با اشک یتیمی</p><p>پدر چون دید حال گوهر خویش</p><p>صدف کردش کنار خواهر خویش</p><p>ز عمه مرغ جانش پرورش یافت</p><p>به گلزار خوشی بال و پرش یافت</p><p>قدش آیین خوش رفتاری آورد</p><p>لبش رسم شکر گفتاری آورد</p><p>دل عمه به مهرش شد چنان بند</p><p>که نگسستی ازو یک لحظه پیوند</p><p>به هر شب خفته چون جان در برش بود</p><p>به هر روز آفتاب منظرش بود</p><p>پدر هم آرزوی روی او داشت</p><p>ز هر سو میل خاطر سوی او داشت</p><p>جز او کس در دل غمگین نمی یافت</p><p>به گه گه دیدنش تسکین نمی یافت</p><p>چنان می خواست کان ماه دل افروز</p><p>به پیش چشم او باشد شب و روز</p><p>به خواهر گفت ای کز مهرورزی</p><p>به فرقم چون درخت بید لرزی</p><p>ندارم طاقت دوری ز یوسف</p><p>خلاصم ده ز مهجوری ز یوسف</p><p>به خلوتگاه راز من فرستش</p><p>به محراب نیاز من فرستش</p><p>ز یعقوب این سخن خواهر چو بشنید</p><p>ز فرمانش به صورت سر نپیچید</p><p>ولیکن کرد باخود حیله ای ساز</p><p>که تا گیرد ز یعقوبش به آن باز</p><p>به کف ز اسحاق بودش یک کمر بند</p><p>به خدمت سوده در راه خداوند</p><p>کمربندی که هر دستش که بستی</p><p>ز دست اندازی آفات رستی</p><p>چو یوسف را ز خود رو در پدر کرد</p><p>میان بندش نهانی زان کمر کرد</p><p>چنان بست آن کمر را بر میانش</p><p>که آگاهی نشد قطعا از آنش</p><p>کمر بسته به یعقوبش فرستاد</p><p>وز آن پس در میان آوازه در داد</p><p>که گشته ست آن کمربند از میان گم</p><p>گرفتی هر کسی را زان توهم</p><p>به زیر جامه جست و جوی کردی</p><p>پس آنگه در دگر کس روی کردی</p><p>چو در آخر به یوسف نوبت افتاد</p><p>کمر را از میانش چست بگشاد</p><p>در آن ایام هر کس اهل دین بود</p><p>بر او حکم شریعت اینچنین بود</p><p>که دزدی هر که بودی پایگیرش</p><p>گرفتی صاحب کالا اسیرش</p><p>دگر باره به تزویر این بهانه</p><p>چو کرد آماده بردش سوی خانه</p><p>به رویش چشم روشن شاد بنشست</p><p>پس از یکچند اجل چشمش فرو بست</p><p>بر او شد خاطر یعقوب خرم</p><p>ز دیدارش نبستی دیده بر هم</p><p>به پیش رو چو یوسف قبله ای یافت</p><p>ز فرزندان دیگر روی بر تافت</p><p>به یوسف بود هر کاری که بودش</p><p>به یوسف بود بازاری که بودش</p><p>به یوسف بود روحش راحت اندوز</p><p>به یوسف بود چشمش دیده افروز</p><p>بلی هر جا کزان سان مه بتابد</p><p>اگر خورشید باشد ره نیابد</p><p>چه گویم کان چه حسن و دلبری بود</p><p>که بیرون از حد حور و پری بود</p><p>مهی بود از سپهر آشنایی</p><p>ازو کون و مکان پر روشنایی</p><p>نه مه هیهات روشن آفتابی</p><p>مه از وی بر فلک افتاده تایی</p><p>چه می گویم چه جای آفتاب است</p><p>که رخشان چشمه اش اینجا سراب است</p><p>مقدس نوری از قید چه و چون</p><p>سر از جلباب چون آورده بیرون</p><p>چو آن بیچون درین چون کرده آرام</p><p>پی روپوش کرده یوسفش نام</p><p>به دل یعقوب اگر مهرش نهان داشت</p><p>وگر کردش به جان جا جای آن داشت</p><p>زلیخایی که رشک حور عین بود</p><p>به مغرب پرده عصمت نشین بود</p><p>ز خورشید رخش نادیده تابی</p><p>گرفتار خیالش شد به خوابی</p><p>چو بر دوران غم عشق آورد زور</p><p>ز نزدیکان نباشد عاشقی دور</p>
</body></html>