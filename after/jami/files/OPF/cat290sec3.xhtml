<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>سبحة‌الابرار - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66001" href="https://ganjoor.net/jami/7ourang/7-4/sh41">بخش ۴۱ - حکایت آن خفته چشم بیدار دل که روح الله به سر وقت وی رسید و عذر خواب کردن وی را از وی پسندید</a></h2>
<p>عیسی آن روح که این صورت جسم</p><p>بود بر گنج الهیش طلسم</p><p>روزی از دل در راحت می زد</p><p>گام در راه سیاحت می زد</p><p>دید در کنج یکی دیر خراب</p><p>خفته ای رخت خرد داده به خواب</p><p>دیده از نادره دیدن بسته</p><p>گوش از نکته شنیدن بسته</p><p>ساخته در قفس تنگ دهان</p><p>طوطی ناطقه را گنگ زبان</p><p>زد سر پای که ای رفته ز دست</p><p>میل بالا کن ازین پایه پست</p><p>دیده و گوش و زبان را بگشای</p><p>تازه کن بر دل خود یاد خدای</p><p>صفحه لوح جهان دفتر اوست</p><p>نسخه صنع بدایعگر اوست</p><p>نقش این لوح بخوان حرف به حرف</p><p>بشنو از هر یکی اسرار شگرف</p><p>بر کرم هاش ثناخوانی کن</p><p>بر رقمهاش درافشانی کن</p><p>خفته این گفته ز عیسی چو شنید</p><p>در جوابش ز سخن چاره ندید</p><p>سر برآورد که بگذار مرا</p><p>نیست با خلق جهان کار مرا</p><p>پا به یک سوی کشیدم ز میان</p><p>فارغ از عالمم و عالمیان</p><p>مژده از من به جهان جویان ده</p><p>که جهان هم به جهان جویان به</p><p>گفت عیسیش چو بشنید جواب</p><p>خواب کن خواب که خوش بادت خواب</p><p>بند اندوه نیی شاد بخسب</p><p>بنده کس نیی آزاد بخسب</p><p>همه مشغولی عالم کولیست</p><p>ترک کولی به خدا مشغولیست</p><h2><a id="poem-66002" href="https://ganjoor.net/jami/7ourang/7-4/sh42">بخش ۴۲ - مناجات در طلب مقام فقر بعد از تحقق به مقام زهد</a></h2>
<p>ای در رحمت تو بر همه باز</p><p>غرقه نعمت تو شیب و فراز</p><p>عشقبازان به تمنای تو بند</p><p>زهدورزان به خیالت خرسند</p><p>گر نه با بت ز تو باشد نامی</p><p>کس سوی بتکده ننهد گامی</p><p>گرنه بویی ز تو آید به دماغ</p><p>کس نبوید گل خوشبوی به باغ</p><p>داغ تو باغ دل جامی بس</p><p>باشد از باغ تو بوییش هوس</p><p>بویی از باغ خودش روزی کن</p><p>لذت از داغ خودش روزی کن</p><p>منه از دام هواها بندش</p><p>بگسل از هر هوسی پیوندش</p><p>بر دلش نقش غم خویش نگار</p><p>خاطرش بسته به هر نقش مدار</p><p>بخیه فقرزنش بر ژنده</p><p>سازش از ذوق فنا دل زده</p><p>تا چو سر بر زند از ژنده فقر</p><p>مرده خود بود و زنده فقر</p><h2><a id="poem-66003" href="https://ganjoor.net/jami/7ourang/7-4/sh43">بخش ۴۳ - عقد دوازدهم در سر فقر که برقع سواد الوجه فی الدارین بیاض چهره هستی خود نهفتن است فی مرتبتی العلم و العین</a></h2>
<p>ای گرانمایه ترین گوهر پاک</p><p>وی سبک سایه ترین پیکر خاک</p><p>پیکر خاک طلسم است و تو گنج</p><p>گنجی از بحر ازل گوهر سنج</p><p>هست گنج تو ز هر گنج فره</p><p>گوهر فقر در او از همه به</p><p>این گهر را چو شوی قدرشناس</p><p>برهی ز آفت امید و هراس</p><p>خرقه کز وی نه دلت خشنود است</p><p>چشمه چشمه ز ره داوود است</p><p>باشد از ناوک هستیت پناه</p><p>داردت از خلش عجب نگاه</p><p>چون بر آن خرقه زنی بخیه مدار</p><p>چشم بر رشته کس سوزن وار</p><p>در غزاهات که با نفس ردیست</p><p>خود فرقت کله ترک خودیست</p><p>می زند بر محک آگهیت</p><p>گوه زرد زر ده دهیت</p><p>بس بود وجه تو این زردی روی</p><p>سرخرویی ز زر خواجه جوی</p><p>خشک نانی که شب از دریوزه</p><p>به کف آری که گشایی روزه</p><p>چربد از مایده کرده خمیر</p><p>بر سر خوان شه از شکر و سیر</p><p>پات بی کفش ز فقر است و فنا</p><p>کفش گویی زده بر فرق غنا</p><p>بهر کفش از چه کشی منت کس</p><p>کفش تو جلد قدم های تو بس</p><p>از شکاف ار قدمت مضطرب است</p><p>صد در فتحش از آن در عقب است</p><p>وی ژولیده گرد آلودت</p><p>خوش کمندیست سوی مقصودت</p><p>شب دی خانه تو گلخن گرم</p><p>مهد سنجاب تو خاکستر نرم</p><p>روز سرمات به بالای عبا</p><p>پرتو خور شده زربفت قبا</p><p>لب تو شرح تعطش گویان</p><p>شربت از جام سقاهم جویان</p><p>بر تنت پوست ز کم خواری خشک</p><p>نفست عطر ده از نافه مشک</p><p>چون بنفشه قد خود ساخته خم</p><p>گر سر افکنده نشینی و دژم</p><p>به که افتی چو گل از خنده به پشت</p><p>غافل از سرزنش خار درشت</p><p>دست خالی ز درم یا دینار</p><p>گر سرافراز شوی همچو چنار</p><p>به که با خار و خس آیی همسر</p><p>مشت چون غنچه پر از خرده زر</p><p>شب آسایشت از کلک حصیر</p><p>گر بود صفحه تن نقش پذیر</p><p>دان ز دیبای منقش بهتر</p><p>کت بود در ته پهلو بستر</p><p>کهنه ابریق سفالیت به دست</p><p>دسته و نایژه اش دیده شکست</p><p>در قیامت به ترازوی حساب</p><p>چربد از مشربه های زر ناب</p><p>از غم بی زریت چهره چو زر</p><p>سرخرویی دهدت در محشر</p><p>بس بود بسته به خدمت کمرت</p><p>گو مرس دست به همیان زرت</p><p>عقد همیان به کمرگاه لئیم</p><p>اژدهاییست درون پر زر و سیم</p><p>چون تو بر دیده نهی دیناری</p><p>پیش مقصود شود دیواری</p><p>هر چه محجوب پس دیوار است</p><p>دیده را دیدن او دشوار است</p><p>تا ز مقصود شوی برخوردار</p><p>بکن از پیش نظر این دیوار</p><p>پرده بر چشم جهان بین مپسند</p><p>هر چه پرده ست ازان دیده ببند</p><p>حیف باشد که بود از تو نهان</p><p>آن که پر باشد ازو جمله جهان</p><p>هر چه رویت به سوی خود کرده ست</p><p>گر همه جان تو باشد پرده ست</p><p>کسب اسباب بود پرده گری</p><p>شیوه فقر و فنا پرده دری</p><p>مردیی کن همه را یکسو نه</p><p>ور نه در فقر و فنا زن ز تو به</p><h2><a id="poem-66004" href="https://ganjoor.net/jami/7ourang/7-4/sh44">بخش ۴۴ - حکایت آن شیر زن موصلی که به روبه بازی موصل اخبار خواجه ای که طالب مواصلت وی بود پای توکل از پیشه فقر بیرون ننهاد</a></h2>
<p>بود مردانه زنی در موصل</p><p>سر جانش به حقیقت واصل</p><p>همچو خورشید مؤنث در نام</p><p>لیک در نور یقین مرد تمام</p><p>رو به محراب عبادت کرده</p><p>چاک در پرده عادت کرده</p><p>نه ره خورد به خود داده نه خفت</p><p>خاطرش فرد ز همخوابی جفت</p><p>مالداری ز بزرگان دیار</p><p>در بزرگی نسب پاک عیار</p><p>کس فرستاد به وی کان سره زن</p><p>در ره صدق و صفا نادره فن</p><p>ز آدمی فرد نشستن نه سزاست</p><p>آن که از جفت مبراست خداست</p><p>سر نخوت مکش از همسریم</p><p>تن فرو ده به زناشوهریم</p><p>مهرت ای رابعه ستر و جمال</p><p>هر چه خواهی دهم از مال و منال</p><p>شیرزن عشوه روبه نخرید</p><p>داد پیغام چو آن قصه شنید</p><p>که مرا گر به مثل بنده شوی</p><p>همچو خاکم به ره افکنده شوی</p><p>همگی ملک شود مال توام</p><p>دست در هم دهد آمال توام</p><p>لیک ازینها چو غباری خیزد</p><p>وقت صافم به غبار آمیزد</p><p>حاش لله که به اینها نگرم</p><p>راه اقبال بر اینها سپرم</p><p>پایه فقر بود وایه من</p><p>کی فتد بر دو جهان سایه من</p><p>مهر هر سفله کجا گیرم خوی</p><p>سوی هر قبله کجا آرم روی</p><h2><a id="poem-66005" href="https://ganjoor.net/jami/7ourang/7-4/sh45">بخش ۴۵ - مناجات در توجه به مقام صبر بعد از تحقق به مقام فقر</a></h2>
<p>ای به سویت همه را روی نیاز</p><p>چشم لطف تو به روی همه باز</p><p>عاشقان کشته سودای تواند</p><p>داغ بر دل به تمنای تواند</p><p>درد دم بر دم تو همدمشان</p><p>داغ بی مرهم تو مرهمشان</p><p>رسته از خود ز پرستندگیت</p><p>خواجگی یافته از بندگیت</p><p>خرقه فقر و فنا پوشیده</p><p>در ره صدق و صفا کوشیده</p><p>گردن افراخته از طوق سگی</p><p>کرده در راه وفا تیز تگی</p><p>بنده جامی که سگ ایشان است</p><p>همچو ایشان ز وفاکیشان است</p><p>در کمند تو فتاده ست به بند</p><p>خالی از داغ سگانش مپسند</p><p>بست از خوان غنا دیده خویش</p><p>استخوانی نهش از فقر به پیش</p><p>صبر بر فقر و فناش آیین کن</p><p>تلخی صبر بر او شیرین کن</p><h2><a id="poem-66006" href="https://ganjoor.net/jami/7ourang/7-4/sh46">بخش ۴۶ - عقد سیزدهم در بیان صبر که در اجتناب از مناهی رنج بردن است و بر اکتساب مراضی پای فشردن</a></h2>
<p>ای سبکسارتر از خشک گیا</p><p>که شود پی سپر باد صبا</p><p>بی ثباتی به ره صدق و صواب</p><p>چون گره بر نفس و نقش بر آب</p><p>هر دم از جا چه روی کشتی وار</p><p>کوه شو لنگر خود سنگین دار</p><p>شاهبازی مگشا پای ز بند</p><p>بس تو را ساعد شه شاخ بلند</p><p>تا به کی گوی صفت بی سر و پای</p><p>می جهی از خم چوگان قضا</p><p>همچو گو گر بجهی صد میدان</p><p>نیست امکان که رهی زان چوگان</p><p>سر بنه در ره چوگانی شاه</p><p>بو که یک بار کند در تو نگاه</p><p>آمد از شاه تو را کن مکنی</p><p>که در آن نیست خرد را سخنی</p><p>هر کجا گفت بکن دست گشای</p><p>هر کجا گفت مکن باز پس آی</p><p>رو بر آن راه که فرموده اوست</p><p>نوش ازان باده که پیموده اوست</p><p>لب ببند از می ناپیموده</p><p>پا بکش از ره نافرموده</p><p>راست کردار و قوی پیمان باش</p><p>مرکز دایره فرمان باش</p><p>گر نگونسار ز گردون افتی</p><p>به کزین دایره بیرون افتی</p><p>کند این دایره تنگ مجال</p><p>حفظ معموره دین سور مثال</p><p>رخش ازین سور چو بیرون رانی</p><p>نیست جز ماتم جاویدانی</p><p>کرد یک رخنه درین سور آدم</p><p>سور فردوس بر او شد ماتم</p><p>ما که در لجه خون افتادیم</p><p>همه زان رخنه برون افتادیم</p><p>چند روزی به صبوری می کوش</p><p>باده تلخ صبوری می نوش</p><p>صبر کن همچو شکر با دل تنگ</p><p>صبر کن همچو گهر در دل سنگ</p><p>نشود نی بجز از صبر شکر</p><p>نشود سنگ جز از صبر گهر</p><p>تا نگردد ز صبوری خون خشک</p><p>ناف آهو نشود نافه مشک</p><p>تا به سر چرخ فلک گردان است</p><p>صبر در وی روش مردان است</p><p>آسیا را چو به سر گردانند</p><p>عاجزان صبر بر آن نتوانند</p><p>انبیا پای به صبر افشردند</p><p>لاجرم پایه عالی بردند</p><p>نوح از موج غم قوم نرست</p><p>تا به کشتی صبوری ننشست</p><p>شد وزان رایحه صبر جمیل</p><p>بشکفانید گل از نار خلیل</p><p>یوسف از صبر به یعقوب رسید</p><p>صحت از صبر به ایوب رسید</p><p>یافت از صبر کلیم الله عون</p><p>جامه در نیل فنا زد فرعون</p><p>عیسی از صبر برانداخت کمند</p><p>ساخت جا کنگر این چرخ بلند</p><p>احمد از صبر بر آزار قریش</p><p>زهرشان ریخت در آبشخور عیش</p><p>صبر کن بر ستم بی خردان</p><p>نرسد جز به تن آزار ددان</p><p>چه غم از زخم که بر آب و گل است</p><p>غم از آنست که بر جان و دل است</p><p>هر لگد کان ز فرومایه رسد</p><p>نکند کوب چو بر سایه رسد</p><p>خاتم صبر که عالی گهر است</p><p>نقش آن من صبر قد ظفر است</p><p>کشت ایمان را صبر آمد ابر</p><p>این بود سر «تواصوا بالصبر»</p><p>خاصه صبر تو بر آن نعمت و ناز</p><p>کت نشاند به سراپرده راز</p><p>سینه صافی کنی از زنگ وجود</p><p>دیده روشن شوی از نور شهود</p><p>وجه حق وجهه جانت گردد</p><p>قبله جان و جهانت گردد</p><p>گر کند گردش ایام به فرض</p><p>بر تو آمال و امانی همه عرض</p><p>پای صبر تو نلغزد از جای</p><p>نفتد چشم تو بر غیر خدای</p><p>ور شود چرخ یکی خونین میغ</p><p>که ازان میغ نبارد جز تیغ</p><p>بر تو یک مو نشود یافت سلیم</p><p>بلکه گردد همه چون فرق دو نیم</p><p>لب به دندان صبوری خایی</p><p>گره ناله ز دل نگشایی</p><p>شرمت آید که درین مشهد خاص</p><p>خواهی از کشمکش درد خلاص</p><p>گر فتد کوه بلا بر عاشق</p><p>نیست دل کوفتگی زو لایق</p><p>ور به فرقش ز جفا تیغ آید</p><p>به که چون زخم دهان نگشاید</p><p>خاصه وقتی که بود ناظر او</p><p>چشم آرامگه خاطر او</p><h2><a id="poem-66007" href="https://ganjoor.net/jami/7ourang/7-4/sh47">بخش ۴۷ - حکایت عیاری که در زیر چوب شحنه چندان دندان فشرد که درم سیم در زیر دندان وی پاره پاره شد و دینار صبر وی درست بیرون آمد</a></h2>
<p>شحنه ای گفت که عیاری را</p><p>مانده در حبس گرفتاری را</p><p>بند بر پای برون آوردند</p><p>بر سر جمع سیاست کردند</p><p>شد ز بس چوب چو انگشت سیاه</p><p>لیک بر نامد ازو شعله آه</p><p>رخت ازان ورطه چو آورد برون</p><p>پیش یاران ز دهان کرد برون</p><p>درمی سیم به چندین پاره</p><p>بلکه ماهی شده چند استاره</p><p>محرمی کرد سؤالش کین چیست</p><p>بدر کامل شده چون پروین چیست</p><p>گفت جا داشت در آن محفل بیم</p><p>زیر دندان من این درهم سیم</p><p>در صف جمع مهی حاضر بود</p><p>که بدو چشم دلم ناظر بود</p><p>پیش وی با همه بی باکی خویش</p><p>شرمم آمد ز جزعناکی خویش</p><p>اندر آن واقعه خندان خندان</p><p>بس که در صبر فشردم دندان</p><p>زیر دندان درم جو جو شد</p><p>سکه درهم صبرم نو شد</p><p>زد رقم سکه نو بر کارم</p><p>که به صبر اندر یک دینارم</p><p>چون نهد ناقد دوران معیار</p><p>سرخرویی رسدم زین دینار</p><p>صبر اگر چند که زهر آیین است</p><p>عاقبت همچو شکر شیرین است</p><p>مکن از تلخی آن زهر خروش</p><p>کآخر کار شود چشمه نوش</p><h2><a id="poem-66008" href="https://ganjoor.net/jami/7ourang/7-4/sh48">بخش ۴۸ - مناجات در شکر شکر به صبر آمیختن و از تلخی این در شیرینی آن گریختن</a></h2>
<p>ای شکیبا نه دل ما از تو</p><p>از همه صبر خوش الا از تو</p><p>صبر بی تو ره بی دردان است</p><p>صبر با تو روش مردان است</p><p>از در قرب تو دوری مشکل</p><p>وز جمال تو صبوری مشکل</p><p>صبر بر قربت ازان مشکل تر</p><p>رخ به خون دل ازان مشکل تر</p><p>از کرم مشکل ما آسان کن</p><p>جای ما پیشگه احسان کن</p><p>نقش گل زینت ظاهر ز تو یافت</p><p>سر دل کشف سرایر ز تو یافت</p><p>بزدا نقش گل از صفحه دل</p><p>بنما نور دل از پرده گل</p><p>کام جامی ز صبوری تلخ است</p><p>عیشش از محنت دوری تلخ است</p><p>مپسند از دل غم فرجامش</p><p>که به تلخی گذرد ایامش</p><p>تا شود مرغ زبان آور شکر</p><p>کام شیرین کنش از شکر شکر</p><h2><a id="poem-66009" href="https://ganjoor.net/jami/7ourang/7-4/sh49">بخش ۴۹ - عقد چهاردهم در شکر که صرف کردن نعمت منعم است در حق گزاری او و اعتراف به عجز و قصور در سپاسداری او</a></h2>
<p>ای که از پات نیابم تا فرق</p><p>یک سر موی نه در نعمت غرق</p><p>صفحه جبهه ات آن لوح منیر</p><p>که بود لایح ازان سر ضمیر</p><p>طرفه لوحیست که بی نقطه و خط</p><p>زان توان حرف رضا خواند و سخط</p><p>مردمان حبشی پیکر چشم</p><p>دیده بانان تو در منظر چشم</p><p>ابروان چتر سیه بر سرشان</p><p>مانع از آفت تیغ خورشان</p><p>گردشان خار مژه پرچین بند</p><p>تا ز بیرون نرسد هیچ گزند</p><p>گوش بگشاده دهان از دو طرف</p><p>تا شود درج گهر همچو صدف</p><p>در صدف قطره نیسان افتد</p><p>واندر او گوهر احسان افتد</p><p>در مشامت ز دو ماشوره سیم</p><p>می دهد بوی خوش انفاس نسیم</p><p>دهنت کارگه تنگ و بسی</p><p>کارها آید ازو هر نفسی</p><p>نکته رانی به مددگاری هش</p><p>چاشنی گیری شیرین و ترش</p><p>لقمه خایی و زلال انگیزی</p><p>لقمه ها را به زلال آمیزی</p><p>تا نگیرد به گلو راه نفس</p><p>طوطی جان نشود تنگ قفس</p><p>دست تو کارگزار از چپ و راست</p><p>کرده کار همه تن بی کم و کاست</p><p>پاک و ناپاک بشوید ز تنت</p><p>برد آلایش چرک از بدنت</p><p>گفت او راحت احباب و به مشت</p><p>مشتکی ساز حریفان درشت</p><p>وقت شانه کشیت پنجه گشای</p><p>گاه تسبیح تو انگشت نمای</p><p>ناخنش زخمه چنگ تن توست</p><p>که بر آن نغمه راحت زن توست</p><p>نیست چون پای تو صاحب قدمی</p><p>کت به مقصود رساند به دمی</p><p>ره بری ره سپری گام زنی</p><p>پای مرد تو به هر انجمنی</p><p>چون صف اهل صفا سازی جای</p><p>داردت از مدد ساق به پای</p><p>به مذلت چو شوی خاک نشین</p><p>مهد عزت نهدت زیر سرین</p><p>زانویش را چو کنی کرسی سر</p><p>یابی از سر دل عرش خبر</p><p>آمد آن آینه شاهد غیب</p><p>گر کنی روی در آیینه چه عیب</p><p>آنچه زینها به تو پرتوفکن است</p><p>لختی از نعمت بیرون تن است</p><p>شرح انواع عطاهای درون</p><p>باشد از حیز تقریر برون</p><p>دل کزین پرده بود پردگیی</p><p>نو به نو یافته پروردگیی</p><p>عقل و دین پردگی پرده اوست</p><p>علم و دانش همه پرورده اوست</p><p>وانچه بیرون بود از جان و تنت</p><p>لیک در آمدن و زیستنت</p><p>باشدش مدخلی آن رحمت توست</p><p>وز سر خوان کرم نعمت توست</p><p>گر چه آن را نبود حد و قیاس</p><p>واجب است از تو بر آن شکر و سپاس</p><p>همچنین عافیت از هر چه بلاست</p><p>پیش صاحبنظران عین عطاست</p><p>نعمت است این که خدا ساخت بری</p><p>چشمت از کوری و گوشت ز کری</p><p>نعمت است این که دلت داشت نگاه</p><p>از غم حشمت و اندیشه جاه</p><p>هر چه زین چرخ گره بر گره است</p><p>نعمت عافیت از جمله به است</p><p>یک بلا یا دو گر آمد به سرت</p><p>داشت ایمن ز هزار دگرت</p><p>قدر این نعمت اگر می دانی</p><p>خاطر از غصه چه می رنجانی</p><h2><a id="poem-66010" href="https://ganjoor.net/jami/7ourang/7-4/sh50">بخش ۵۰ - حکایت آن حکیم دریا دل ساحل گرد که غریقی را به کمند نصیحت از گرداب اندوه بیرون آورد</a></h2>
<p>زد حکیمی به لب دریا گام</p><p>تا کشد تازه شکاری در دام</p><p>آرد انداخته دامی ز نظر</p><p>ماهی حکمتی از بحر بدر</p><p>دید مردی غم گیتی در دل</p><p>کرده بر ساحل دریا منزل</p><p>سر اندوه فرو برده به خویش</p><p>ناوک آه برآورده ز کیش</p><p>گفت چندین به دل اندوه که چه</p><p>کم ز کاهی غم چون کوه که چه</p><p>داد پاسخ که ز ناسازی بخت</p><p>کار شد بر من دلسوخته سخت</p><p>نه دلی ساده ز نقش هوسم</p><p>نه رسیدن به هوس دسترسم</p><p>کیسه از زر تهی و کاسه ز لوت</p><p>مانده پشت و شکم از قوت و قوت</p><p>گفت پندار که از مال و منال</p><p>کشتیی بود تو را مالامال</p><p>بحر زد موجی و کشتی بشکست</p><p>پاره ای تخته ات افتاد به دست</p><p>شدی از هول بر آن تخته سوار</p><p>بعد یک ماه رسیدی به کنار</p><p>یا خود انگار که بودت به زمین</p><p>قاف تا قاف جهان زیر نگین</p><p>بر تو زین دایره حادثه ناک</p><p>ریخت رنجی که رسیدی به هلاک</p><p>با تو گفتند کزین غم نرهی</p><p>تا ز سر افسر شاهی ننهی</p><p>باختی ملک و ز مردن جستی</p><p>به فلاکت ز هلاکت رستی</p><p>این دم این گنج سلامت که تو راست</p><p>عمر بی رنج و غرامت که تو راست</p><p>بهتر از کشتی پر مال و زرت</p><p>خوشتر از افسر زرین به سرت</p><p>شکر گو شکر کزین دیر سپنج</p><p>جز غم و رنج نبیند گله سنج</p><h2><a id="poem-66011" href="https://ganjoor.net/jami/7ourang/7-4/sh51">بخش ۵۱ - مناجات در انتقال از شکر و سپاسداری به خوف و ترسگاری</a></h2>
<p>ای کشیده به جهان خوان کرم</p><p>حاضر خوان تو الوان نعم</p><p>نعم و شکر نعم هر دو ز توست</p><p>نشود جز به تو این کار درست</p><p>شکرگویان تو را جرم زبان</p><p>یک نواله ست ازان خوان به دهان</p><p>چون نواله ز نوا نیست جدا</p><p>زان نواله ست جهانی به نوا</p><p>گر چه جامی بود از هیچ کسان</p><p>زان نواله به نواییش رسان</p><p>گر به آتش نکنی غور رسی</p><p>به کسی کی رسد از هیچ کسی</p><p>به جمال نعمش بینا کن</p><p>به سپاس نعمش گویا کن</p><p>روز و شب با نعمش همدم دار</p><p>به سپاس نعمش خرم دار</p><p>ور کشد پا ز ره شکر ز طوف</p><p>زخم بر دل زنش از خنجر خوف</p><h2><a id="poem-66012" href="https://ganjoor.net/jami/7ourang/7-4/sh52">بخش ۵۲ - عقد پانزدهم در خوف که طریق احتیاط ورزیدن است و بر نعمت امنیت و انبساط لرزیدن</a></h2>
<p>ای دلت را سر بی خویشی نه</p><p>جنبش عاقبت اندیشی نه</p><p>گه به کاشانه نهی گاه به باغ</p><p>مسند ایمنی و مهد فراغ</p><p>کرده ای عام گل منزل دل</p><p>از تو تا عالم دل صد منزل</p><p>چرخ را بین که چه بیداد فن است</p><p>مرگ را بین که چه بنیاد کن است</p><p>آن ز بیداد فنی بر سر کین</p><p>وین ز بنیاد کنی کرده کمین</p><p>تو به غفلت ز همه آسوده</p><p>راه بازی و هوس پیموده</p><p>گر به دل آیت ترسیت بود</p><p>وز خردمندی درسیت بود</p><p>به که بی ترس خوری و آشامی</p><p>در صف بی خردان آرامی</p><p>یاد کن زانکه رسد مرگ فراز</p><p>کار بر تو شود از مرگ دراز</p><p>کشی از خانه آراسته رخت</p><p>پای بر تخته نهی از سر تخت</p><p>از سر تخته برندت سوی خاک</p><p>وز بلندیت به آن تیره مغاک</p><p>بردت از همه شمشیر اجل</p><p>در ته خاک تو مانی و عمل</p><p>یاد کن زانکه ز آوازه صور</p><p>شق شود بر بدنت شقه گور</p><p>همچو لاله بدر آیی ز کفن</p><p>با دلی غرقه به خون عریان تن</p><p>تابدت شعشعه مهر به فرق</p><p>در عرق گردی ازان شعشعه غرق</p><p>یاد کن زانکه در آن روز گران</p><p>نامه گردد ز چپ و راست پران</p><p>نامه آید به یکی از سوی راست</p><p>وان دگر را ز چپ پر کم و کاست</p><p>یاد کن زانکه چو میزان بنهند</p><p>پله نیک و بدت عرضه دهند</p><p>زان دو پله یکی افزون آید</p><p>حال هر پله دگرگون آید</p><p>یاد کن زانکه نهی پا به صراط</p><p>یا به اندوه روی یا به نشاط</p><p>یا گرانی کشدت سوی جحیم</p><p>یا سبک بگذری از وی چو نسیم</p><p>یاد کن زانکه نماید ناگاه</p><p>پیش روی تو به یک بار دو راه</p><p>ره از آنسان که قضا بر تو نوشت</p><p>یا به دوزخ بردت یا به بهشت</p><p>یاد کن زانکه برد هوش ز قوم</p><p>هیبت نعره «وامتازوا الیوم »</p><p>مجرمان بار تعب بردارند</p><p>محرمان راه طرب بردارند</p><p>صد ازین واقعه هایل بیش</p><p>تو چنین بی خبر و غافل کیش</p><p>بازگو کین همه مغروری چیست</p><p>وز ره اهل خرد دوری چیست</p><p>گر غرور تو به کاخ است و سرای</p><p>خوشی منزل و آرایش جای</p><p>بین که آدم ز چنان حور آباد</p><p>به یکی وسوسه چون دور افتاد</p><p>ور غرور تو به علم است و کمال</p><p>یا به گنج زر و بسیاری مال</p><p>خیز و مصحف بگشا وز قرآن</p><p>قصه بلعم و قارون بر خوان</p><p>ور غرور تو به اصل است و نسب</p><p>شرف جد و کرم ورزی اب</p><p>بشنو افسانه نوح و پسرش</p><p>که چو طوفان غم آمد به سرش</p><p>ور به طاعتوری و تقدیس است</p><p>مایه عبرت تو ابلیس است</p><p>ور به دیدار نکوکاران است</p><p>که نظرگاه وفاداران است</p><p>هر که را روی به بهبود نداشت</p><p>دیدن روی نبی سود نداشت</p><p>پای همت بکش از دام غرور</p><p>می غفلت مخور از جام غرور</p><p>نیست کاری ز خدا ترسی به</p><p>جهد کن داد خدا ترسی ده</p><p>هر که در کشتی این ترس نشست</p><p>ترس کس کشتی او را نشکست</p><h2><a id="poem-66013" href="https://ganjoor.net/jami/7ourang/7-4/sh53">بخش ۵۳ - حکایت آن حاجی غریب با آن جنی مهیب</a></h2>
<p>رهروی روی به تنهایی کرد</p><p>بهر حج بادیه پیمایی کرد</p><p>راحله پای بیابان پیمای</p><p>قافله دیو و دد جان فرسای</p><p>تف نشان جگرش موج سراب</p><p>گرد شوی قدمش چشم پر آب</p><p>جز عصا کس نگرفته دستش</p><p>غیر نعلین نه کس پابستش</p><p>روزی از دور یکی شخص غریب</p><p>شد پدیدار به دیدار مهیب</p><p>گفت تو آدمیی یا پریی</p><p>که عجب بر سر غارتگریی</p><p>گوهر ایمنی از من بردی</p><p>به کف خایفیم بسپردی</p><p>گفت نی آدمیم من پریم</p><p>لیک چون آدمیان گوهریم</p><p>تو کیی، مؤمن واحد دانی</p><p>یا نه در شرک فرس می رانی</p><p>گفت من سوی یکی رو دارم</p><p>از دو گویان جهان بیزارم</p><p>گفت اگر زانکه خدای تو یکیست</p><p>در دلت از یکی او نه شکیست</p><p>شرم بادت که جز از وی ترسی</p><p>پای بگذاشته از پی ترسی</p><p>چون خدادان ز خدا ترسد و بس</p><p>ترسد از وی همه چیز و همه کس</p><p>لیک ترسد چو نترسد ز خدای</p><p>هر وقت از همه کس در همه جای</p><p>ترسگاری ز خدا عاقلی است</p><p>لیک از غیر خدا غافلی است</p><h2><a id="poem-66014" href="https://ganjoor.net/jami/7ourang/7-4/sh54">بخش ۵۴ - مناجات در اعتصام و التجا از موطن خوف به مأمن رجا</a></h2>
<p>ای تن ما ز تو چون موی از بیم</p><p>فرق وار از تو دل ما به دو نیم</p><p>تیغ بیمت همه را در خون غرق</p><p>دارد اینک اثر تیغ به فرق</p><p>روبهانیم ز خاری رنجه</p><p>وای اگر شیر زند سر پنجه</p><p>گر چه از حیله و مکریم دلیر</p><p>حیله ها را شکند حمله شیر</p><p>تا ز تو حکم امانی نرسد</p><p>تن امید به جانی نرسد</p><p>بنده جامی که در افزایش توست</p><p>چشم بر بخشش و بخشایش توست</p><p>بخششی ورز و ببخشای بر او</p><p>گر نبخشایی ای وای بر او</p><p>از جحیم سخطش ایمن دار</p><p>در نعیم کرمش ساکن دار</p><p>چشم جانش به رخت روشن کن</p><p>گلخن دهر بر او گلشن کن</p><p>به صف اهل صفایش برسان</p><p>به قدمگاه رجایش برسان</p><h2><a id="poem-66015" href="https://ganjoor.net/jami/7ourang/7-4/sh55">بخش ۵۵ - عقد شانزدهم در رجا که به روایح وصال زیستن است و به لوایح جمال نگریستن</a></h2>
<p>ای ز بس بار تو انبوه شده</p><p>دل تو نقطه اندوه شده</p><p>خط ایام تو در صلح و نبرد</p><p>منتهی گشته به این نقطه درد</p><p>نه بر این نقطه درین دایره پای</p><p>گرد این نقطه چو پرگار برآی</p><p>بو که از غیب نویدی برسد</p><p>زین چمن بوی امیدی برسد</p><p>هست در ساحت این بر شده کاخ</p><p>عرصه روضه امید فراخ</p><p>کار بر خویش چنین تنگ مگیر</p><p>وز دم ناخوشی آهنگ مگیر</p><p>گر بود خاطر تو جرم اندیش</p><p>عفو ایزد بود از جرم تو بیش</p><p>نامه ات گر ز گنه پر رقم است</p><p>نامه شوی تو سحاب کرم است</p><p>گر چه کوهیست گناه تو عظیم</p><p>کاهش کوه دهد حلم حلیم</p><p>چون شود موج زنان قلزم جود</p><p>در کف موج خسی را چه وجود</p><p>هیچ بودی و کم از هیچ بسی</p><p>ساخت فضل ازل از هیچ کسی</p><p>از عدم صورت هستی دادت</p><p>ساخت از قید فنا آزادت</p><p>گذرانید بر اطوار کمال</p><p>پرورانید به انوار جمال</p><p>در دلت تخم خدا دانی کاشت</p><p>دولت معرفت ارزانی داشت</p><p>یافت تاج شرف سجده سرت</p><p>زیور گوهر خدمت کمرت</p><p>بی توسل به کلید طلبی</p><p>بی تقید به کمند سببی</p><p>بر تو ابواب مطالب بگشاد</p><p>صید مقصود به دست تو نهاد</p><p>بی همین گونه قوی دار امید</p><p>که چو افتی به جهان جاوید</p><p>بی سبب ساخته گردد کارت</p><p>بی درم سود کند بازارت</p><p>بر درد پرده شب نومیدی</p><p>صبح امید کند خورشیدی</p><p>ای بسا تشنه لب خشک دهان</p><p>بر لب از تشنگی افتاده زبان</p><p>مانده حیرت زده در صحرایی</p><p>چرخ طولی و زمین پهنایی</p><p>خاک تفسیده هوا آتش بار</p><p>بادش آتش زده در هر خس و خار</p><p>نه در او خیمه به جز چرخ برین</p><p>نه در او سایه به جز زیر زمین</p><p>سوسمار از تف آن در تب و تاب</p><p>همچو ماهی که فتد دور ز آب</p><p>ناگهان تیره سحابی ز افق</p><p>پیش خورشید فلک بسته تتق</p><p>بر سر تشنه شود باران ریز</p><p>گردد از بادیه طوفان انگیز</p><p>رشحه ابر کند سیرابش</p><p>سایه آن برد از تن تابش</p><p>وی بسا گم شده ره در شب تار</p><p>غرقه در سیل ز باران بهار</p><p>متراکم شده بر وی ظلمات</p><p>منقطع گشته سبب های نجات</p><p>دام و دد کرده بر او دندان تیز</p><p>اژدها بسته بر او راه گریز</p><p>بارگی خسته و بار افکنده</p><p>دل ز امید خلاصی کنده</p><p>ناگهان ابر ز هم بگشاید</p><p>نور مه روی زمین آراید</p><p>ره شود ظاهر و رهبر حاضر</p><p>راهرو خرم و روشن خاطر</p><p>آن که این گونه کرم آید ازو</p><p>ناامیدت کجا شاید ازو</p><p>روز و شب بر در امید نشین</p><p>طالب دولت جاوید نشین</p><p>تا به نام تو زند فال فرج</p><p>قرعه «من قرع الباب ولج »</p><p>فضل او کامده در شیب و فراز</p><p>آشنا پرور و بیگانه نواز</p><p>چون به بیگانه شود همخانه</p><p>آشنا را نکند بیگانه</p><p>هر که ره برد به همخانگی اش</p><p>نسزد تهمت بیگانگی اش</p><h2><a id="poem-66016" href="https://ganjoor.net/jami/7ourang/7-4/sh56">بخش ۵۶ - حکایت عتاب کردن حق سبحانه خلیل را علیه الصلوة والسلام و رسیدن آن پیر آتش پرست به دولت اسلام</a></h2>
<p>روزیش وانگرفتم روزی</p><p>که نداری دل دین اندوزی</p><p>چه شود گر تو هم از سفره خویش</p><p>دهیش یک دو سه لقمه کم و بیش</p><p>از عقب داد خلیل آوازش</p><p>گفت بر خوان کرم دمسازش</p><p>پیر پرسید که ای لجه جود</p><p>از پی منع عطا بهر چه بود</p><p>گفت با پیر خطابی که رسید</p><p>وان جگر سوز عتابی که رسید</p><p>پیر گفت آن که کند گاه خطاب</p><p>آشنا را پی بیگانه عتاب</p><p>راه بیگانگیش چون سپرم</p><p>ز آشناییش چرا برنخورم</p><p>رو در آن قبله احسان آورد</p><p>دست بگرفتش و ایمان آورد</p><p>پیری از نور هدی بیگانه</p><p>چهره پر دود ز آتشخانه</p><p>کرد از معبد خود عزم رحیل</p><p>میهمان شد به سر خوان خلیل</p><p>چون خلیل آن خللش در دین دید</p><p>بر سر خوان خودش نپسندید</p><p>گشت با واهب روزی بگرو</p><p>یا ازین مایده برخیز و برو</p><p>پیر برخاست که ای نیک نهاد</p><p>دین خود را به شکم نتوان داد</p><p>با لبی خشک و دهان ناخورد</p><p>روی ازان مرحله در راه آورد</p><p>آمد از عالم بالا به خلیل</p><p>وحی کای در همه اخلاق جمیل</p><p>گر چه آن پیر نه بر دین تو بود</p><p>منعش از طعنه نه آیین تو بود</p><p>عمر او بیشتر از هفتاد است</p><p>که در آن معبد کفر آباد است</p><h2><a id="poem-66017" href="https://ganjoor.net/jami/7ourang/7-4/sh57">بخش ۵۷ - مناجات در کف تضرع گشادن و قدم رجا در میدان توکل نهادن</a></h2>
<p>ای غمت دولت جاوید همه</p><p>قرب تو غایت امید همه</p><p>به غمت خاطر نومیدان خوش</p><p>وز رخت جنت جاویدان خوش</p><p>مبتلای من و ماییم هنوز</p><p>مانده در خوف و رجاییم هنوز</p><p>چون به مایی خود اندر بندیم</p><p>به تو بی فضل تو چون پیوندیم</p><p>بین گرفتاری و رسوایی ما</p><p>برهان ما را از مایی ما</p><p>بو که سویت ره و رویی یابیم</p><p>وز گلستان تو بویی یابیم</p><p>جامی از جان و جهان بگسسته ست</p><p>تار امید به لطفت بسته ست</p><p>دار پیوندش ازان تار قوی</p><p>کن بدل کهنگیش را به نوی</p><p>چون شود عقد امیدش محکم</p><p>عقده شک ز دلش گردد کم</p><p>ساز از سر یقین آگاهش</p><p>ده به میدان توکل راهش</p><h2><a id="poem-66018" href="https://ganjoor.net/jami/7ourang/7-4/sh58">بخش ۵۸ - عقد هفدهم در توکل که اعتماد است بر کفیل ارزاق و تفویض امر به تدبیر وکیل علی الاطلاق عمت الاؤه و تقدست اسماؤه</a></h2>
<p>ای در اسباب جهان پای تو بند</p><p>ماندن از راه بدین سلسله چند</p><p>بگسل از پای خود این سلسله را</p><p>باشد از پی برسی قافله را</p><p>قافله پی به مسبب برده</p><p>تو در اسباب قدم افشرده</p><p>عنکبوت ار نیی از طبع دنی</p><p>تار اسباب به هم چند تنی</p><p>پرده روی مسبب سبب است</p><p>عشق با پرده ز دانا عجب است</p><p>دار خرماست سبب ورزیدن</p><p>بر سبب ورزی خود لرزیدن</p><p>تا نیفتی ز سر دار فرود</p><p>پیشه کن کاهلی پای مرود</p><p>بو که چینی ثمر بهبودی</p><p>بی تقاضای کلوخ امرودی</p><p>آن که ذات تو نو آورده اوست</p><p>نعت و فعل تو رقم کرده اوست</p><p>نور او راه تو را بوده دلیل</p><p>فضل او رزق تو را گشته کفیل</p><p>جهل باشد که ازو تابی روی</p><p>با کفیلیش شوی روزی جوی</p><p>تا کند روز جهان افروزی</p><p>هیچ روزی نبود بی روزی</p><p>یاد کن آنکه چه سان مادر تو</p><p>بود عمری صدف گوهر تو</p><p>داشت بی خواست مهیا خورشت</p><p>داد از خون جگر پرورشت</p><p>از شکم جا به کنارش کردی</p><p>شیر صافیش ز پستان خوردی</p><p>چون توانا شدی از قوت شیر</p><p>گشتی از کاسه و خوان قوت پذیر</p><p>خوردی از مایده بهروزی</p><p>سالها بی غم روزی روزی</p><p>غم روزیت چو در جان آویخت</p><p>آبت از دیده و خون از دل ریخت</p><p>دست و پا چون به میان آوردی</p><p>کار خود را به زیان آوردی</p><p>اوفتادی ز زیادت طلبی</p><p>در کمند سبب از بی سببی</p><p>گاهی از کسب شدی نفس پرست</p><p>گشتی از کد یمین آبله دست</p><p>خوردی از آبله صد جرعه خون</p><p>زان نشد روزی تو هیچ فزون</p><p>گاهی آهنگ تجارت کردی</p><p>نقد خانه همه غارت کردی</p><p>یا به صحرا درمت دزد شمرد</p><p>یا به دریا ز کفت موج ببرد</p><p>گه زمین بهر زراعت کندی</p><p>حاصل خود به زمین افکندی</p><p>نشد از تخم پراکنده به گل</p><p>جز پراکندگی دل حاصل</p><p>گاه گشتی به کف نفس اسیر</p><p>سر نهادی به در شاه و امیر</p><p>همه را خوارتر از خود دیدی</p><p>رو در ادبارتر از خود دیدی</p><p>هان یکی حمله مردانه بزن</p><p>دل ازین کاخ پر افسانه بکن</p><p>کسب اسباب ز همت پستیست</p><p>ترک اسباب ز بالا دستیست</p><p>پای بالا نه ازین پایه بست</p><p>در «توکلت علی الله » زن دست</p><p>کار خود را به خدا بازگذار</p><p>کت نمی بینم ازین بهتر کار</p><p>بجز او کیست که کار تو کند</p><p>نقد مقصود نثار تو کند</p><p>کار دانا کن هر کارگر اوست</p><p>پیشه پیش آور هر پیشه ور اوست</p><p>سوی تو زوست بلا روی به راه</p><p>وز بلا عاطفت اوست پناه</p><p>در پناهندگیش یکرو باش</p><p>رو بتاب از همه و با او باش</p><p>راست کن قاعده نیت خویش</p><p>باز جو مایه امنیت خویش</p><p>تا ز هر دغدغه ساکن باشی</p><p>در هر آفتکده ایمن باشی</p><p>خار صحرات دهد نفحه ورد</p><p>ورد صلحت دمد از خار نبرد</p><h2><a id="poem-66019" href="https://ganjoor.net/jami/7ourang/7-4/sh59">بخش ۵۹ - حکایت آن شیخ صفی ابوتراب نسفی که در اثنای جهاد بین الصفین بالین استراحت نهاد</a></h2>
<p>بوتراب آن گهر بحر شرف</p><p>کابرو یافت ازو خاک نسف</p><p>با خود آن دم که جهادیش نماند</p><p>مرکب جهد سوی اعدا راند</p><p>چو شد از هر دو طرف صف ها راست</p><p>بانگ جنگ آوری از صفها خاست</p><p>آمد از بارگی خویش به زیر</p><p>با دلی همچو دل شیر دلیر</p><p>زیر پهلو ز ردا فرش انداخت</p><p>تیغ همخوابه سپر بالین ساخت</p><p>شد میان دو صف آنگونه به خواب</p><p>که شنیدند نخیرش اصحاب</p><p>مدت خواب چو گشتش سپری</p><p>از سپر جست سرش دورتری</p><p>پشتی لشکر بیداران شد</p><p>رخنه بند صف همکاران شد</p><p>سایلی گفت که در روز نبرد</p><p>که ز هیبت بدرد زهره مرد</p><p>دارم از خواب تو بسیار شگفت</p><p>شیخ خندان شد ازان نکته و گفت</p><p>گر بود ایمنیت روز مصاف</p><p>کم ز شب های عروسی و زفاف</p><p>از قدمگاه توکل دوری</p><p>قایمی بر قدم مغروری</p><p>مرد را کش نه به دل زنگ شکیست</p><p>بستر خواب و صف جنگ یکیست</p><p>کار اگر مشکل اگر آسان است</p><p>همه با فضل ازل یکسان است</p><p>چون تو را عقد یقین آمد سست</p><p>هر چه آید به تو از سستی توست</p><h2><a id="poem-66020" href="https://ganjoor.net/jami/7ourang/7-4/sh60">بخش ۶۰ - مناجات در روی به ریاض توکل آوردن و از آنجا استشمام نسیم رضا کردن</a></h2>
<p>ای دو عالم همه اجزا و تو کل</p><p>خار صحرای توکل ز تو گل</p><p>جزو را معرفت کل تو دهی</p><p>توشه راه توکل تو دهی</p><p>خاصگان را تو شوی راهنمون</p><p>سوی روزی ز سببها بیرون</p><p>گه پی تشنه لب پر تب و تاب</p><p>چشمه آب برآری ز سراب</p><p>گاه بر گرسنه از بی بر شاخ</p><p>ریزی از بهر غذا میوه فراخ</p><p>مرد ره را جگر شیر دهی</p><p>بار او بر کتف شیر نهی</p><p>چون شود بر کتف شیر سوار</p><p>تازیانه دهیش از دم مار</p><p>جان جامی که درین گرداب است</p><p>مرکز دایره اسباب است</p><p>ده به گلزار توکل راهش</p><p>ساز ازان روضه تماشاگاهش</p><p>غنچه آن چو شود نافه گشا</p><p>به مشامش برسان بوی رضا</p><h2><a id="poem-66021" href="https://ganjoor.net/jami/7ourang/7-4/sh61">بخش ۶۱ - عقد هژدهم در رضا که گره کراهت از دل گشادن است و تلخی ها را چاشنی شیرین دادن</a></h2>
<p>ای درین مرحله تنگ بساط</p><p>مانده در ربقه اندوه و نشاط</p><p>گاه از دور فلک خشنودی</p><p>گاهی آزرده و خشم آلودی</p><p>باش همچون گل خندان خرم</p><p>چند چون غنچه کشی رو در هم</p><p>نستی بحر، فغان چندین چیست</p><p>رویت از باد هوا پر چین چیست</p><p>نیستی کوه چرا عربده ساز</p><p>هر چه گویند تو را گویی باز</p><p>راست چون چنگی بی زخمه خموش</p><p>چون رسد زخمه درآیی به خروش</p><p>زخمه بر چنگ برای طرب است</p><p>تو به آن غمزده ای این عجب است</p><p>کشته خنجر مرتاضی باش</p><p>هر ریاضت که رسد راضی باش</p><p>غایت کار کزان سوره بیست</p><p>جز «رضینا بقضاء الله » نیست</p><p>رافع رنج مقامات رضاست</p><p>فاتح گنج کرامات رضاست</p><p>بی رضا روضه رضوان مطلب</p><p>فیض سرچشمه حیوان مطلب</p><p>تلخ را بر دل خود شیرین کن</p><p>خوردن آن به خوشی آیین کن</p><p>نوک پیکان قضا بر جان خور</p><p>در جبین چین مفکن همچو سپر</p><p>بر سرت اره پر دندانه</p><p>گر رسد فرق مکن از شانه</p><p>بلکه آن پیش دل کارآگاه</p><p>نیست جز کنگره افسر جاه</p><p>ور کند رنگ قفایت نیلی</p><p>دست بیداد جهان از سیلی</p><p>دارش از دولت اقبال نوید</p><p>گل نیلوفر بستان امید</p><p>ور نهد از شرر مشعل مهر</p><p>آتشین داغ به جان تو سپهر</p><p>دانش از پرورش لطف ازل</p><p>تازه تر لاله صحرای امل</p><p>مشنو از شاخ به جز بوی بهی</p><p>گر چه آبی بود از میوه دهی</p><p>تلخی میوه مبین و آسیبش</p><p>خور ازین باغ چون شیرین سیبش</p><p>گره از دل بگشا همچون نی</p><p>به گره بند نشستن تا کی</p><p>بکش از بند گشایی المی</p><p>تا برآید به خوشی از تو دمی</p><p>بند بر بند بود کار جهان</p><p>زین هوس ها که بود در تو نهان</p><p>از هوس ها چو ببری پیوند</p><p>ننهی از بوالهوسی بر خود بند</p><p>بند ایام گشاد تو شود</p><p>سیر گردون به مراد تو شود</p><p>هر که دارد ز مرادات فراغ</p><p>نامرادی ننهد بر وی داغ</p><p>نبودش خواست درین تنگ قفس</p><p>غیر چیزی که خدا خواهد و بس</p><p>هر چه آید به وی از بند و گشاد</p><p>باشد اندر همه در عین مراد</p><p>دل وی از همه خرم گردد</p><p>رنج و غم گرد دلش کم گردد</p><p>با همه بندگی آزاد زید</p><p>با صد اندوه و الم شاد زید</p><p>هرگزش هیچ گزندی نرسد</p><p>رنجش از رنج پسندی نرسد</p><p>هیچ شغلی نشود پرده هش</p><p>هیچ تلخش نکند روی ترش</p><p>در جراحت همه راحت بیند</p><p>بخل را عین سماحت بیند</p><p>هر چش از رنج و بلا پیش آید</p><p>یک به یک را به رضا پیش آید</p><p>تو هم ای غافل ازین قافله باش</p><p>پای دل بسته بدین سلسله باش</p><p>مجرمی جایزه عفو طلب</p><p>تا زنی دست به دامان طرب</p><p>رشته عفو چو یابی ز عفو</p><p>چاک دین را کن ازین رشته رفو</p><p>گر چه این جایزه خوش جایزه ایست</p><p>جایزت نیست برین جایزه ایست</p><p>پای بیرون کش ازین تنگ فضا</p><p>بارگی ران سوی اقلیم رضا</p><p>کلک عفوی که نه رضوان نمط است</p><p>خط آن حجت بعد و سخط است</p><h2><a id="poem-66022" href="https://ganjoor.net/jami/7ourang/7-4/sh62">بخش ۶۲ - حکایت آن بنده گنهکار که چون دولت عفوش دست داد بر آن نیستاد و پای در میدان طلب رضا نهاد</a></h2>
<p>با ادب بنده ای از به طلبی</p><p>گام زن شد به ره بی ادبی</p><p>بس ادب ورز که از لغزش پای</p><p>مرکز بی ادبی سازد جای</p><p>خواجه را ساخت چو آتش غضبش</p><p>سوختن خواست به داغ ادبش</p><p>رفت و با اشک ندامت ریزی</p><p>کرد آغاز شفیع انگیزی</p><p>مقبلی زد قدم همراهی</p><p>با وی از بهر شفاعت خواهی</p><p>خواجه بخشید گناهش به شفیع</p><p>بخشش از اهل کرم نیست بدیع</p><p>بنده آن مژده بخشش چو شنود</p><p>چشمه خون ز دل و دیده گشود</p><p>چهره از خون جگر گلگون کرد</p><p>دامن از سیل مژه پرخون کرد</p><p>با وی آن مرد شفاعت پیشه</p><p>گفت کای غافل بی اندیشه</p><p>از پس عفو گنه گریه ز چیست</p><p>کس بدینسان که تو گریی نگریست</p><p>خواجه گفت از مژه زان خون پالاست</p><p>کز پی عفو طلبگار رضاست</p><p>عفوش از قول زبان حاصل شد</p><p>به رضاجویی دل مایل شد</p><p>عفو من خاص برای دل توست</p><p>غرض از عفو رضای دل توست</p><p>چون بود دل ز کسی ناخشنود</p><p>به زبان عفو کیش دارد سود</p><p>هر چه او کرد به صورت بحل است</p><p>لیک خشنودی دل کار دل است</p><h2><a id="poem-66023" href="https://ganjoor.net/jami/7ourang/7-4/sh63">بخش ۶۳ - مناجات در مقام رضا طلبیدن و از آنجا رخت به سر منزل محبت کشیدن</a></h2>
<p>ای رضا بخش ریاضت کیشان</p><p>رایض طبع رضا اندیشان</p><p>قبله همت کارآگاهان</p><p>قاضی حاجت حاجت خواهان</p><p>دل راضی به قضایت طلبیم</p><p>روضه حسن رضایت طلبیم</p><p>بی رضای تو گل باغ نعیم</p><p>هست بر سینه ما داغ جحیم</p><p>از سخط لاله این باغ مکن</p><p>باغ را بر دل ما داغ مکن</p><p>باغ ما شیفته شبنم توست</p><p>داغ ما سوخته مرهم توست</p><p>شبنم جود بدین باغ فرست</p><p>مرهم لطف بدین داغ فرست</p><p>بنده جامی که طلبگار رضاست</p><p>مانده در کشمکش خوف و رجاست</p><p>دامن از خوف و رجایش نفشان</p><p>بر سر خوان رضایش بنشان</p><p>بنهش جام محبت بر دست</p><p>سازش از نشوه آن بیهش و مست</p><h2><a id="poem-66024" href="https://ganjoor.net/jami/7ourang/7-4/sh64">بخش ۶۴ - عقد نوزدهم در محبت که میل دل است به مطالعه کمال صفات و انجذاب روح به مشاهده جمال ذات</a></h2>
<p>ای دلت شاه سراپرده عشق</p><p>جان تو زخم بلا خورده عشق</p><p>عشق پروانه شمع ازل است</p><p>داغ پروانگیش لم یزل است</p><p>بی قراری سپهر از عشق است</p><p>گرم رفتاری مهر از عشق است</p><p>خاک یک جرعه ازان جام گرفت</p><p>که درین دایره آرام گرفت</p><p>دل بی عشق تن بی جان است</p><p>جان ازو زنده جاویدان است</p><p>گوهر زندگی از عشق طلب</p><p>گنج پایندگی از عشق طلب</p><p>مرده خوان هر که نه از وی زنده ست</p><p>نیست دان هر چه نه زو پاینده ست</p><p>عشق هر جا بود اکسیرگر است</p><p>مس ز خاصیت اکسیر زر است</p><p>گونه چون زر عشاق گواست</p><p>کانچه شد گفته بود روشن و راست</p><p>عشق نی کار جهان ساختن است</p><p>بلکه نقد دل و جان باختن است</p><p>عشق نی دلق بقا دوختن است</p><p>بلکه با داغ فنا سوختن است</p><p>عاشق آن دان که ز خود باز رهد</p><p>نغمه ترک خودی ساز دهد</p><p>نه ره دولت و دنیا سپرد</p><p>نه سوی نعمت عقبی نگرد</p><p>قبله همت او دوست بود</p><p>هر چه جز دوست همه پوست بود</p><p>آنچه با دوست دهد پیوندش</p><p>شود از فرط محبت بندش</p><p>گر دمد خار ز پیرامن او</p><p>که سوی دوست کشد دامن او</p><p>بود آن خار به از گلزارش</p><p>عین راحت شمرد آزارش</p><p>وانچه از دوست حجابش گردد</p><p>بر رخ وصل نقابش گردد</p><p>گر چه خود مردمک دیده بود</p><p>پیش چشمش نه پسندیده بود</p><p>غم او شادی جانش باشد</p><p>نام او ورد زبانش باشد</p><p>گر به ذکرش گذراند همه سال</p><p>ننشیند به دلش گرد ملال</p><p>گوی گردد خم چوگانش را</p><p>سر نهد ضربت فرمانش را</p><p>نزند دم چو بگوید که بمیر</p><p>شود از جام اجل جرعه پذیر</p><p>نشود رنجه ز بد خوبی او</p><p>نزید جز به رضا جویی او</p><p>ترک خشنودی اغیار کند</p><p>به رضای دل او کار کند</p><p>خیره ماند چو جمالش بیند</p><p>لال گردد چو دلالش بیند</p><p>باشد از لذت صحبت رقصان</p><p>لیک شوقش نپذیرد نقصان</p><p>هر دمش حیرت دیگر زاید</p><p>هر نفس شوق دگر افزاید</p><p>گر چه در بحر بود کشتی وار</p><p>عاقبت خشک لب آید به کنار</p><p>هر نفس صد نفر از حور و پری</p><p>گر کند بر نظرش جلوه گری</p><p>کم فتد جانب آنها نظرش</p><p>نفرت افزون شود از هر نفرش</p><p>غنچه سان باشدش از روز بهی</p><p>دل پر از یار و ز اغیار تهی</p><p>نه چو نرگس که چو بگشاید چشم</p><p>بر همه خار و گلش آید چشم</p><p>گل همان در نظرش خار همان</p><p>نشود بهر گل از خار رمان</p><p>به رخ تازه گل و خشک گیاه</p><p>نکند جز به یکی چشم نگاه</p><p>نیست این قاعده عشق و وفا</p><p>نیست این لازمه صدق و صفا</p><p>یا مکن بیهده از عشق خروش</p><p>یا نظر زانچه نه معشوق بپوش</p>
</body></html>