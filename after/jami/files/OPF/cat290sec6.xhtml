<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>سبحة‌الابرار - بخش ۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66079" href="https://ganjoor.net/jami/7ourang/7-4/sh119">بخش ۱۱۹ - حکایت مناجات موسی علیه السلام که دیده یقین وی بگشایند و عدل در صورت ظلم را به وی نمایند</a></h2>
<p>گفت روزی به مناجات کلیم</p><p>کای جهاندار خداوند حکیم</p><p>بر دلم روزن حکمت بگشای</p><p>عدل در صورت ظلمم بنمای</p><p>گفت تا نور یقینت نبود</p><p>طاقت دین اینت نبود</p><p>گفت یارب بده آن نور مرا</p><p>وافکن از ضعف یقین دور مرا</p><p>گفت نزدیک فلان چشمه نشین</p><p>می نگر قدرت ما را ز کمین</p><p>موسی آنجا شد و پنهان بنشست</p><p>منتظر پای به دامان بنشست</p><p>دید کز راه سواری برسید</p><p>چون خضر رخت به سرچشمه کشید</p><p>جامه کند از تن و زد غوطه در آب</p><p>تن فرو شست و بر آمد به شتاب</p><p>جامه پوشید و ز زین خانه گرفت</p><p>ره سوی منظر و کاشانه گرفت</p><p>بر زمین ماند ازو کیسه زر</p><p>از دل سفله ز دنیا پرتر</p><p>پس ازو کودکی آمد از راه</p><p>جانب کیسه اش افتاد نگاه</p><p>از چپ و راست کسی را چو ندید</p><p>کیسه بربود و سوی خانه دوید</p><p>بعد ازان دید که نابینایی</p><p>راه چشمه به عصا پیمایی</p><p>آمد و ساخت وضویی به نیاز</p><p>بست بر یک طرف احرام نماز</p><p>ناگه آن کیسه فرامش کرده</p><p>خیرباد خرد و هش کرده</p><p>آمد و کیسه به جا باز نیافت</p><p>بهر پرسش به سوی کور شتافت</p><p>کور با وی سخنی گفت درشت</p><p>زد بر او قهرکنان تیغی و کشت</p><p>موسی آن صورت هایل چو بدید</p><p>گفت کای تختگهت عرش مجید</p><p>آن یکی کیسه پر زر برده</p><p>وین دگر ضربت خنجر خورده</p><p>کیسه آن برده بر این زخم چراست</p><p>پیش شرع و خرد این حکم خطاست</p><p>آمدش وحی که ای نکته شناس</p><p>کار ما راست نیاید به قیاس</p><p>داشت آن کودک نورس پدری</p><p>مزد را بهر کسان کارگری</p><p>در عمارتگری مرد سوار</p><p>کرد یکچند به مزدوری کار</p><p>مزد نگرفته بیفتاد و بمرد</p><p>مزد وی بود در آن کیسه که برد</p><p>کور مقتول ازین کوری پیش</p><p>ریخت خون پدر قاتل خویش</p><p>کشتش امروز پسر بهر قصاص</p><p>وز پدر روز جزا داد خلاص</p><h2><a id="poem-66080" href="https://ganjoor.net/jami/7ourang/7-4/sh120">بخش ۱۲۰ - مناجات در انتقال از نصیحت رعایا به وصیت فرزند</a></h2>
<p>ای ز تو اهل نظر تیز بصر</p><p>کارت از قاعده عدل بدر</p><p>غایت کار تو نتوان دانست</p><p>کنه اسرار تو نتوان دانست</p><p>بس که پختیم درین نکته هوس</p><p>اینقدر شد ز تو دانسته و بس</p><p>کانچه آید ز درت در همه باب</p><p>عین حکمت بود و محض صواب</p><p>وجه آن لیک معین نشود</p><p>جز به تعیین تو روشن نشود</p><p>پایه تیره دلان پست ز توست</p><p>هر کجا روشنیی هست ز توست</p><p>روشنی بخش دل جامی را</p><p>گل نشان آب و گل جامی را</p><p>زان دلش شمع منور گردان</p><p>زین دمش غالیه پرور گردان</p><p>تا ازان نور هدایت ریزد</p><p>یا ازین عطر عنایت بیزد</p><p>بر حریفان پسندیده خویش</p><p>خاصه بر مردمک دیده خویش</p><h2><a id="poem-66081" href="https://ganjoor.net/jami/7ourang/7-4/sh121">بخش ۱۲۱ - عقد سی و هشتم در وصیت فرزند ارجمند ضیاء الدین یوسف حفظه الله عما یوجب التحسر و التأسف</a></h2>
<p>ای نهال چمن جان و دلم</p><p>غنچه باغچه آب و گلم</p><p>قرة العینی و چشمم به تو تیز</p><p>چرخ را کند کن چشم ستیز</p><p>قوة الظهری و پشتم به تو راست</p><p>بختم از پشتی تو بی کم و کاست</p><p>یوسفی آمده از مصر وفا</p><p>لقبت بر سر دین تاج ضیا</p><p>سال تو پنج و درین دیر سپنج</p><p>از دو پنجاه فزون باد این پنج</p><p>زین دو پنجاه تو را هر پنجی</p><p>در هنر پنجه گشا بر گنجی</p><p>در هنر کوش که زر چیزی نیست</p><p>گنج زر پیش هنر چیزی نیست</p><p>هنری نی که دهد گنج زرت</p><p>هنری از دل و جان رنجبرت</p><p>وان هنر نیست نصیب همه کس</p><p>بهره زنده دلان آمد و بس</p><p>چون کنی در هنر آموزی روی</p><p>دلی از خوان ادب روزی جوی</p><p>فال فرخندگی از مصحف گیر</p><p>مصحفی نورفشان بر کف گیر</p><p>جوی ادیبی به قرائت کامل</p><p>لفظش از حسن ادا راحت دل</p><p>وحی را کان به تو واصل شده است</p><p>زو چنان گیر که نازل شده است</p><p>زان زلالت چو زبان تر گردد</p><p>یادگیر آنچه میسر گردد</p><p>بعد ازان پشت به عادات و رسوم</p><p>روی جهد آر به تحصیل علوم</p><p>حفظ کن مختصری در هر فن</p><p>گیر خوشبو گلی از هر گلشن</p><p>هر سبق را که نهی پیش نظر</p><p>تا ندانی ز سر آن مگذر</p><p>علم دارد طرق گوناگون</p><p>مرو از حد ضرورت بیرون</p><p>عمر کم فضل و ادب بسیار است</p><p>کسب آن کن که تو را ناچار است</p><p>در ره عشق به میزان قبول</p><p>هست ادب بی ادبی فضل فضول</p><p>پا منه جز به در استادی</p><p>از کدورات جهان آزادی</p><p>مخبر و محضر او هر دو نکو</p><p>بهتر از مخبر او محضر او</p><p>سخنش مایه ادراک شود</p><p>خلقت از صحبت او پاک شود</p><p>نه سفیهی لقبش گشته فقیه</p><p>مخبر و محضر او هر دو کریه</p><p>نفس ازو میل به جاه آموزد</p><p>طبع ازو خوی تباه اندوزد</p><p>ور کنی روی سرت خطه خط</p><p>بایدت در ره آن سیر وسط</p><p>خط که از شایبه حسن تهیست</p><p>بهره کاغذ ازو رو سیهیست</p><p>خط چنان به ز قلم راننده</p><p>که بیاساید ازو خواننده</p><p>در کف نغز خط خوب رقم</p><p>رزق را طرفه کلیدیست قلم</p><p>لیک چندان چو قلم رنج مبر</p><p>کت بجز خط نبود هیچ هنر</p><p>می نگویم سخن شعر و فنش</p><p>که خمش باد زبان از سخنش</p><p>گر شود بحر مکن لب تر ازو</p><p>ور شود کان مطلب گوهر ازو</p><p>کیسه خالی کن هر پر هنر است</p><p>میل کوری کش هر دیده ور است</p><p>رقم دل مکن این هندسه را</p><p>ره به خاطر مده این وسوسه را</p><p>دل که باشد حرم خاص خدای</p><p>حیف باشد که شود وسوسه جای</p><p>در جوانی کم بی دردی گیر</p><p>راه مردی و جوانمردی گیر</p><p>ره که باید به جوانی سپری</p><p>گر به پیری فکنی رنج بری</p><p>نیست کار تو بجز بازپسی</p><p>چون به سر منزل پیری برسی</p><p>به ره خدمت درویشان پوی</p><p>کحل بینش ز در ایشان جوی</p><p>چون تو را بخت رساند به کسی</p><p>که تو را از تو رهاند نفسی</p><p>دست در دامنش آویز و بکش</p><p>دامن از صحبت هر ناخوش و خوش</p><p>ور نه در کسوت یکتایی باش</p><p>ساکن کلبه تنهایی باش</p><p>رخت آن کلبه کن از ترس خدای</p><p>بنشین امن ز ترس دو سرای</p><p>بند بر خلق در گفت و شنود</p><p>قایل و سامع خود هم خود شو</p><h2><a id="poem-66082" href="https://ganjoor.net/jami/7ourang/7-4/sh122">بخش ۱۲۲ - حکایت امیرالمؤمنین حسن رضی الله عنه با آن جوان منزوی</a></h2>
<p>حسن آن سبط نبی سر ولی</p><p>طلعتش مطلع انوار جلی</p><p>رفت در خانه آن تازه جوان</p><p>در ره اهل دل از گرم روان</p><p>دید بر خلق خدا در بسته</p><p>وز همه خلق جدا بنشسته</p><p>گفت کام تو ز یکتایی چیست</p><p>مونس جانت به تنهایی کیست</p><p>گفت آن کس که مقیم دلم اوست</p><p>تخم دل کشته در آب و گلم اوست</p><p>من و اوییم درین تنهایی</p><p>نیست کس را به میان گنجایی</p><p>باز گفتا که درین کاشانه</p><p>مر تو را چیست متاع خانه</p><p>گفت چیزی که درین خانه مراست</p><p>ترسکاری دل از قهر خداست</p><p>گرد این خانه چو در می نگرم</p><p>غیر ازین نیست متاع دگرم</p><p>باز گفتا که دهد دور و دراز</p><p>مجلس خوش حسن بصری ساز</p><p>وعظ او پرده غفلت بدرد</p><p>کاهلی را ز جبلت ببرد</p><p>چون سوی مجلس او می نروی</p><p>تا ازو نکته حکمت شنوی</p><p>گفت ناید بجز از بی خبران</p><p>حق پرستی به حدیث دگران</p><p>ای بد آن بنده که در راه خدای</p><p>پند ناصح دهدش قوت پای</p><p>من به بیداری خود در کارم</p><p>گو مکن مرغ سحر بیدارم</p><h2><a id="poem-66083" href="https://ganjoor.net/jami/7ourang/7-4/sh123">بخش ۱۲۳ - مناجات در انتقال از وصیت فرزند به نصیحت نفس خود</a></h2>
<p>ای مراد دل تنها شدگان</p><p>مونس وحدت یکتا شدگان</p><p>مایه صحبت تو تنهایی</p><p>سایه وحدت تو یکتایی</p><p>فرخ آن کس که به تنهایی ساخت</p><p>رخش در عالم یکتایی تاخت</p><p>دیده را کحل شهود تو کشید</p><p>چون تو را دید دگر هیچ ندید</p><p>جز تو مقصود نداند کس را</p><p>بلکه موجود نخواند کس را</p><p>گر بخواهد ز درت خواهد و بس</p><p>ور بکاهد ز غمت کاهد و بس</p><p>از وصال تو بود بالش او</p><p>وز فراق تو سزد نالش او</p><p>حال جامیت نکو معلوم است</p><p>زانچه شد گفته عجب محروم است</p><p>بگشا چشم عنایت سویش</p><p>وز همه خلق بگردان رویش</p><p>تا به محرومی خود پردازد</p><p>به نصیحتگری خود سازد</p><h2><a id="poem-66084" href="https://ganjoor.net/jami/7ourang/7-4/sh124">بخش ۱۲۴ - عقد سی و نهم در نصیحت نفس خود که از همه گرفتارتر است و به نصیحت سزاوارتر</a></h2>
<p>جامی این پرده سرایی تا چند</p><p>چون جرس هرزه درایی تا چند</p><p>چند بیهوده کنی خوش نفسی</p><p>هیچ نگرفت دلت زین جرسی</p><p>ساز بشکست چه افغان است این</p><p>تار بگسست چه دستان است این</p><p>نامه عمر به توقیع رسید</p><p>نظم احوال به تقطیع کشید</p><p>تنگ شد قافیه عمر شریف</p><p>دمبدم می شودش مرگ ردیف</p><p>سر به جیبی همه شب قافیه جوی</p><p>تنت از معنی باریک چو موی</p><p>گه شوی سوی مقاصد قاصد</p><p>باشی آن را به قصاید صاید</p><p>مدح ارباب مناصب گویی</p><p>فتح ابواب مطالب جویی</p><p>گه پی ساده دلی سازی جا</p><p>بر سر لوح بیان حرف هجا</p><p>گه کنی میل غزل پردازی</p><p>عشق با طرفه غزالان بازی</p><p>گه پی مثنوی آری زیور</p><p>بر یکی وزن هزاران گوهر</p><p>گه ز ترجیع شوی بندگشای</p><p>عقل و دین را فکنی بند به پای</p><p>گاهی از بهر دلر غمخواره</p><p>سازی از نظم رباعی چاره</p><p>گاه با هم دهی از طبع بلند</p><p>قطعه قطعه ز جواهر پیوند</p><p>گه به یک بیت ز غم فرد شوی</p><p>مرهم سینه پر درد شوی</p><p>گه کنی گم به معما نامی</p><p>خواهی از گمشده نامی کامی</p><p>گاهی از مرثیه ماتم داری</p><p>وز مژه خون دمادم باری</p><p>که فلان میر و فلان شاه بمرد</p><p>ملک و میراث به بدخواه سپرد</p><p>به که داری چو نهایت نگران</p><p>ماتم خویش به مرگ دگران</p><p>بین که چون سهم اجل را قوسی</p><p>کرد گردون ز پی فردوسی</p><p>با دل شق شده چون خامه خویش</p><p>ماند سر زیر ز شهنامه خویش</p><p>ناظم گنجه نظامی که به رنج</p><p>عدد گنج رسانید به پنج</p><p>روز آخر که ازین مجلس رفت</p><p>گنج ها داده ز کف مفلس رفت</p><p>گر چه می رفت به سحر افشانی</p><p>بر فلک دبدبه خاقانی</p><p>گشت پامال حوادث دبه اش</p><p>بی صدا شد چو دبه دبدبه اش</p><p>انوری کو و دل انور او</p><p>حکمت شعر خردپرور او</p><p>کو ظهیر آن که چو خضر آب حیات</p><p>کلک او داشت روان در ظلمات</p><p>هر کمالی که سپاهانی داشت</p><p>که به کف تیغ سخنرانی داشت</p><p>شد ازین دایره دیر مسیر</p><p>آخرالامر همه نقص پذیر</p><p>گرد حرفی که رقم زد سعدی</p><p>بر رخ شاهد معنی جعدی</p><p>صرصر قهر چو شد حادثه زای</p><p>آمد آن جعد معنبر در پای</p><p>حافظ از نظم بلند آوازه</p><p>کرد آیین سخن را تازه</p><p>لیک روز و شبش از بیشه کمند</p><p>زان بلندی سوی پستی افکند</p><p>پخت از دور مه و گردش سال</p><p>میوه باغ خجندی به کمال</p><p>لیک باد اجل آن میوه پاک</p><p>ریخت در خطه تبریز به خاک</p><p>آن دو طوطی که به نوخیزیشان</p><p>بود در هند شکرریزیشان</p><p>عاقبت سخره افلاک شدند</p><p>خامشان قفس خاک شدند</p><p>گام بگشا که شگرفان رفتند</p><p>یک به یک نادره حرفان رفتند</p><p>زود برگرد چو برخواهی گشت</p><p>زین تبه حرف که فرصت بگذشت</p><p>کیست کز باغ سخنرانی رفت</p><p>که نه با داغ پشیمانی رفت</p><h2><a id="poem-66085" href="https://ganjoor.net/jami/7ourang/7-4/sh125">بخش ۱۲۵ - حکایت حکیم سنایی رحمه الله که در وقت وفات این بیت می خواند</a></h2>
<p>بازگشتم از سخن زیرا که نیست</p><p>در سخن معنی و در معنی سخن</p><p>چون سنایی شه اقلیم سخن</p><p>راقم تخته تعلیم سخن</p><p>خواست گردون که فرو شوید پاک</p><p>رقم هستیش از تخته خاک</p><p>بر سر بستر کین افکندش</p><p>همچو سایه به زمین افکندش</p><p>لب هنوزش ز سخن نابسته</p><p>داشت با خود سخنی آهسته</p><p>همدمی بر دهنش گوش نهاد</p><p>به حدیثش نظر هوش گشاد</p><p>آنچه از عالم دل تلقین داشت</p><p>بیتکی بود که مضمون این داشت</p><p>که بر اطوار سخن بگذشتم</p><p>لیک حالی ز همه برگشتم</p><p>بر دلم نیست ز هر بیش و کمی</p><p>به جز از حرف ندامت رقمی</p><p>زانکه دور است درین دیر کهن</p><p>سخن از معنی و معنی ز سخن</p><p>سخن آنجا که شود دام نمای</p><p>صید معنی نشود کام گشای</p><p>معنی آنجا که کشد دامن ناز</p><p>گفت و گو را نرسد دست نیاز</p><p>سخن آنجا که شود تنگ مجال</p><p>مرغ معنی نگشاید پر و بال</p><p>معنی آنجا که نهد پای بلند</p><p>از عبارت نتوان ساخت کمند</p><p>پایه قدر سخن چون این است</p><p>وای طبعی که سخن آیین است</p><p>لب فرو بند که خاموشی به</p><p>دل تهی کن که فراموشی به</p><h2><a id="poem-66086" href="https://ganjoor.net/jami/7ourang/7-4/sh126">بخش ۱۲۶ - مناجات در انتقال از خود به مطالعه کنندگان</a></h2>
<p>ای رهایی ده هر بیهوشی</p><p>مهر بر لب نه هر خاموشی</p><p>به هوای تو سخن کوشی ما</p><p>به تمنای تو خاموشی ما</p><p>گر تو در حرف تهی لطف شگرف</p><p>لجه ژرف شود چشمه حرف</p><p>ور بر آفاق زنی حمله بیم</p><p>قاف تا قاف شود حلقه میم</p><p>بعد توست اصل همه تنگی ها</p><p>قرب تو مایه یکرنگی ها</p><p>دل جامی که بود تنگ از تو</p><p>عندلیبیست غم آهنگ از تو</p><p>بال پروازش ازین تنگی ده</p><p>نکهتش از گل یکرنگی ده</p><p>دوز از تار فنا دلق او را</p><p>برهان از خود و از خلق او را</p><p>عیبش از بی هنران ساز نهان</p><p>وز گمان هنرش باز رهان</p><p>تا ز عیب و هنر خود آزاد</p><p>زید اندر کنف فضل تو شاد</p><h2><a id="poem-66087" href="https://ganjoor.net/jami/7ourang/7-4/sh127">بخش ۱۲۷ - عقد چهلم در التماس از مطالعه کنندگان که به نظر شفقت و نیکویی نگرند و از طریقه بدخویی و بدگویی در گذرند</a></h2>
<p>ای ز گلزار سخن یافته بوی</p><p>وز تماشای چمن تافته روی</p><p>بلبل دلشده مشتاق چمن</p><p>نکته خوان گشته ز اوراق سمن</p><p>بخرد اوراق سمن طی کرده</p><p>رو در اوراق سخن آورده</p><p>هر ورق کز سخن آنجاست رقم</p><p>نسخه صحت رنج است و الم</p><p>دیده بر دفتر جمعیت نه</p><p>الم تفرقه را صحت ده</p><p>باش با دفتر اشعار جلیس</p><p>انه خیر جلیس و انیس</p><p>دفتر شعر بود روضه روح</p><p>فاتح غنچه گلهای فتوح</p><p>هر ورق را که ز وی گردانی</p><p>گل دیگر شکفد گر دانی</p><p>خواهی آن رونق باغ تو شود</p><p>نکهتش عطر دماغ تو شود</p><p>خاطر از شوب غرض خالی کن</p><p>همت از صدق طلب عالی کن</p><p>از درون زنگ تعصب بزدای</p><p>بر خرد راه تأمل بگشای</p><p>مگذر قطره زنان همچو قلم</p><p>همچو پرگار بجا دار قدم</p><p>زن به گرد آوردی معنی رای</p><p>گرد هر نقطه و هر نکته برآی</p><p>حق معنی به طلب از هر حرف</p><p>نیک در رو به تنگ معنی ژرف</p><p>غوطه ناخورده به دریا غواص</p><p>نکند کف صدف گوهر خاص</p><p>اگر افتد ز معانیش پسند</p><p>یکی از ده به همان شو خرسند</p><p>بحر هر چند که کان گهر است</p><p>صدف او ز گهر بیشتر است</p><p>اصل معنیست منه تاوانی</p><p>در عبارت چو فتد نقصانی</p><p>پسته هر چند که سر بسته نکوست</p><p>به که مغز در بر وی پوست</p><p>عیب اگر هست کرم ورز و بپوش</p><p>ور نه بیهوده چو حاسد مخروش</p><p>عیب پوشیست ز احباب مهم</p><p>حبک الشی ء یعمی و یصم</p><p>عیبجویی هنر خود کردی</p><p>عیب نادیده یکی صد کردی</p><p>گاه بر راست کشی خط گزاف</p><p>گاه بر وزن زنی طعن زحاف</p><p>گاه بر قافیه کان معلول است</p><p>گاه بر لفظ که نامقبول است</p><p>گاه نابرده سوی معنی پی</p><p>خرده گیری ز تعصب بر وی</p><p>چون تو از نظم معانی دوری</p><p>زین قبل هر چه کنی معذوری</p><p>هرگز از دل نچکاندی خونی</p><p>بهر موزونی ناموزونی</p><p>مرغ تو قافیه آهنگ نشد</p><p>خاطرت قافیه سان تنگ نشد</p><p>پس زانو ننشستی یک شب</p><p>دیده از خواب نبستی یک شب</p><p>تا کشی گوهری از مخزن غیب</p><p>سر فکرت نکشیدی در جیب</p><p>تا دهد معنی باریکت روی</p><p>نشدی ز آتش دل حلقه چو موی</p><p>رنج این کار ندانی هرگز</p><p>فهم آن هم نتوانی هرگز</p><p>به که از کجرویت خم نزنیم</p><p>ور دو صد طعنه زنی دم نزنیم</p><h2><a id="poem-66088" href="https://ganjoor.net/jami/7ourang/7-4/sh128">بخش ۱۲۸ - حکایت شهری با روستایی که وی را به باغ خود برد</a></h2>
<p>میوه ها تازه و تر شاخ به شاخ</p><p>روزی باغ روان کرده فراخ</p><p>سیب و امرود به هم مشت زده</p><p>فندق از خرمی انگشت زده</p><p>نار پستان صنمی شاخ انار</p><p>سرکش از بوسه و آبی ز کنار</p><p>تاک ها کرده در او پر پایه</p><p>همچو عالی گهران پر مایه</p><p>نخشبی های وی از گوهر پاک</p><p>کرده یاقوت تر آویزه تاک</p><p>هر که از فخری او گفته صفات</p><p>دهنش کرده پر از حب نبات</p><p>شهری القصه چو آن باغ بدید</p><p>گاو نفسش به چراگاه رسید</p><p>می نکرد از پس و از پیش نگاه</p><p>همچو گرگی که فتد در رمه گاه</p><p>همچو بادی که ز دشت آید سخت</p><p>میوه با شاخ شکستی ز درخت</p><p>کندی آنسان ز درختی سیبی</p><p>که رساندی به درخت آسیبی</p><p>ور بر آن سیب نه دستش بودی</p><p>کردی از سنگ کلوخ امرودی</p><p>به سوی نار چو دست آوردی</p><p>حقه لعل شکست آوردی</p><p>ور یکی خوشه ز تاک افکندی</p><p>تاک را پایه به خاک افکندی</p><p>بیخودیهاش چو دهقان می دید</p><p>بر خود از غصه آن می پیچید</p><p>شهریش گفت ز من این تک و پوی</p><p>گر نه بر وفق مراد است بگوی</p><p>گفت من با تو چه گویم آخر</p><p>وز تو انصاف چه جویم آخر</p><p>نه یکی دانه به گل کاشته ای</p><p>نه نهالی ز گل افراشته ای</p><p>نه زمینی ز تو آراسته گشت</p><p>نه درختی ز تو پیراسته گشت</p><p>نشد از بیل کفت آبله دار</p><p>نشدی غرقه به خون آبله وار</p><p>آبیاریت شبی خواب نبرد</p><p>راحت خواب تو را آب نبرد</p><p>در دلت نیست جز این اندیشه</p><p>کین به خود رسته چو کوه و بیشه</p><p>کی ز رنجم شود آگه دل تو</p><p>نیست جز بی خبری حاصل تو</p><p>رنج همدرد که داند همدرد</p><p>شرح آن هست به بیدردان سرد</p><p>شهریی شد ز ره دشت به ده</p><p>تا گشاید ز دلش گشت گره</p><p>دید از ابنای دهش دهقانی</p><p>بردش از راه سوی بستانی</p><p>باغی آراسته چون باغ بهشت</p><p>بل کز آراستگی داغ بهشت</p><h2><a id="poem-66089" href="https://ganjoor.net/jami/7ourang/7-4/sh129">بخش ۱۲۹ - مناجات در انتقال به خاتمه</a></h2>
<p>ای به لطف انجمن جان آرای</p><p>تیغ مهرت چمن دل پیرای</p><p>دست جودت ز ازل نخل نشان</p><p>تا ابد بر سر ما نخل فشان</p><p>گر چه از خار ستم بینانیم</p><p>زیر نخل تو رطب چینانیم</p><p>در رطب ریزیت از نحل کرم</p><p>گر کشد خار ستم تیغ چه غم</p><p>کلک جامیت ز نخلت شاخی</p><p>ریخته تازه رطب گستاخی</p><p>نسزد زین رطب شهد آمیز</p><p>کار محرور حسد جز پرهیز</p><p>آن زمان کش رود این کلک ز دست</p><p>یابد این شاخ رطب ریز شکست</p><p>چشم دارد که به جای رطبش</p><p>شهد ریزی ز شهادت به لبش</p><p>وان نفس کش ببرد عرق حیات</p><p>تیغ ان اجل الله لآت</p><p>کنی از همت رحمت املش</p><p>ختم بر خیر کتاب اجلش</p><h2><a id="poem-66090" href="https://ganjoor.net/jami/7ourang/7-4/sh130">بخش ۱۳۰ - ختم کتاب و خاتمه خطاب</a></h2>
<p>دامت آثارک ای طرفه قلم</p><p>دام دل ها زدی از مشک رقم</p><p>واسطی نسبت و شامی اثری</p><p>تحفه شام سوی روم بری</p><p>نقد عمر است نثار قدمت</p><p>نور چشم است سواد رقمت</p><p>مرغ جان راست صریر تو صفیر</p><p>وز صفیر تو در آفاق نفیر</p><p>از کجا پرسمت ای قاصد دل</p><p>که عجب مسرعی و مستعجل</p><p>مرکب گرم عنان می رانی</p><p>خوی چکان قطره زنان می رانی</p><p>نامه نامفزا می آری</p><p>خیر مقدم ز کجا می آری</p><p>این چه نقش است که ناگاه زدی</p><p>پنجه شب به رخ ماه زدی</p><p>بافتی بر قد این حور سرشت</p><p>حله از طره حوران بهشت</p><p>این چه حور است درین حله ناز</p><p>کرده از دولت جاوید طراز</p><p>روی زیباش مه اوج شرف</p><p>زلف مشکینش «من اللیل زلف »</p><p>جبهه اش فاتحه مصحف نور</p><p>بر میانش کمر «خیرالامور»</p><p>هر دو مصراع ز وی ابرویی</p><p>قبله حاجت حاجت جویی</p><p>چشمش از کحل بصیرت روشن</p><p>نظر لطف به عشاق افکن</p><p>طره اش پرده کش شاهد دین</p><p>خال او مردمک چشم یقین</p><p>لب او مژده ده باد مسیح</p><p>در فسون خوانی هر مرده فصیح</p><p>راستی شکل قد رعنایش</p><p>صدق عکس رخ صبح آسایش</p><p>گوشش از حلقه اخلاص گران</p><p>دیده عشق به رویش نگران</p><p>خرد گام زن از دنبالش</p><p>بیخود از زمزمه خلخالش</p><p>جامی آمد چو به خلخال سخن</p><p>از دعا گوهر خلخاش کن</p><p>یا رب این غیرت حورالعین را</p><p>شاهد روضه علیین را</p><p>از دل و دیده هر دیده وری</p><p>بخش توفیق قبول نظری</p><p>خاصه آن در روش فضل دلیر</p><p>زان دلیریش شده نام دو شیر</p><p>آن یکی در ره دین شیر خدای</p><p>وان دگر پنجه به هر صید گشای</p><p>چشمش از خوش قلمان روشن کن</p><p>خالش از پاک دمان گلشن کن</p><p>از خط خوب کنش پاینده</p><p>وز دم پاک طرب زاینده</p><p>لیک در جلوه گه عزت و جاه</p><p>دارش از دست دویی پاک نگاه</p><p>اول آن خامه زن سهو نویس</p><p>به سر دوک قلم بیهده ریس</p><p>بر خط و شعر وقوف از وی دور</p><p>چشم داران حروف از وی کور</p><p>فصل و وصل کلماتش نه به جای</p><p>فصل پیش نظرش وصل نمای</p><p>گه دو بیگانه به هم پیوسته</p><p>گه دو همخانه ز هم بگسسته</p><p>نقطه هایش نه به قانون حساب</p><p>خارج از دایره صدق و صواب</p><p>خال رخساره زده بر کف پای</p><p>شده از زیور رخ پای آرای</p><p>ور به اعراب شده راهسپر</p><p>رسم خط گشته ازو زیر و زبر</p><p>گه نوشته ست کم و گاه فزون</p><p>گشته موزون ز خطش ناموزون</p><p>یا برده یکی از پنج انگشت</p><p>یا فزوده ششم انگشت به مشت</p><p>از قلم باد جدا انگشتش</p><p>بلکه انگشت قلم در مشتش</p><p>دوم آن کس که کشد گزلک تیز</p><p>بهر اصلاح نه از سهو و ستیز</p><p>بتراشد ز ورق حرف صواب</p><p>زند از کلک خطا نقش بر آب</p><p>گل کند خار به جا بنشاند</p><p>خار را خوبتر از گل داند</p><p>بادش آن گزلک خنجر کردار</p><p>قاطع دست تصرف زین کار</p><p>حسن مقطع چو بود رسم کهن</p><p>قطع کردیم بر این نکته سخن</p><p>ختم الله لنا بالحسنی</p><p>و هو مولانا نعم المولی</p>
</body></html>