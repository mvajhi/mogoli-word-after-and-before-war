<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79313" href="https://ganjoor.net/jami/divanj/fateha-shabab/ghazal-jf/sh848">شمارهٔ ۸۴۸</a></h2>
<p>آن که بالای تو را افراخته</p><p>بهر جان من بلایی ساخته</p><p>دست قدرت جمله اسباب جمال</p><p>جمع کرده شکل تو پرداخته</p><p>سیل جانها می رود در کوی تو</p><p>بس که جان عاشقان بگداخته</p><p>هر که دیده لطف چوگان بازیت</p><p>جای گول آنها سر خود باخته</p><p>می گریزم من دو اسبه وز عقب</p><p>می رسد خیل خیالت تاخته</p><p>گوهر دریای راز است اشک من</p><p>موج عشقش بر کنار انداخته</p><p>کم شناسی قدر جا می را ز هیچ</p><p>کس به از تو قدر او نشناخته</p><h2><a id="poem-79314" href="https://ganjoor.net/jami/divanj/fateha-shabab/ghazal-jf/sh849">شمارهٔ ۸۴۹</a></h2>
<p>ای خطت نقشی ز نو انگیخته</p><p>مشک تر پیرامن گل ریخته</p><p>با خیال لعل رنگ آمیز تو</p><p>آب چشم ما به خون آمیخته</p><p>دارم از زلف تو صد پاره دلی</p><p>هر یک از مویی دگر آویخته</p><p>آهوان دیده فریب چشم تو</p><p>هر کدام از گوشه ای بگریخته</p><p>چشم من هر شب به جست و جوی دل</p><p>خاک کویت را به مژگان بیخته</p><p>تا سر زلف تو از کف داده ام</p><p>رشته جان از تنم بگسیخته</p><p>جامی از وصف میانت قاصر است</p><p>گر چه هر دم صد خیال انگیخته</p><h2><a id="poem-79315" href="https://ganjoor.net/jami/divanj/fateha-shabab/ghazal-jf/sh850">شمارهٔ ۸۵۰</a></h2>
<p>رسید از ره آن شاه خوبان پیاده</p><p>قبا چست کرده کله کج نهاده</p><p>پی قتل عشاق ز ابرو و غمزه</p><p>کمانی کشیده خدنگی گشاده</p><p>ز روی زمین چون قدم برگرفته</p><p>جهانی به خدمت زمین بوسه داده</p><p>سرشکم که هرگز ستادن نداند</p><p>چو با خاک پایش رسیده ستاده</p><p>پری و آدمی قاصرند از جمالش</p><p>همانا که از ماه و خورشید زاده</p><p>سگ آستان نیازم که دارم</p><p>به گردن ز طوق وفایش قلاده</p><p>مزن بهر بیگانگان فال عشقش</p><p>که این قرعه بر نام جامی فتاده</p><h2><a id="poem-79316" href="https://ganjoor.net/jami/divanj/fateha-shabab/ghazal-jf/sh851">شمارهٔ ۸۵۱</a></h2>
<p>منم ز مهر تو شبها به فکر ماه فتاده</p><p>نشسته اشک فشان چشم بر ستاره نهاده</p><p>ز هر چه غیر تو در کنج عزلتیم نشسته</p><p>به هر چه حکم تو بر پای خدمتیم ستاده</p><p>سگ توام به کمند جفا نوازش من کن</p><p>چو نیست بخت که سازی مشرفم به قلاده</p><p>دلا مبند بر مرهم شکاف های خدنگش</p><p>که بر تو آن همه درهای رحمت است گشاده</p><p>تو خواه رسم وفا گیر و خواه راه جفا رو</p><p>منم عنان ارادت به دست حکم تو داده</p><p>ز باده چهره برافروختی و مستم ازین می</p><p>که آب و رنگ تو بینم بسی ز باده زیاده</p><p>خوش آن زمان که تو رانی عنان فکنده و جامی</p><p>به صد نیاز دود پیش توسن تو پیاده</p><h2><a id="poem-79317" href="https://ganjoor.net/jami/divanj/fateha-shabab/ghazal-jf/sh852">شمارهٔ ۸۵۲</a></h2>
<p>زهی رویت ز هر رویی نموده</p><p>به جز روی تو خود رویی نبوده</p><p>نموده روی خویش از حسن خوبان</p><p>دل عشاق بی سامان ربوده</p><p>فروغ روی تو عالم بگیرد</p><p>ز زلفت گر شود تاری گشوده</p><p>نداند سر عشقت کس به از تو</p><p>که هم خود گفته ای هم خود شنوده</p><p>اگر ماند همه اعیان عالم</p><p>به خلوتخانه وحدت غنوده</p><p>وگر نقش همه ذرات عالم</p><p>شود ز آیینه هستی نموده</p><p>نگردد قدس ذات لایزالت</p><p>ازان یک کاسته زین یک فزوده</p><p>ثنای ذات تو جامی چه داند</p><p>چه گوید ناستوده از ستوده</p><h2><a id="poem-79318" href="https://ganjoor.net/jami/divanj/fateha-shabab/ghazal-jf/sh853">شمارهٔ ۸۵۳</a></h2>
<p>آن شیخ چه دیده ست که در خانه خزیده</p><p>با خویشتن آمیخته وز خلق بریده</p><p>هر تار تعلق که بریده ست ز اغیار</p><p>چون کرم بریشم همه بر خویش تنیده</p><p>خود خلق و تمنا کند از خلق رهایی</p><p>از خلق کسی چون رهد از خود نرهیده</p><p>یک بار به گردی نرسید از ره مردی</p><p>زنهار گمانش نبری مرد رسیده</p><p>از کعبه و از کعبه روان دم زند اما</p><p>زان قافله بانگ جرسی هم نشنیده</p><p>از کسب معارف شده مشعوف ز خارف</p><p>درهای ثمین داده و خر مهره خریده</p><p>جامی صفت جام می عشق مپرسش</p><p>کان جام ندیده ست و زان می نچشیده</p><h2><a id="poem-79319" href="https://ganjoor.net/jami/divanj/fateha-shabab/ghazal-jf/sh854">شمارهٔ ۸۵۴</a></h2>
<p>مرا دلی ست به صد گونه درد پرورده</p><p>که رفت جان و جهانم وداع ناکرده</p><p>ز من گذشت تغافل کنان نمی دانم</p><p>که طبع نازکش از من چرا شد آزرده</p><p>ز پا فکند مرا هجر او مباد آن روز</p><p>که رو به مرد کند این بلای صد مرده</p><p>بود به دیده مردم چو مردم دیده</p><p>چه عیب از آنکه شد از تاب خور سیه چرده</p><p>برون فتاد دل از پرده شکیب و هنوز</p><p>زمانه تا چه برون آرد از پس پرده</p><p>مقلدان چه شناسند داغ هجران را</p><p>خبر ز شعله آتش ندارد افسرده</p><p>دریغ و درد که جامی به خشکسال فراق</p><p>ز پا فتاد بر از کشت وصل ناخورده</p><h2><a id="poem-79320" href="https://ganjoor.net/jami/divanj/fateha-shabab/ghazal-jf/sh855">شمارهٔ ۸۵۵</a></h2>
<p>میفکن به روز دگر قتل بنده</p><p>که روز دگر را که مرده که زنده</p><p>بود حق بنده ز تیغ تو زخمی</p><p>خدا را مکن ظلم در حق بنده</p><p>نبودم پسندیده صحبت تو</p><p>به دیداری از دور کردم بسنده</p><p>ز چاک گریبان تن نازک تو</p><p>مرا چاک در دامن جان فکنده</p><p>دل سخت چون سنگ شیرین چه آگه</p><p>ز جانی که فرهاد در کوه کنده</p><p>من ابر بهارم تو گلبرگ خندان</p><p>مرا کار گریه تو را خوی خنده</p><p>چه دوزی به هم دلق صد پاره جامی</p><p>نیابی دل زنده از دلق ژنده</p><h2><a id="poem-79321" href="https://ganjoor.net/jami/divanj/fateha-shabab/ghazal-jf/sh856">شمارهٔ ۸۵۶</a></h2>
<p>ای گشته دلم هزار باره</p><p>از تیغ غمت هزار پاره</p><p>من غرقه میان خون ز گریه</p><p>خوش خنده زنان تو از کناره</p><p>نزدیک به مردنم ز شوقت</p><p>بگذار ز دور یک نظاره</p><p>جز تیغ تو نیست چاره ما</p><p>باز آ که به دست توست چاره</p><p>در کوی تو هر کسی به کاری ست</p><p>ما هیچ کسیم و هیچ کاره</p><p>پیش سم توسنت نهم سر</p><p>هر جا به سرم رسی سواره</p><p>گریان بگذشتم از دیارت</p><p>شد منزل ماه پر ستاره</p><p>از بهر جفا کشیدن تو</p><p>خواهم چو دلت تنی ز خاره</p><p>کرد از در نظم خویش جامی</p><p>در گوش زمانه گوشواره</p><h2><a id="poem-79322" href="https://ganjoor.net/jami/divanj/fateha-shabab/ghazal-jf/sh857">شمارهٔ ۸۵۷</a></h2>
<p>آن شوخ رسید اینک و خلقی به نظاره</p><p>چون نیست مرا طاقت نظاره چه چاره</p><p>هر کس به سر راه رود بهر تماشا</p><p>مسکین من حیران کنم از راه کناره</p><p>خواهم که دوم پیش عنانش چو غلامان</p><p>هر جا که رسد پیش من آن ماه سواره</p><p>چو ماتمیان چند کنم نوحه در آن کوی</p><p>رخساره خراشیده و پیراهن پاره</p><p>بی خوابی ما را اگر آن شوخ نداند</p><p>ای کاش بپرسی شبی از ماه و ستاره</p><p>خواهم که به یک زخم ازو کشته نگردم</p><p>باشد که چشم لذت تیغش دو سه باره</p><p>نگرفت در آن سنگ دل افسانه جامی</p><p>هر چند که خون می شود از وی دل خاره</p><h2><a id="poem-79323" href="https://ganjoor.net/jami/divanj/fateha-shabab/ghazal-jf/sh858">شمارهٔ ۸۵۸</a></h2>
<p>گوید نگار من چو ز هجران کنم گله</p><p>ان تات ماشیا انا آتیک هروله</p><p>وان دم که رو نهم به ره جست و جوی او</p><p>بر پای سعی من نهد از زلف سلسله</p><p>ور سر به جیب صبر کشم گویدم به ناز</p><p>چون می دهد دلت که مرا می کنی یله</p><p>یارب چه موجب است که آن شاه دلنواز</p><p>با بیدلی چو من کند اینسان معامله</p><p>طی کن بساط کون که این کعبه مراد</p><p>باشد ورای کون و مکان چند مرحله</p><p>حق را به حق شناس نه از حجت و قیاس</p><p>خورشید را چه حاجت شمع است و مشعله</p><p>فیضی که جامی از دو سه پیمانه درد یافت</p><p>مشکل که شیخ شهر بیابد به صد چله</p><h2><a id="poem-79324" href="https://ganjoor.net/jami/divanj/fateha-shabab/ghazal-jf/sh859">شمارهٔ ۸۵۹</a></h2>
<p>ساقی بیا که دارد اکنون به کف پیاله</p><p>بر طرف باغ نرگس بر روی دشت لاله</p><p>از جام لاله میگون گشته ست غنچه را لب</p><p>یا خود به زخم دندان در خون گرفته ژاله</p><p>هر دم ز دفتر گل خواند به باغ بلبل</p><p>حرفی که شرح دادن نتوان به صد رساله</p><p>با دختر رز از سر، بستیم تازه عقدی</p><p>محصول عقل و دانش کردیم در قباله</p><p>نی من به خود فتادم در کوی عشق و مستی</p><p>از قسمت ازل شد این دولتم حواله</p><p>مه می کند تنزل بعد از چهارده لیک</p><p>هر لحظه در ترقی ست آن ماه هژده ساله</p><p>عالی ست قصر عشرت آن شاه عاشقان را</p><p>جامی بلندتر کن آهنگ آه و ناله</p><h2><a id="poem-79325" href="https://ganjoor.net/jami/divanj/fateha-shabab/ghazal-jf/sh860">شمارهٔ ۸۶۰</a></h2>
<p>گر بنالم ز دل خاره برآید ناله</p><p>ور بگریم ز گل تیره بروید لاله</p><p>گشته دنبال سفر کرده سواری ست روان</p><p>اشک سرخم که بدین گونه کشد دنباله</p><p>آنچه در وصله نشیند به غم عشق مرا</p><p>نیست غیر از دلی آن نیز به صد پرکاله</p><p>جان ستد نسیه که یک بوسه بها خواهم داد</p><p>کی بود کی که رسد نسیه ما را حاله</p><p>خوردم از خال لب او به تخیل بوسی</p><p>زد ز شیرینی آن بوسه لبم تبخاله</p><p>گر زند با لب آن غنچه دهن لاف ز لطف</p><p>دهن غنچه کند پاره به دندان ژاله</p><p>چارده ساله مهی پنجه جامی برتافت</p><p>کرد بیرون ز کفش حاصل پنجه ساله</p><h2><a id="poem-79326" href="https://ganjoor.net/jami/divanj/fateha-shabab/ghazal-jf/sh861">شمارهٔ ۸۶۱</a></h2>
<p>خوشا می از کف آن ماه چارده ساله</p><p>که بهر نقل دهد بوسه ای ز دنباله</p><p>رسیده غره شوال و ماه روزه گذشت</p><p>بیار می که همین بود توبه را حاله</p><p>پیاله گیر و ز آلایش گناه مترس</p><p>که برد طاعت یک ماهه جرم یکساله</p><p>مراست آتش تب در جگر نمی دانم</p><p>تو را به گرد لب از بهر چیست تبخاله</p><p>به هوش باش که راه بسی مجرد زد</p><p>عروس دهر که مکاره ای ست محتاله</p><p>به لاف ناخلفان زمانه غره مشو</p><p>مرو چو سامری از ره به بانگ گوساله</p><p>چو دل به عشوه شاهد کشد تو را جامی</p><p>مکش ملال ز غنج و دلال دلاله</p><h2><a id="poem-79327" href="https://ganjoor.net/jami/divanj/fateha-shabab/ghazal-jf/sh862">شمارهٔ ۸۶۲</a></h2>
<p>سلام الله ما ناحت حمامه</p><p>لفقد الالف او جادت غمامه</p><p>علی اکناف واد فیه حلت</p><p>سعاد بالسعادة والسلامه</p><p>اگر در نامه درد دل نویسم</p><p>شود گلگون ز آب دیده نامه</p><p>وگر با خامه سوز سینه گویم</p><p>علم بیرون زند آتش ز خامه</p><p>همه عالم به طعن عشقبازی</p><p>زبان بگشاده بر من خاصه عامه</p><p>نیاید قصه دوری به پایان</p><p>ولو قلنا الی یوم القیامه</p><p>پشیمان شد ز لاف عشق جامی</p><p>ولکن لیس تجدید الندامه</p><h2><a id="poem-79328" href="https://ganjoor.net/jami/divanj/fateha-shabab/ghazal-jf/sh863">شمارهٔ ۸۶۳</a></h2>
<p>قبول خاص طلب چند بهر خاطر عامه</p><p>به زرق و حیله کشی بار طیلسان و عمامه</p><p>بنوش جام مروق بسوز جامه ازرق</p><p>که خاص طالب جام است و عام عاشق جامه</p><p>همای طارم قدسی ز همت تو نشاید</p><p>که میل افسر هدهد کنی و طوق حمامه</p><p>به چشم نقص مبین نقش کارخانه هستی</p><p>نظر به گردش پرگار دار و جنبش خامه</p><p>ز عرض قصه ما طول یافت نامه قاصد</p><p>خوش آنکه طی شود این طول و عرض قاصد نامه</p><p>فروغ روی تو تابان بود ز جعد مسلسل</p><p>کضؤ لامع برق یلوح خلف غمامه</p><p>ز آتش دل جامی علم به چرخ کشیدی</p><p>لقد نصبت لسر الهوی علیه علامه</p><h2><a id="poem-79329" href="https://ganjoor.net/jami/divanj/fateha-shabab/ghazal-jf/sh864">شمارهٔ ۸۶۴</a></h2>
<p>تعالی الله زهی شاه یگانه</p><p>زهی حسن و جمال جاودانه</p><p>درین بتخانه هر نقشی که بینم</p><p>تویی مقصود ما دیگر بهانه</p><p>نبیند چشم عارف عارض و خال</p><p>نجوید مرغ قدسی آب و دانه</p><p>اگر خوانی ز عشقم داستانی</p><p>نخوانی عشق مجنون جز فسانه</p><p>مجو اسرار عشق از شیخ خلوت</p><p>چه داند نطق طوطی مرغ خانه</p><p>میانت را چنان خواهم در آغوش</p><p>که مویی هم نگنجد در میانه</p><p>گذر کن بر سر جامی که دارد</p><p>سر خدمت به خاک آستانه</p><h2><a id="poem-79330" href="https://ganjoor.net/jami/divanj/fateha-shabab/ghazal-jf/sh865">شمارهٔ ۸۶۵</a></h2>
<p>مغنی به آواز چنگ و چغانه</p><p>چه خوش گفت وقت صبوح این ترانه</p><p>که ای خواجه برخیز کانفاس عمرت</p><p>بود مایه دولت جاودانه</p><p>درین بزمگه چند غافل نشینی</p><p>ز صوت اغانی و جام مغانه</p><p>مباش از می لعل غافل زمانی</p><p>که پیداست پایان کار زمانه</p><p>غنیمت شمر روز عشرت که داند</p><p>که روزی دگر زنده باشیم یا نه</p><p>به هر خانه کز دوست یابم نشانی</p><p>نتابم سر خدمت از آستانه</p><p>به کعبه مرو جامی از خانه خود</p><p>که خالی نباشد ازو هیچ خانه</p><h2><a id="poem-79331" href="https://ganjoor.net/jami/divanj/fateha-shabab/ghazal-jf/sh866">شمارهٔ ۸۶۶</a></h2>
<p>منم امروز و اشک دانه دانه</p><p>که رفت از چشمم آن در یگانه</p><p>نجوید دل به جز آن عارض و خال</p><p>ندارد چاره مرغ از آب و دانه</p><p>ز بس افسانه عشق تو خواندم</p><p>میان عاشقان گشتم فسانه</p><p>سرود عشق هم با عاشقان گوی</p><p>چه داند زاهد خشک این ترانه</p><p>اگر چه سرو را بالا بلند است</p><p>نماید پیش قد او میانه</p><p>مگو آن شوخ را طفل است و نادان</p><p>که داند بهر بوسی صد بهانه</p><p>حدیث بوسه تا کی جامی این بس</p><p>که می بوسی به خدمت آستانه</p><h2><a id="poem-79332" href="https://ganjoor.net/jami/divanj/fateha-shabab/ghazal-jf/sh867">شمارهٔ ۸۶۷</a></h2>
<p>شدم ز مدرسه و خانقاه بیگانه</p><p>سر نیاز من و آستان میخانه</p><p>صدای ذکر ریایی نمی دهد ذوقی</p><p>خوشا نوای نی و نعره های مستانه</p><p>ز شیخ شهر چه می پرسی و محاسن او</p><p>که شرح آن نتواند به صد زبان شانه</p><p>کجاست ساقی پیمان شکن که بفروشیم</p><p>متاع توبه و تقوا به یک دو پیمانه</p><p>ز عشق گوی که افسانه ای ازین خوشتر</p><p>نگفته اند درین گنبد پر افسانه</p><p>بسوز بال و پر سعی تا بیاسیایی</p><p>به پای شمع دل افروز خود چو پروانه</p><p>ز تن پرست مجو سر اهل دل جامی</p><p>که نیست هر صدفی جای در یکدانه</p><h2><a id="poem-79333" href="https://ganjoor.net/jami/divanj/fateha-shabab/ghazal-jf/sh868">شمارهٔ ۸۶۸</a></h2>
<p>گهی بوسم به مستی پای خم گه دست پیمانه</p><p>کنم دریوزه فیض از بزرگ و خرد میخانه</p><p>به کوی زهدم ای ناصح مخوان از مجلس مستان</p><p>به کف یک دانه نقلم بهتر از تسبیح صد دانه</p><p>ز گفت و گوی عشق ما برفت از یاد دوران را</p><p>مقالات گل و بلبل حدیث شمع و پروانه</p><p>چه سازم با تو تازه آشنایی های دیرین را</p><p>چو دارد قدر بیش از آشنا پیش تو بیگانه</p><p>چو تو سنگم زنی من ناسزا گویم رقیبان را</p><p>نجوید جز پی دشنام طفل آزار دیوانه</p><p>چو آراید تو را مشاطه در هر حلقه زلفت</p><p>هزاران رشته جان بگسلد ز آمد شد شانه</p><p>چه باشد کار مردان عشق پس مردانه جان دادن</p><p>گرفتی کار مردان پیش جامی باش مردانه</p><h2><a id="poem-79334" href="https://ganjoor.net/jami/divanj/fateha-shabab/ghazal-jf/sh869">شمارهٔ ۸۶۹</a></h2>
<p>آیینه باش و عکس رخش بین در آینه</p><p>مشنو خبر که نیست خبر چون معاینه</p><p>گفتم توان جمال تو دیدن به عشوه گفت</p><p>گر صاف دل چو آینه باشی هرآینه</p><p>ذرات کون آینه‌های جمال اوست</p><p>نقشی دگر نموده رخش در هر آینه</p><p>صوفی تو خرقه‌پوشی و ما رند جرعه‌نوش</p><p>ما بیننا و بینک الا مباینه</p><p>جامی چو در تلاطم بحر قدم فتاد</p><p>فارغ شد از تموج احداث کاینه</p><h2><a id="poem-79335" href="https://ganjoor.net/jami/divanj/fateha-shabab/ghazal-jf/sh870">شمارهٔ ۸۷۰</a></h2>
<p>باری دگرم کش به جفا داغ به سینه</p><p>تا مرهم پیشینه شود داغ پسینه</p><p>هیهات که شایسته غم های تو گردد</p><p>تا دل نشود پاک ز غل سینه ز کینه</p><p>پیش آ که به بر گیرمت ار طالب عشقی</p><p>کین درد سرایت کند از سینه به سینه</p><p>گنجی ست دل من که ز پیکان تو دارد</p><p>صد گوهر سیراب به هر کنج دفینه</p><p>دل جای غم توست نگه دارش از اغیار</p><p>شرط است ز شاهان جهان پاس خزینه</p><p>جانم سوی تن ز آرزوی خال تو آمد</p><p>چون مرغ که آید به زمین از پی چینه</p><p>تا یار کند میل غزل های تو جامی</p><p>از خون جگر رنگ کن اوراق سفینه</p><h2><a id="poem-79336" href="https://ganjoor.net/jami/divanj/fateha-shabab/ghazal-jf/sh871">شمارهٔ ۸۷۱</a></h2>
<p>رسید یار طریق جفا رها کرده</p><p>گره ز ابرو و برقع ز روی وا کرده</p><p>نموده همچو گل از غنچه پیرهن ز قبا</p><p>هزار پیرهن صبر را قبا کرده</p><p>فشانده رشحه خوی از رخ و غبار از زلف</p><p>شمیم سنبل و گل همره صبا کرده</p><p>کشیده خط خطا بر من و نیارم برد</p><p>گمان که رای صوابش درین خطا کرده</p><p>ولی ز لطف عمیمش امید می دارم</p><p>که خط عفو کشد بر خطای ناکرده</p><p>صفای مشرب آن چشمه زلال نگر</p><p>که صد کدورت ما دیده و صفا کرده</p><p>نکرد توبه ز عشق تو جامی آخر عمر</p><p>چه جای توبه ز کاری که عمرها کرده</p><h2><a id="poem-79337" href="https://ganjoor.net/jami/divanj/fateha-shabab/ghazal-jf/sh872">شمارهٔ ۸۷۲</a></h2>
<p>رسید ترک من از تاب می عرق کرده</p><p>شکسته طرف کله جیب جامه شق کرده</p><p>صفای سینه اش از چاک پیرهن چون صبح</p><p>هزار دلشده را اشک چون شفق کرده</p><p>به اتفاق جهانی گذشته از دل و دین</p><p>به هر کجا گذری کیف ما اتفق کرده</p><p>برای باده و نقلش صبا به صحن چمن</p><p>ز لاله کاسه نهاده ز گل طبق کرده</p><p>نثار او همه جانها کم است و او ز کرم</p><p>قناعت از من بیدل به یک رمق کرده</p><p>ز شرح دل ورقی بیش نیست چهره زرد</p><p>که خامه مژه تحریر آن ورق کرده</p><p>اگر چه منکر می بود سابقا جامی</p><p>کنون تلافی انکار ماسبق کرده</p><h2><a id="poem-79338" href="https://ganjoor.net/jami/divanj/fateha-shabab/ghazal-jf/sh873">شمارهٔ ۸۷۳</a></h2>
<p>منم چو صبح ز شوق تو جامه شق کرده</p><p>ز مهر عارض تو اشک چون شفق کرده</p><p>ز لطف خویش به هر جا گشاده گل ورقی</p><p>به خط سبز رخت نسخ آن ورق کرده</p><p>به صحن باغ گذر کانچه داشت غنچه گره</p><p>گل از برای نثار تو بر طبق کرده</p><p>نشسته بر رخ گل شبنم است یا ز نسیم</p><p>شنیده نکهت تو وز حیا عرق کرده</p><p>گل از چه خلعت خوبی به تازگی پوشید</p><p>به چشم خلق جمال تواش خلق کرده</p><p>ز هستیم رمقی مانده است کی باشد</p><p>هجوم عشق تو تاراج آن رمق کرده</p><p>حدیث عشق ز جامی شنو که شام و سحر</p><p>به کنج مدرسه تحقیق این سبق کرده</p><h2><a id="poem-79339" href="https://ganjoor.net/jami/divanj/fateha-shabab/ghazal-jf/sh874">شمارهٔ ۸۷۴</a></h2>
<p>رخت که همچو گل از تاب می عرق کرده</p><p>هزار جامه جان را چو غنچه شق کرده</p><p>ز لطف تو ورقی خوانده عندلیب به باغ</p><p>نسیم دفتر گل را ورق ورق کرده</p><p>حق است بر تو مرا بوسه ای بود هرگز</p><p>که بینمت ز لب خود ادای حق کرده</p><p>به درس عشق دلم زان گرفت بر همه سبق</p><p>که عمر در سر تکرار این سبق کرده</p><p>تو را چه بهره رساند ز حق چو واعظ شهر</p><p>دقیقه ای که بیان کرده بهر دق کرده</p><p>ز عکس مهر رخت سرخروییم این بس</p><p>که آب چشم مرا سرخ چون شفق کرده</p><p>به نزل خامه جامی که کاغذش طبق است</p><p>دهان گشای که بهر تو بر طبق کرده</p><h2><a id="poem-79340" href="https://ganjoor.net/jami/divanj/fateha-shabab/ghazal-jf/sh875">شمارهٔ ۸۷۵</a></h2>
<p>منم اکنون به سر کوی وفا خاک شده</p><p>هر چه جز عشق تو ز آلایش آن پاک شده</p><p>مرهم ریش کسانی و ازین درد مرا</p><p>سینه مجروح و دل افگار و جگر چاک شده</p><p>تند مخرام و ببین هر طرفی شیفته ای</p><p>فتنه بر شیوه آن قامت چالاک شده</p><p>منکر عشق مشو خواجه که بدنامی عشق</p><p>همه زین هرزه روی چند هوسناک شده</p><p>شعله در خوشه پروین زده و خرمن ماه</p><p>شرری کز دل گرمم سوی افلاک شده</p><p>چشم مست تو که می داشت به مردم نظری</p><p>دور ما آمده خونخواره و بی باک شده</p><p>هم عنان با دگرانی تو و مسکین جامی</p><p>مانده از دور دلی بسته فتراک شده</p><h2><a id="poem-79341" href="https://ganjoor.net/jami/divanj/fateha-shabab/ghazal-jf/sh876">شمارهٔ ۸۷۶</a></h2>
<p>یا رب این منشور اقبال از کجا واصل شده</p><p>کز وصولش کار مشتاقان به کام دل شده</p><p>یارب این دیباچه آمال نقش کلک کیست</p><p>کانچه محصول مرادات است ازان حاصل شده</p><p>پایدار است از مسلسل خطش ایام حیات</p><p>گویی آن زنجیر پای عمر مستعجل شده</p><p>نامه فتح است نی نی آیت معجز نشان</p><p>ز آسمان بهر نجات خاکیان نازل شده</p><p>حاصل فحوای آیت آنکه از دیوان فضل</p><p>نصرتی کامل نصیب خسرو عادل شده</p><p>شاه ابوالغازی که هر جا قاف تا قاف جهان</p><p>فتنه روی آورده تیغش پیش آن حایل شده</p><p>نوک رمح او روان بگشاده هر جا نکته ای</p><p>در دل دشمن ز اسرار اجل مشکل شده</p><p>ظلم گو چون سایه بنشین در تگ چاه عدم</p><p>کافتاب عدل او آفاق را شامل شده</p><p>جامی از بهر مدیح او زبان بگشاده است</p><p>بارها و آخر به عجز خویشتن قایل شده</p><h2><a id="poem-79342" href="https://ganjoor.net/jami/divanj/fateha-shabab/ghazal-jf/sh877">شمارهٔ ۸۷۷</a></h2>
<p>تا بسته ای به طره عنبرفشان گره</p><p>عشاق را فتاده به رگهای جان گره</p><p>می کرد شانه شرح جمال تو مو به مو</p><p>ناگه فکند زلف تواش بر زبان گره</p><p>ساقی ز جام لعل تو یک نکته گفت دوش</p><p>در حلق شیشه شد می چون ارغوان گره</p><p>خواهد فریب مرغ چمن باغبان که زد</p><p>جعد بنفشه بر طرف بوستان گره</p><p>ما خون گشاده بهر شکرخنده اش ز چشم</p><p>واو خوش به رغم ما زده بر ابروان گره</p><p>تاب گره نیاورد از لطف آن میان</p><p>مفکن خدای را ز کمر بر میان گره</p><p>تا دید جامی آن گره زلف بر عذار</p><p>صد آرزوست در دل مسکین ازان گره</p><h2><a id="poem-79343" href="https://ganjoor.net/jami/divanj/fateha-shabab/ghazal-jf/sh878">شمارهٔ ۸۷۸</a></h2>
<p>ای سر زلف تو گره بر گره</p><p>در دل ما صد گره از هر گره</p><p>کار فرو بسته ما را بود</p><p>با سر زلف تو برابر گره</p><p>قد من و رشته جان از غمت</p><p>هست یکی حلقه و دیگر گره</p><p>می نهد از عارض و زلفت صبا</p><p>بر سمن از غالیه تر گره</p><p>طره شمشاد بود کالت</p><p>بسته به بالای صنوبر گره</p><p>آن نه حباب است که بی لعل تو</p><p>باده شود در دل ساغر گره</p><p>گفته جامی ز سر زلف تو</p><p>رشته سحر است سراسر گره</p><h2><a id="poem-79344" href="https://ganjoor.net/jami/divanj/fateha-shabab/ghazal-jf/sh879">شمارهٔ ۸۷۹</a></h2>
<p>ای طره تو خم خم و گیسو گره گره</p><p>وز جعد پیچ پیچ تو هر مو گره گره</p><p>خواهی ز پهلوی تو گشاید دلم ز بند</p><p>بند قبا گشای ز پهلو گره گره</p><p>آن زلف را به مشک چه نسبت کزین متاع</p><p>در چین به باد می دهد آهو گره گره</p><p>شد عمرها که همچو صنوبر بود مرا</p><p>در دل ز شوق آن قد دلجو گره گره</p><p>چشمت به عشوه زد به رگ جان گره بلی</p><p>بندد به رشته مردم جادو گره گره</p><p>زلف تو بر عذار تو گویی فتاده است</p><p>جعد بنفشه بر گل خودرو گره گره</p><p>از گریه شبانه جامی نشانه ای ست</p><p>خون های بسته بر مژه او گره گره</p><h2><a id="poem-79345" href="https://ganjoor.net/jami/divanj/fateha-shabab/ghazal-jf/sh880">شمارهٔ ۸۸۰</a></h2>
<p>باز آی و مرهمی به دل ریش خسته نه</p><p>چشمی بدین دو دیده در خون نشسته نه</p><p>پشتم شکست هجر تو گر بار می نهی</p><p>باری به قدر طاقت پشت شکسته نه</p><p>چون دل نمی دهد ز غمت گر دگر غمی ست</p><p>آن هم بیار و بر دل از غم نرسته نه</p><p>بگسست دل زمام صبوری به پای او</p><p>از زلف خویش یک دو سه تاری گسسته نه</p><p>جان کز غمت گریخت به آن طره اش سپار</p><p>بندی بر این شکاری از دام رسته نه</p><p>خون بست بر رخم جگر ار میهمان شوی</p><p>پیش سگانت طعمه جگرهای بسته نه</p><p>جامی ز دست داد دل و دین تو را که گفت</p><p>بر طرف گل ز سنبل سیراب دست نه</p><h2><a id="poem-79346" href="https://ganjoor.net/jami/divanj/fateha-shabab/ghazal-jf/sh881">شمارهٔ ۸۸۱</a></h2>
<p>بر برگ گل رقم ز خط عنبرین منه</p><p>بر گرد ماه دایره از مشک چین منه</p><p>چون می کنی خرام مکش زلف زیر پای</p><p>دام فریب در ره مردان دین منه</p><p>حیف است بر زمین کف پایت خدای را</p><p>چشم مرا گذاشته پا بر زمین منه</p><p>گفتی به جان کس ننهم داغ بعد ازین</p><p>بر عاشقان سوخته داغی چنین منه</p><p>بر من به یک دو زخم جفا مرحمت مکن</p><p>من زنده ام هنوز ز کف تیغ کین منه</p><p>ارباب عشق را چو ستایی مرا لقب</p><p>جز بنده کمین و سگ کمترین منه</p><p>جامی گه سجود رهش بی ادب مباش</p><p>هر جا نشان پای وی آنجا جبین منه</p><h2><a id="poem-79347" href="https://ganjoor.net/jami/divanj/fateha-shabab/ghazal-jf/sh882">شمارهٔ ۸۸۲</a></h2>
<p>هر کس که نیست زنده به عشق تو مرده به</p><p>خود مرده پیش زنده دلان از فسرده به</p><p>هر کس نهال شوق تو در باغ جان نکشت</p><p>از نخل آرزو بر دولت نخورده به</p><p>چون چرخ سفله می دهد اندر نواله زهر</p><p>دست هوس به خوان نوالش نبرده به</p><p>ای شیخ سبحه را مشمر شرط راه فقر</p><p>کان رشته از قبیل علایق شمرده به</p><p>زاهد که عیب باده فشاران همی کند</p><p>در تنگنای توبه و تقوا فشرده به</p><p>خوش قایدی ست عشق به کف کفایتش</p><p>یکبارگی زمام ارادت سپرده به</p><p>جامی خیال خال و خط نیکوان مبند</p><p>کین نقشها ز صفحه خاطر سترده به</p><h2><a id="poem-79348" href="https://ganjoor.net/jami/divanj/fateha-shabab/ghazal-jf/sh883">شمارهٔ ۸۸۳</a></h2>
<p>ساقیا صاف می عیش به خودکامان ده</p><p>دردی درد به خون جگر آشامان ده</p><p>هر که دردی نکشد گر چه سر خاصان است</p><p>بکش افسار و سرش در گله عامان ده</p><p>مشرب دردکشی نیست نکونامان را</p><p>مطربا خیز و صلا در صف بدنامان ده</p><p>زاهدان ز آتش ما سوختگان محرومند</p><p>شرری یا رب ازین شعله به آن خامان ده</p><p>چون ز شوق تو کشم سر به گریبان عدم</p><p>بهر عطر کفنم گردی ازان دامان ده</p><p>نیست بی مقدم تو کار مرا سامانی</p><p>قدمی رنجه کن و کار مرا سامان ده</p><p>جامی ایام گل از صومعه سوی چمن آی</p><p>خرقه زهد به تاراج گل اندامان ده</p><h2><a id="poem-79349" href="https://ganjoor.net/jami/divanj/fateha-shabab/ghazal-jf/sh884">شمارهٔ ۸۸۴</a></h2>
<p>ای غمت هر لحظه جان ناتوانی سوخته</p><p>برق عشقت خانه بی خانمانی سوخته</p><p>این چنین کز هر درونی سوز عشقت شعله زد</p><p>عاقبت بینم ازین آتش جهانی سوخته</p><p>تربت ما را علم هم ز آتش دل به چو ما</p><p>با درون آتشین رفتیم و جانی سوخته</p><p>قصه سوز دل پروانه را از شمع پرس</p><p>شرح آن آتش ندارد جز زبانی سوخته</p><p>سوخت جامی ز آتش عشق آن چنان کز وی نماند</p><p>جز کفی خاکستر و چند استخوانی سوخته</p><h2><a id="poem-79350" href="https://ganjoor.net/jami/divanj/fateha-shabab/ghazal-jf/sh885">شمارهٔ ۸۸۵</a></h2>
<p>دل کان میان نازک با خود خیال بسته</p><p>پیش تو مرغ جان را زان رشته بال بسته</p><p>چون خواسته مصور تصویر ابروی تو</p><p>بر آفتاب تابان مشکین هلال بسته</p><p>پی چون به بزم وصلت آرم که غیرت تو</p><p>ره بر صبا گرفته در بر شمال بسته</p><p>تا در رکابت از نو رنگین دوال بندم</p><p>تا دامنم ز دیده خون بین دوال بسته</p><p>آن کس کز آب حیوان هر جا سوال کردی</p><p>نوشین لب تو دیده لب از سوال بسته</p><p>صورت چگونه بندم در خاطرت چو از من</p><p>آیینه دل تو زنگ ملال بسته</p><p>این نظم توست جامی یا تازه دسته گل</p><p>کز بوستان سعدی طبع کمال بسته</p><h2><a id="poem-79351" href="https://ganjoor.net/jami/divanj/fateha-shabab/ghazal-jf/sh886">شمارهٔ ۸۸۶</a></h2>
<p>ای به قصد ملک دل حسنت سپاه آراسته</p><p>وز لوای فتح زلفت اوج ماه آراسته</p><p>تا به فیروزی عنان تابی به جولانگاه ناز</p><p>مردم چشمم ز در و لعل راه آراسته</p><p>مجلس مستان به یاد آن دهان و لب خوش است</p><p>جز به نقل و می نگردد بزمگاه آراسته</p><p>ذکر طوبی کرده دل در وصف نخل قامتت</p><p>دسته گل را به شاخی از گیاه آراسته</p><p>هست بر فرق گدایانت کلاهی سبز چرخ</p><p>آفتاب از گوی زرین آن کلاه آراسته</p><p>بر خراب آباد دل آوازه لطفت گذشت</p><p>شهر ویران شد ز صیت عدل شاه آراسته</p><p>بهر سلطان خیالت جامی از لعل سرشک</p><p>در سواد چشم تر چتر سیاه آراسته</p><h2><a id="poem-79352" href="https://ganjoor.net/jami/divanj/fateha-shabab/ghazal-jf/sh887">شمارهٔ ۸۸۷</a></h2>
<p>کی بود جانم ز بند غم رهایی یافته</p><p>دیده از دیدار جانان روشنایی یافته</p><p>کی بود جان فگار و سینه مجروح من</p><p>مرهم وصلی بر این داغ جدایی یافته</p><p>کی بود زان خط جان افزای و لعل دلگشای</p><p>بخت من فیروزی و کامم روایی یافته</p><p>کی بود دست من و آن طره عنبرفشان</p><p>کز نسیمش جعد سنبل عطرسایی یافته</p><p>رفت ازین بستان نوای عیش و برگ خرمی</p><p>خرم آن مرغی که برگ از بینوایی یافته</p><p>بلبل بی صبر و دل با خار ازان در ساخته ست</p><p>کز گل این باغ بوی بی وفایی یافته</p><p>با سریر شاهی و تاج کیانی جم نیافت</p><p>جامی آن گنجی که در کنج گدایی یافته</p><h2><a id="poem-79353" href="https://ganjoor.net/jami/divanj/fateha-shabab/ghazal-jf/sh888">شمارهٔ ۸۸۸</a></h2>
<p>ای بی تو ز دیده خواب رفته</p><p>وز هر مژه خون ناب رفته</p><p>باز آ که ز رفتن تو ما را</p><p>از دیده در خوشاب رفته</p><p>در دور لبت معاشران را</p><p>از سر هوس شراب رفته</p><p>با آن همه نور ماه تابان</p><p>پیش رخ تو ز تاب رفته</p><p>دریوزه کنان حسن پیشت</p><p>ماه آمده آفتاب رفته</p><p>هر جا تو سمند ناز رانده</p><p>خوبان همه در رکاب رفته</p><p>خونابه دل که ریخت جامی</p><p>خونی ست که از کباب رفته</p><h2><a id="poem-79354" href="https://ganjoor.net/jami/divanj/fateha-shabab/ghazal-jf/sh889">شمارهٔ ۸۸۹</a></h2>
<p>کیست می آید قبا پوشیده دامن بر زده</p><p>شکل شهر آشوب او آتش به عالم درزده</p><p>کرده در دین مسلمانان هزاران رخنه بیش</p><p>هر خدنگ فتنه ای کز غمزه آن کافر زده</p><p>کی برآید ماه با خورشید عالمتاب او</p><p>گر زند بر ماه تابان طعنه ای در خور زده</p><p>رو به راه از قامت اویم من بی صبر و دل</p><p>گر چه در هر گام راه بیدلی دیگر زده</p><p>دردسر کم ده طبیبا چون ز مرهم خوشتر است</p><p>زخم آن سنگی که دربانش مرا بر سر زده</p><p>دمبدم خون می رود از چشم پر نم تا مرا</p><p>بر رگ جان غمزه خونریز او نشتر زده</p><p>هر کجا نوشیده جامی باده با یاران نخست</p><p>بوسه ها از شوق لعلش بر لب ساغر زده</p><h2><a id="poem-79355" href="https://ganjoor.net/jami/divanj/fateha-shabab/ghazal-jf/sh890">شمارهٔ ۸۹۰</a></h2>
<p>برفت آن ماه و ما را در دل از وی صد هوس مانده</p><p>غم هجران او با جان شیرین هم نفس مانده</p><p>مران تند ای عماری دار لیلی حسبة لله</p><p>که با صد بار دل بیچاره مجنون بازپس مانده</p><p>به امیدی که آید آن مه محمل نشین روزی</p><p>جهانی چشم بر ره گوش بر بانگ جرس مانده</p><p>چو زد اکنون گل رعنا به عشرت خیمه بر صحرا</p><p>چه غم گر بلبل شیدا گرفتار قفس مانده</p><p>بده گو داد من آن ماه و بنگر ملک بس شاهان</p><p>که نی فریادخواه آنجا و نی فریادرس مانده</p><p>هوس دارم که سایم چشم و رخ بر آستان او</p><p>مرا از بخت بی فرمان همین یک ملتمس مانده</p><p>به کویش چون ننالد همچو مرغان چمن جامی</p><p>کزان گلشن گل و شمشاد رفته خار و خس مانده</p><h2><a id="poem-79356" href="https://ganjoor.net/jami/divanj/fateha-shabab/ghazal-jf/sh891">شمارهٔ ۸۹۱</a></h2>
<p>نشاید ای مه خورشید رخ تو را روزه</p><p>که نیست بر مه و خورشید هیچ جا روزه</p><p>تن تو کاهد و جان هزار سوخته دل</p><p>مکن مکن که نباشد تو را روا روزه</p><p>بسی نماند که سازد چو ماه نو باریک</p><p>مرا فراق جمال تو و تو را روزه</p><p>هزار رخنه بود در نماز و روزه ز تو</p><p>کجا تو کافر خون خواره و کجا روزه</p><p>ز روزه خوردن ماهی مدار بیم گناه</p><p>که ما به عذر تو داریم سالها روزه</p><p>ز هر چه غیر تو بستیم راه دیده و دل</p><p>که نیست بهتر ازین در طریق ما روزه</p><p>چو نیست بر شکرش دسترس تو را جامی</p><p>به آب دیده و خون جگر گشا روزه</p><h2><a id="poem-79357" href="https://ganjoor.net/jami/divanj/fateha-shabab/ghazal-jf/sh892">شمارهٔ ۸۹۲</a></h2>
<p>خوش آن دو یار که دل صاف کرده چون شیشه</p><p>به هم خورند می لعل از آبگون شیشه</p><p>ز رشک لعل تو هر خون که خورده بود اکنون</p><p>به همدمی قدح می دهد برون شیشه</p><p>به سجده درت از دیده ریخت خون دلم</p><p>بلی شراب بریزد چو شد نگون شیشه</p><p>دلم خیال تو را جای شد ز عشوه عشق</p><p>چنانکه جای پری گردد از فسون شیشه</p><p>دل مرا به ملامت میازما که کسی</p><p>به سنگ خاره نکرده ست آزمون شیشه</p><p>به جای باده پر آب حیات شد هرگه</p><p>خیال لعل تو آورد در درون شیشه</p><p>تمام شد می ازان لب فسانه گو جامی</p><p>که موج دیده ما پر کند ز خون شیشه</p><h2><a id="poem-79358" href="https://ganjoor.net/jami/divanj/fateha-shabab/ghazal-jf/sh893">شمارهٔ ۸۹۳</a></h2>
<p>چشم نگشایی ز ناز آخر چه ناز است این همه</p><p>بر رخ از ناز توام اشک نیاز است این همه</p><p>در خط و خال تو اسرار حقیقت دیده ام</p><p>گرچه در چشم حقیقت بین مجاز است این همه</p><p>خوی تو بس گرم و لعلت آتشین روی آفتاب</p><p>بیدلان را مایه سوز و گداز است این همه</p><p>پیش ساغر در سجود آمد صراحی گوش کن</p><p>بانگ چنگ و نی که ورد آن نماز است این همه</p><p>حقه در گشت چشمم چون ز لعلت بسته شد</p><p>چشمبندی های چرخ حقه باز است این همه</p><p>کرده ام با هر سر موی تو پیوندی جدا</p><p>در کفم سررشته عمر دراز است این همه</p><p>گفته رنگین جامی بین و داغ دل در او</p><p>لاله های چیده از صحرای راز است این همه</p><h2><a id="poem-79359" href="https://ganjoor.net/jami/divanj/fateha-shabab/ghazal-jf/sh894">شمارهٔ ۸۹۴</a></h2>
<p>گشاد گنج جواهر به بوستان ژاله</p><p>به فرش سرو و سمن شد گهرفشان ژاله</p><p>گسست سبحه روحانیان که سوی زمین</p><p>فتد چو مهره تسبیح از آسمان ژاله</p><p>میان شاخ و شکوفه خوش اجتماعی بود</p><p>که سنگ تفرقه انداخت در میان ژاله</p><p>گرفت بچه طوطی همه بساط چمن</p><p>چو طوطی فلک انداخت بیضه سان ژاله</p><p>دراز کرد در اوصاف گل زبان سوسن</p><p>ز غیرتش گره افکند بر زبان ژاله</p><p>گهر ز بحر شود زاده عکس آن بنگر</p><p>چو سیلها کند از هر طرف روان ژاله</p><p>چو عاشقی که زند سنگریزه بر معشوق</p><p>به باغ شاهد گل را کند نشان ژاله</p><p>دکان شیشه گر است از حباب آب شمر</p><p>که سنگ می فکند سوی آن دکان ژاله</p><p>چو بوته ایست سرخ لاله کش هر دم</p><p>پی گداز نهد سیم در دهان ژاله</p><p>کلام مدعی و جامی آن زمان که شود</p><p>در امتحان گهر رشته بیان ژاله</p><p>بود دو قطره نازل شده ز فیض سحاب</p><p>که گردد این به مثل در ناب و آن ژاله</p><h2><a id="poem-79360" href="https://ganjoor.net/jami/divanj/fateha-shabab/ghazal-jf/sh895">شمارهٔ ۸۹۵</a></h2>
<p>اشکی که تو را بر گل رخسار دویده</p><p>باران بهار است که بر لاله چکیده</p><p>تا اشک رسیده ست به روی تو چه گویم</p><p>کز رشک به روی من مسکین چه رسیده</p><p>اشک است به روی تو نه عکسی ست ز اشکم</p><p>کش دیده در آیینه رخسار تو دیده</p><p>از چشم و رخت اشک به هر جا که فتاده</p><p>گلبرگ تر و لاله سیراب دمیده</p><p>اشک تو میان مژه درهاست که مردم</p><p>از بهر بناگوش تو در رشته کشیده</p><p>در سفت به وصف گهر اشک تو جامی</p><p>زینسان سخن پاک و روان کس نشنیده</p><h2><a id="poem-79361" href="https://ganjoor.net/jami/divanj/fateha-shabab/ghazal-jf/sh896">شمارهٔ ۸۹۶</a></h2>
<p>بی منت کس راست نشد زان قد و بالا</p><p>جز کار من المنة لله تعالی</p><p>بالای سرم شب نه سپهر است و ستاره</p><p>با دود دلم رفته شررهاست به بالا</p><p>از گریه شد اسرار دلم فاش چو من کیست</p><p>رسوا شده ای دیده خون از مژه پالا</p><p>از نرگس خونریز تو یک غمزه بسنده ست</p><p>زنهار به خونریزی ما دست میالا</p><p>گفتم به لبت کز تو بود اهل طلب را</p><p>امکان نعم، خنده زنان گفت که لالا</p><p>داریم فراغ از غم مستقبل و ماضی</p><p>خوش می گذرانیم به دیدار تو حالا</p><p>جامی ز کساد سخن خویش چه رنجی</p><p>کم گوی که باشد ز کمی قیمت کالا</p><h2><a id="poem-79362" href="https://ganjoor.net/jami/divanj/fateha-shabab/ghazal-jf/sh897">شمارهٔ ۸۹۷</a></h2>
<p>عشق جانان نهاد خوان بلا</p><p>ای جگرخوارگان صلاست صلا</p><p>گر نگوید جواب بوسه بلی</p><p>زان بلا شیوه قانعیم به لا</p><p>خط بر آیینه رخش زنگی ست</p><p>که دل و دیده را ازوست جلا</p><p>با خیالش من از میان رفتم</p><p>صار منی خیاله بدلا</p><p>حیرت عشق راه عقلم زد</p><p>ارشدونی معاشرالعقلا</p><p>چاره کار من که داند ساخت</p><p>جز خدا عز شانه و علا</p><p>فضل جامی بس این قدر که کند</p><p>خوشه چینی ز خرمن فضلا</p><h2><a id="poem-79363" href="https://ganjoor.net/jami/divanj/fateha-shabab/ghazal-jf/sh898">شمارهٔ ۸۹۸</a></h2>
<p>ای تو را رخ فتنه و بالا بلا</p><p>دیده از تو فتنه بیند یا بلا</p><p>زلفی از سر تا به پا آویختی</p><p>هستی القصه ز سر تا پا بلا</p><p>خطت آغاز دمیدن می کند</p><p>یک سر مو ماند از ما تا بلا</p><p>تو بلایی وز تو رستن عافیت</p><p>عافیت خواهند مردم با بلا</p><p>رو به هر راه آورم پیش آیدم</p><p>از خیال قامتت صد جا جلا</p><p>تا به آن بالا بلا شد نام تو</p><p>در دعا جامی نجست الا بلا</p><h2><a id="poem-79364" href="https://ganjoor.net/jami/divanj/fateha-shabab/ghazal-jf/sh899">شمارهٔ ۸۹۹</a></h2>
<p>زان تازه خط سبز که بر لب فزوده‌ای</p><p>هوش و خرد به تازگی از ما ربوده‌ای</p><p>خضر است آن نه خط که ز لعل حیات‌بخش</p><p>دیگر به آب زندگیش ره نموده‌ای</p><p>خط و لبت که خضر و مسیحند هم‌نفس</p><p>خود هردو را به لطف تکلم ستوده‌ای</p><p>گفتند ناسزای تو می‌گفت دی بتی</p><p>امروز خوشدلم به گمان کآن تو بوده‌ای</p><p>هرگه به لطف جانب ما کرده‌ای نظر</p><p>بر روی ما دریچهٔ رحمت گشوده‌ای</p><p>شب‌ها چه غم ز محنت بی‌خوابی منت</p><p>زین سان که خوش به مسند راحت غُنوده‌ای</p><p>گفتی بگوی قصه جامی چه حاجت است</p><p>روزی اگر فسانه مجنون شنوده‌ای</p><h2><a id="poem-79365" href="https://ganjoor.net/jami/divanj/fateha-shabab/ghazal-jf/sh900">شمارهٔ ۹۰۰</a></h2>
<p>بازم طفیل خیل سگان نام برده ای</p><p>ای من سگ تو گر چه به ناکام برده ای</p><p>نگشاده دست بهر دعای تو من هنوز</p><p>بی موجبی چه دست به دشنام برده ای</p><p>می ران سمند ناز که در سرکشی گرو</p><p>از خنگ چرخ و توسن ایام برده ای</p><p>خودساز پست قدر رقیبان که نیست کس</p><p>کآرد فرو خری که تو بر بام برده ای</p><p>در لطف تن که هست دو ساعد بر آن گواه</p><p>دست از سمن بر آن گل اندام برده ای</p><p>ره داده ای به باغ جمالت نسیم را</p><p>از جعد خویش و جان من آرام برده ای</p><p>جامی سپاس لعل لبش گو که عمرها</p><p>فیض کرم ز رشحه آن جام برده ای</p><h2><a id="poem-79366" href="https://ganjoor.net/jami/divanj/fateha-shabab/ghazal-jf/sh901">شمارهٔ ۹۰۱</a></h2>
<p>حسن خویش از روی خوبان آشکارا کرده‌ای</p><p>پس به چشم عاشقان آن را تماشا کرده‌ای</p><p>ز آب و گل عکس جمال خویشتن بنموده‌ای</p><p>شمع گل رخسار و ماه سرو بالا کرده‌ای</p><p>جرعه‌ای از جام عشق خود به خاک افشانده‌ای</p><p>ذوفنون عقل را مجنون و شیدا کرده‌ای</p><p>گرچه معشوقی لباس عاشقی پوشیده‌ای</p><p>آنگه از خود جلوه‌ای بر خود تمنا کرده‌ای</p><p>بر رخ از زلف سیه مشکین سلاسل بسته‌ای</p><p>عالمی را بسته زنجیر سودا کرده‌ای</p><p>موکب حسنت نگنجد در زمین و آسمان</p><p>در حریم سینه حیرانم که چون جا کرده‌ای</p><p>می‌کنی جامی گم اندر عشق اسم و رسم خویش</p><p>آفرین بادا بر این رسمی که پیدا کرده‌ای</p><h2><a id="poem-79367" href="https://ganjoor.net/jami/divanj/fateha-shabab/ghazal-jf/sh902">شمارهٔ ۹۰۲</a></h2>
<p>ای سرو راستین که کُلَهْ کج نهاده‌ای</p><p>دی تازه گل که پرده ز عارض گشاده‌ای</p><p>از جنس آب و خاک نیی از چه گوهری</p><p>وز نوع جن و انس نیی وز که زاده‌ای</p><p>نازک‌تری ز برگ سمن ورنه گفتمی</p><p>بر شکل سرو ریخته از سیم ساده‌ای</p><p>وصف تو را چنانکه تویی چون کنم خیال</p><p>کز هرچه در خیال من آید زیاده‌ای</p><p>رفت آن سوار و صبر و خرد در رکاب او</p><p>ای اشک خون گرفته تو چون ایستاده‌ای</p><p>خود را میان راه فکندم به خشم گفت</p><p>یک سو نشین چه در ره مردم فتاده‌ای</p><p>برخاستم که دست زنم در عنانش گفت</p><p>زین سان چرا عنان دل از دست داده‌ای</p><p>سر بر نشان پاش نهادم به عشوه گفت</p><p>جامی برو چه در پی من سر نهاده‌ای</p><h2><a id="poem-79368" href="https://ganjoor.net/jami/divanj/fateha-shabab/ghazal-jf/sh903">شمارهٔ ۹۰۳</a></h2>
<p>ای کزان آرام جانها مانده تنها زنده ای</p><p>زندگی باشد وبال جان تو تا زنده ای</p><p>یار قتل عاشقان امروز با فردا فکند</p><p>شاد زی ای آنکه بر امید فردا زنده ای</p><p>گر نیی ای زاهد از عشق جوانی زنده دل</p><p>در حقیقت مرده ای و آشکارا زنده ای</p><p>ما تن خاکی تو روح پاکی ای جان و جهان</p><p>گر چه ما مردیم دور از تو تو بی ما زنده ای</p><p>وصل و هجر آمد حیات و مرگ ای دل شکر کن</p><p>گر من اینجا مرده ام باری تو آنجا زنده ای</p><p>یار گوید هر زمان خواهم همین دم کشتنت</p><p>غم مخور ای دل تو خود بهر همین ها زنده ای</p><p>نیم مرده بر درت عمری ست در جان کندنم</p><p>کس نمی پرسد که جامی مرده ای یا زنده ای</p><h2><a id="poem-79369" href="https://ganjoor.net/jami/divanj/fateha-shabab/ghazal-jf/sh904">شمارهٔ ۹۰۴</a></h2>
<p>ای که مرا به صد جفا سینه فگار کرده ای</p><p>با تو یک است عهد من گر تو هزار کرده ای</p><p>بوسه قرار کردیم از لب خود چو جان دهم</p><p>جان به لبم رسید کو آنچه قرار کرده ای</p><p>خط عذار توست این یا نه که مشک سوده ای</p><p>چشمه آفتاب را زیر غبار کرده ای</p><p>خواب گهم جدا ز خود ساخته ای حریر و گل</p><p>بالش خاره داده ای بستر خار کرده ای</p><p>جلوه کنان همی روی مرکب راز زیر ران</p><p>غارت عقل و هوش را فتنه سوار کرده ای</p><p>روی چو گل نموده ای سبزه بر آن فزوده ای</p><p>کلبه محنت مرا باغ و بهار کرده ای</p><p>جامی اگر نه عاشقی در ره نیکوان چرا</p><p>دل به دو نیم مانده ای دیده چهار کرده ای</p><h2><a id="poem-79370" href="https://ganjoor.net/jami/divanj/fateha-shabab/ghazal-jf/sh905">شمارهٔ ۹۰۵</a></h2>
<p>جانا چه شد که چنگ جفا ساز کرده ای</p><p>ناسازیی چو بخت من آغاز کرده ای</p><p>دل را به دام طره طرار بسته ای</p><p>جان را شکار غمزه غماز کرده ای</p><p>هرگز نکرده ای به نیاز من التفات</p><p>ور زانکه کرده ای ز سر ناز کرده ای</p><p>مدهوشوار در قدمت سرفکنده ایم</p><p>ما را به عشوه مست و سرانداز کرده ای</p><p>صد مرده بیش زنده شده ست از لبت چه عیب</p><p>گر چون مسیح دعوی اعجاز کرده ای</p><p>خون خورده ام بسی چو صراحی که یک دمم</p><p>در بزم وصل خویش سرافراز کرده ای</p><p>جامی روایح نفست داده بوی گل</p><p>هر جا چو غنچه دفتر خود باز کرده ای</p><h2><a id="poem-79371" href="https://ganjoor.net/jami/divanj/fateha-shabab/ghazal-jf/sh906">شمارهٔ ۹۰۶</a></h2>
<p>رخ برافروخته ای ماه منور شده ای</p><p>قد برافراخته ای رشک صنوبر شده ای</p><p>در نکویی رخ تو روز به روز افزون است</p><p>دی نکو بودی و امروز نکوتر شده ای</p><p>نیست حد بشر این حسن و لطافت که تو راست</p><p>روح قدسی که بدین شکل مصور شده ای</p><p>خوی تو با همه عشاق وفا و کرم است</p><p>در حق ما چه جفا جوی و ستمگر شده ای</p><p>پیش بالای تو پستند همه سرو قدان</p><p>جای آن دارد اگر بر همه سرور شده ای</p><p>اندکی سایه فکن بر سرم ای دولت وصل</p><p>که پس از محنت بسیار میسر شده ای</p><p>جامی از حرف ریا پاک بشو لوح ضمیر</p><p>دو سه روزی که حریف می و ساغر شده ای</p><h2><a id="poem-79372" href="https://ganjoor.net/jami/divanj/fateha-shabab/ghazal-jf/sh907">شمارهٔ ۹۰۷</a></h2>
<p>الله الله چه نازنین شده‌ای</p><p>آفت عقل و هوش و دین شده‌ای</p><p>من چنانم ز بیدلی که مپرس</p><p>تا تو در دلبری چنین شده‌ای</p><p>کرده‌ای رخ ز چین طره عیان</p><p>غیرت لعبتان چین شده‌ای</p><p>ز آتشین لعل آبدار لبت</p><p>خاتم حُسن را نگین شده‌ای</p><p>من به جان بنده کمین توام</p><p>بهر قتلم چه در کمین شده‌ای</p><p>گشته‌ای گم دلا به فکر لبش</p><p>چون مگس غرق انگبین شده‌ای</p><p>جامی از فکر آن دهان و میان</p><p>خرده‌دان و دقیقه‌بین شده‌ای</p><h2><a id="poem-79373" href="https://ganjoor.net/jami/divanj/fateha-shabab/ghazal-jf/sh908">شمارهٔ ۹۰۸</a></h2>
<p>شب‌ها من و خیال تو و کنج خانه‌ای</p><p>با خود ز گفت‌و‌گوی تو هردم فسانه‌ای</p><p>کردند عاشقان بحلت خونشان بریز</p><p>هردم چه حاجت است که جویی بهانه‌ای</p><p>سوزد زبان خامه گه شرح اشتیاق</p><p>کز آتش غم تو برآرد زبانه‌ای</p><p>خواهم عنان گرفتنت ای شهسوار حسن</p><p>باشد بدین بهانه خورم تازیانه‌ای</p><p>اینک دل‌فگار من ای ترک تندخوی</p><p>بهر خدنگ غمزه چو خواهی نشانه‌ای</p><p>تا جا گرفت خیل خیالت میان جان</p><p>غم رو نهاد سوی من از هر کرانه‌ای</p><p>جامی چه اعتبار بر آن آستان ز تو</p><p>همچو تو صد گداست به هر آستانه‌ای</p><h2><a id="poem-79374" href="https://ganjoor.net/jami/divanj/fateha-shabab/ghazal-jf/sh909">شمارهٔ ۹۰۹</a></h2>
<p>ای تو را چون من به هر ویرانه‌ای دیوانه‌ای</p><p>پیش ماه عارضت شمع فلک پروانه‌ای</p><p>محنت یعقوب از درد و غم من شمه‌ای</p><p>قصه یوسف به دور خوبیت افسانه‌ای</p><p>نقد جان و دل نه بهر خویش می‌خواهیم ما</p><p>صرف راه توست اگر داریم درویشانه‌ای</p><p>گر به خالت دست بردم بیش پامالم مکن</p><p>مور مسکین را نشاید کشت بهر دانه‌ای</p><p>خان و مان گر گشت ویران شکر کز اقبال عشق</p><p>بر سر کوی بلا داریم محنت‌خانه‌ای</p><p>بیدلان را نیست ره در عشرت‌آباد وصال</p><p>بعد ازین ما و فراق و گوشه ویرانه‌ای</p><p>جامی از یک جرعه جام غمت بی‌خود فتاد</p><p>وای اگر ساقی هجران پر دهد پیمانه‌ای</p><h2><a id="poem-79375" href="https://ganjoor.net/jami/divanj/fateha-shabab/ghazal-jf/sh910">شمارهٔ ۹۱۰</a></h2>
<p>گفتمش با لعل جان بخش از مسیحا کم نیی</p><p>گفت دم درکش که تو شایسته این دم نیی</p><p>گفتم از دامت رهایی یابد آخر مرغ دل</p><p>گفت گویا واقف این جعد خم در خم نیی</p><p>چند نالم گفتم از دست تو در عالم چو نی</p><p>گفت رو می نال پندارم تو در عالم نیی</p><p>گفتمش می بارد از ابر غمت باران درد</p><p>گفت چون سبزه ازان باران چرا خرم نیی</p><p>گفتمش دل چاک شد پیکان مدار از وی دریغ</p><p>گفت با زخمی چنان درخورد این مرهم نیی</p><p>گفتم ار شادم نسازی باری از غم کم مکن</p><p>گفت اگر انصاف باشد لایق غم هم نیی</p><p>گفتم آن راز دهان با محرمان نه در میان</p><p>گفت رو جامی که تو این راز را محرم نیی</p><h2><a id="poem-79376" href="https://ganjoor.net/jami/divanj/fateha-shabab/ghazal-jf/sh911">شمارهٔ ۹۱۱</a></h2>
<p>لذت عشق فرو رفت مرا در رگ و پی</p><p>عشق می گویم و جان می دهم از لذت وی</p><p>ذکر توبه مکن ای شیخ که با باده فروش</p><p>کرده ام عهد که دیگر نکنم توبه ز می</p><p>همت از پیر مغان خواه که از خود برهی</p><p>جز بدان بدرقه مشکل شود این مرحله طی</p><p>یار در جان و دلم در طلبش سرگردان</p><p>سیر مجنون سوی هر وادی و لیلی در حی</p><p>شعله زد آتش ما از دم می ای مطرب</p><p>این چه دم بود که امروز دمیدی در نی</p><p>نکنی رقص که من کوه وقارم ای شیخ</p><p>پیش رندان سبک روح گرانی تا کی</p><p>جامی اوصاف می صاف نیارد گفتن</p><p>گر نه فیضش رسد از باطن خم پی در پی</p><h2><a id="poem-79377" href="https://ganjoor.net/jami/divanj/fateha-shabab/ghazal-jf/sh912">شمارهٔ ۹۱۲</a></h2>
<p>ز شیخ چله نشین دور باش و چله وی</p><p>که هست چله وی سردتر ز چله دی</p><p>سلوک وادی خون خوار فقر چون آید</p><p>ز لاشه ای که بود پیش اهل دل لاشی</p><p>نشان چه می دهد از شاه بارگاه قدم</p><p>نکرده یک قدم از شاهراه امکان طی</p><p>خیال بین تو که سودای رهبری دارد</p><p>ز رهروان طریقت نه پای دیده نه پی</p><p>مجوی حالت مستان ز بانگ هی هی او</p><p>که مرغ انس هوا می کند ازان هی هی</p><p>ز خود نکرده سفر یک دو گام اما هست</p><p>معارفش یکی از روم و دیگری از ری</p><p>به شیخ شهر ندارد ارادتی جامی</p><p>مرید عشوه ساقی ست او و نشئه می</p><h2><a id="poem-79378" href="https://ganjoor.net/jami/divanj/fateha-shabab/ghazal-jf/sh913">شمارهٔ ۹۱۳</a></h2>
<p>چند گردم بهر لیلی گرد حی</p><p>نی ز لیلی پای می بینم نه پی</p><p>گر بمیرم در غم لیلی خویش</p><p>یا کرام الحی لا تاسوا علی</p><p>بر زبانم نام لیلی تا به چند</p><p>در ضمیرم مهر لیلی تا به کی</p><p>ای که از لیلی همی گویی نشان</p><p>اینما صادفتها ارسل الی</p><p>دیگران از خم می مستند و من</p><p>مست لیلی ام نه خم دیده نه می</p><p>هر چه جز لیلی برون کردم ز دل</p><p>لیس فی قلبی سوی لیلای شی</p><p>وایه جامی همین لیلی بود</p><p>گر نیاید وایه خود وادی وی</p><h2><a id="poem-79379" href="https://ganjoor.net/jami/divanj/fateha-shabab/ghazal-jf/sh914">شمارهٔ ۹۱۴</a></h2>
<p>نشان نبود ز عهد الست و قول بلی</p><p>که می رسید به گوش دلم ز عشق ندی</p><p>ازان ندی ست که جانم فدی ست در ره عشق</p><p>هزار جان گرامی فدیش باد فدی</p><p>ازان ندی ست که یک نغمه چون برون افتاد</p><p>صدای آن ز ثریا گرفت تا به ثری</p><p>از آن ندی ست که از شاخ سرو مرغ چمن</p><p>بر اهل ذوق کند داستان عشق املی</p><p>صفای دردکشان تافت بر دل صوفی</p><p>پلاس میکده را ساخت طیلسان و ردی</p><p>ز عکس جلوه معشوق بهره مند نشد</p><p>کسی که آینه خویش را نداد جلی</p><p>رموز عشق توان گفت لیک با محرم</p><p>پر است خاطر جامی ازان رموز ولی</p><h2><a id="poem-79380" href="https://ganjoor.net/jami/divanj/fateha-shabab/ghazal-jf/sh915">شمارهٔ ۹۱۵</a></h2>
<p>ای صورت زیبای تو مجموعه معنی</p><p>ویران شده عشق تو معموره تقوی</p><p>در مکتب عشق تو خرد با همه دانش</p><p>چون طفل نوآموز نداند الف از بی</p><p>از فکر جهان فرد شو ای دل که توان شد</p><p>همسایه خورشید بدین شیوه چو عیسی</p><p>در کوی تو گر پرتوی از روی تو بینم</p><p>آن وادی ایمن بود این نور تجلی</p><p>خوبان قبایل همه با لطف شمایل</p><p>مجنون طلب و خاطر مجنون سوی لیلی</p><p>طوبی ست قد ناز تو وان زلف دلاویز</p><p>کافتاده ز بالا به زمین سایه طوبی</p><p>جامی ز می لعل لبت چاشنیی یافت</p><p>درباخت به میخانه همی دنیی و عقبی</p><h2><a id="poem-79381" href="https://ganjoor.net/jami/divanj/fateha-shabab/ghazal-jf/sh916">شمارهٔ ۹۱۶</a></h2>
<p>نسیم صبحدم ای روح بخش روح فزای</p><p>به کوی دوست گذر مشکبیز و غالیه سای</p><p>ز گرد ره چو بر آن خاک در زنی نفسی</p><p>پس از اجازت دربان زمین ببوس و درآی</p><p>ببند دست به خدمت و گر مجال شود</p><p>به عرض حال من بی زبان زبان بگشای</p><p>نمودمت تن چون موی خویش ضعف مرا</p><p>به آن میان چو مو مو به موی بازنمای</p><p>چو در خرام نهد پای بر زمین برسان</p><p>تضرع رخ زردم به خاک آن کف پای</p><p>ز ناله های منش یاد ده به بزم طرب</p><p>چو مطربان خوش الحان شوند نغمه سرای</p><p>ز حال جامی اگر پرسدت بگو اینک</p><p>نوشته نامه ای از آب چشم خون پالای</p><p>ز بس که کاست اگر خوانیش تواند ساخت</p><p>درون نامه میان حروف خود را جای</p><p>پی دعای تو هر دم کشد بر رشته نظم</p><p>جواهر سخن از بحر طبع گوهرزای</p><h2><a id="poem-79382" href="https://ganjoor.net/jami/divanj/fateha-shabab/ghazal-jf/sh917">شمارهٔ ۹۱۷</a></h2>
<p>وای من وای من ز عشق تو وای</p><p>من جوی الحب من یحن سوای</p><p>شد شب تار روز منتظران</p><p>همچو مه یک شبی به بام برآی</p><p>جان درآمد به محمل تو روان</p><p>چو برآمد ز دور بانگ درای</p><p>تا به پایم خلید خار رهت</p><p>می برد دیده رشکم از کف پای</p><p>شد پر از خون دل چو خانه چشم</p><p>خانه من ز چشم خون پالای</p><p>جانم از گریه های تلخ بسوخت</p><p>لب شیرین به خنده ای بگشای</p><p>جای جامی حریم کوی وفاست</p><p>به جفای تو کی رود از جای</p><h2><a id="poem-79383" href="https://ganjoor.net/jami/divanj/fateha-shabab/ghazal-jf/sh918">شمارهٔ ۹۱۸</a></h2>
<p>ساختم چشم راست بهر تو جای</p><p>راست شد جا کرم نمای و درآی</p><p>کهنه شد دور ماه و نوبت توست</p><p>ز ابروی خود مه نوی بنمای</p><p>کرده ام از دو دیده پای و ز اشک</p><p>می روم در رهت پر آبله پای</p><p>گریه ام در گلو گره شده است</p><p>تیغ بردار و این گره بگشای</p><p>فرق من تا قدم ربوده توست</p><p>صبر و هوشی که مانده هم بربای</p><p>تیغت از خون هر که گیرد رنگ</p><p>زنگ آن را به قتل من بزدای</p><p>محتسب را نماند باد بروت</p><p>ریش قاضی کنید می پالای</p><p>راه تقوا چه سان رود جامی</p><p>مانده از جام درد در گل و لای</p>
</body></html>