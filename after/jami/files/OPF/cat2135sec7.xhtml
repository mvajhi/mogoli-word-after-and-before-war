<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80201" href="https://ganjoor.net/jami/divanj/vaseta-eghd/ghazal-jv/sh414">شمارهٔ ۴۱۴</a></h2>
<p>فصل بهار شد بگشا چشم انتباه</p><p>در خط سبزه و ورق لاله کن نگاه</p><p>بین خط سبز سبزه که هر تازه حرف ازان</p><p>چون بر کمال صنعت صانع بود گواه</p><p>لاله کش از میان الفی برزده ست سر</p><p>دارد برای نفی سوی شکل لا اله</p><p>خواهی که سر حشر شود منکشف تورا</p><p>عریان ز گل برآمده بین شاخ هر گیاه</p><p>درحال بی قراری عالم اگر تو را</p><p>هست اشتباه برلب جو کن قرارگاه</p><p>در آب جو تشابه امثال را ببین</p><p>زانجا قیاس گیر بقای جمال و جاه</p><p>جامی چو نیست نعت بقا جز خدای را</p><p>زین پس بجز فنای خود اندر خدا مخواه</p><h2><a id="poem-80202" href="https://ganjoor.net/jami/divanj/vaseta-eghd/ghazal-jv/sh415">شمارهٔ ۴۱۵</a></h2>
<p>ای ز سنبل خط تو برگل نقاب انداخته</p><p>زلف شبرنگت بر اوج مه طناب انداخته</p><p>جعدتر داری به رخ یا راقم خط لبت</p><p>شسته مشکین لیقه و بر آفتاب انداخته</p><p>از لبت دل در خیال آب حیوان تشنه ایست</p><p>برامید آب خود را در سراب انداخته</p><p>از لطافت روی تو خط می نماید زیر پوست</p><p>سبزه ترگوییا عکس اندر آب انداخته</p><p>طره پر خم که شد موی میانت را کمر</p><p>بر رگ جانم هزاران پیچ و تاب انداخته</p><p>دل که از غم سوخت از بویش من بیخود خوشم</p><p>همچو آن مستی که برآتش کباب انداخته</p><p>ای خوش آن شبها که جامی رخ به پایت سوده است</p><p>چون تو واقف گشته ای خود را به خواب انداخته</p><h2><a id="poem-80203" href="https://ganjoor.net/jami/divanj/vaseta-eghd/ghazal-jv/sh416">شمارهٔ ۴۱۶</a></h2>
<p>شاهد گل باز زنگاری نقاب انداخته</p><p>بلبل دلداده را در اضطراب انداخته</p><p>نرگس و لاله به روی سبزه پنداری به خواب</p><p>مستی افتاده ز کف جام شراب انداخته</p><p>چادر کافوری خود را شکوفه شست و شوی</p><p>کرده صبح و چاشتگه بر آفتاب انداخته</p><p>عکس گل در آب و گل بیرون همانا گلرخی</p><p>پیرهن کرده برون خود را درآب انداخته</p><p>تا به پای هر درختی خیمه عشرت زنی</p><p>بین که شاخ از سایه چون مشکین طناب انداخته</p><p>برسر جنگ است ابر اینک که درآب شمر</p><p>تیرباران برسر خود حباب انداخته</p><p>کلک جامی تا سر زلف سخن پیراسته ست</p><p>رشک آن در جعد سنبل پیچ و تاب انداخته</p><h2><a id="poem-80204" href="https://ganjoor.net/jami/divanj/vaseta-eghd/ghazal-jv/sh417">شمارهٔ ۴۱۷</a></h2>
<p>بر طرف ماه زلف تو آمد شب سیاه</p><p>اینست آن شبی که به است از هزار ماه</p><p>بی روی تو هزار مصیبت کشیده ایم</p><p>گر زانکه روی وا نکنی وا مصیبتاه</p><p>آن کس که راه بر من بی صبر و دین زده ست</p><p>سرویست خوشخرام و سواریست کج کلاه</p><p>هست این همه کنایت و روپوش بلکه زد</p><p>راه من آن که در دل و جانهاست کرده راه</p><p>آن شاه دلنواز که هرجا نموده روی</p><p>ذلت له الوجوه وخرت له الجباه</p><p>دل را به هر دو کون جز او نیست مقصدی</p><p>روحی فداء مقصد قلبی و مبتغاه</p><p>جامی مگو که غرق گناهم ز آب می</p><p>کین آب شست از دل من ظلمت گناه</p><h2><a id="poem-80205" href="https://ganjoor.net/jami/divanj/vaseta-eghd/ghazal-jv/sh418">شمارهٔ ۴۱۸</a></h2>
<p>من که از سوز دل غمزده گشتم همه آه</p><p>بین چو آهم به سر از دود دل این چتر سیاه</p><p>گریه گویند گناه است ز شوق رخ خوب</p><p>چند دور از تو بود دیده من غرق گناه</p><p>خاطر از مشغله خسته دلان رنجه مدار</p><p>پادشا را نبود چاره ز غوغای سپاه</p><p>کرده ام جای به سر خاک کف پای تو را</p><p>جای آن دارد اگر سرکشم از افسر جاه</p><p>سرو را زیب قبا کنی و بس فتنه که خاست</p><p>وای اگر بر سر آن برشکنی طرف کلاه</p><p>دل ما را کنی از لطف دو رخ بسته خویش</p><p>کس ندارد دل درویش بدین لطف نگاه</p><p>نیست کس محرم راز دهنش بر ذقنش</p><p>لب بنه جامی و این راز فروگوی به چاه</p><h2><a id="poem-80206" href="https://ganjoor.net/jami/divanj/vaseta-eghd/ghazal-jv/sh419">شمارهٔ ۴۱۹</a></h2>
<p>ابروی تو هرکه دید ای ماه</p><p>زد نعره که الهلال والله</p><p>از عرش گذشت دست همت</p><p>وز فرش حریم توست کوتاه</p><p>خواهم به هوای تو بتان را</p><p>کس نیست تورا چو من هواخواه</p><p>هیچ است دهانت لیکن از وی</p><p>افتاده بسی سخن در افواه</p><p>باما چه رود گهی که آیی</p><p>زآینده کسی نباشد آگاه</p><p>هرکس که نهاد در رهت روی</p><p>کی پشت نهد به مسند جاه</p><p>جامی که عزیزی جهان یافت</p><p>قد عز بذله لمولاء</p><h2><a id="poem-80207" href="https://ganjoor.net/jami/divanj/vaseta-eghd/ghazal-jv/sh420">شمارهٔ ۴۲۰</a></h2>
<p>با اشک خونین دور از تو ای ماه</p><p>«بثی و حزنی اشکوا الی الله »</p><p>رو در تو دارند از دین و دنیا</p><p>مردان دانا رندان آگاه</p><p>دامان وصلت نتوان گرفتن</p><p>دست از دو عالم ناکرده کوتاه</p><p>هرچند گیرم راه سلامت</p><p>لطف خرامت بر من زند راه</p><p>از سبزه خط بر عارض تو</p><p>کامم برآمد بر وجه دلخواه</p><p>تو می کشی تیر از سینه من</p><p>وز فرقت آن من می کشم آه</p><p>جان داد جامی لیکن چه تاوان</p><p>لو مات عبد فی حب مولاه</p><h2><a id="poem-80208" href="https://ganjoor.net/jami/divanj/vaseta-eghd/ghazal-jv/sh421">شمارهٔ ۴۲۱</a></h2>
<p>واعظ خر است و انجمن وعظ خرگله</p><p>گر خر رود به خرگله نتوان ز خر گله</p><p>از صوت طفل خرد تواجد کند بلی</p><p>راه سماع خر بود آواز زنگله</p><p>آسودگی مجوی ز واعظ که خلق را</p><p>جز درد سر نمی دهد از بانگ و مشغله</p><p>روشن نشد ز پرتو گفتار او ولی</p><p>کی کرم شبچراغ کند کار مشعله</p><p>شیخ خمیده پشت که آرد به چله روی</p><p>از بهر صید عام کمان می کند چله</p><p>فرض است عشق و هر چه بجز عشق نافله ست</p><p>تا چند ترک فرض کنی بهر نافله</p><p>جامی رساند سلسله خود به اهل فقر</p><p>لیکن به هیچ جا نرسد کس به سلسله</p><h2><a id="poem-80209" href="https://ganjoor.net/jami/divanj/vaseta-eghd/ghazal-jv/sh422">شمارهٔ ۴۲۲</a></h2>
<p>هست انجمن ما چمنی پر گل و لاله</p><p>گل عارض ساقیست دراو لاله پیاله</p><p>افسرده چو ژاله ست نگهدار خدایا</p><p>از ساحت این تازه چمن آفت ژاله</p><p>باشد سخن عشق یکی لیک گرفته</p><p>عارف ز دل صافی و واعظ ز رساله</p><p>می ده که گره شد به دلم غصه ایام</p><p>آب است دوا چون به گلو ماند نواله</p><p>خطی که مرا می رسد از دولت عشقت</p><p>رنج همه روز است و بلای همه ساله</p><p>گر ناخوشی از دادن یک بوسه به جانی</p><p>پیش آر لبت تا کنم این بیع اقاله</p><p>جامی مطلب جودت شعر از مدد فکر</p><p>کین کار به امداد الهیست حواله</p><h2><a id="poem-80210" href="https://ganjoor.net/jami/divanj/vaseta-eghd/ghazal-jv/sh423">شمارهٔ ۴۲۳</a></h2>
<p>ببین پیاله هزاران به روی دشت ز لاله</p><p>به روی دشت قدم نه به روی دست پیاله</p><p>حواله بود به وقت گلم که رخ بنمایی</p><p>اگر چه گل نکشی پرده با خدات حواله</p><p>به بزم عشق تو مستغنیم ز ساقی و مطرب</p><p>میم ترشح دیده ست و نی ترنم ناله</p><p>چو سفله قدر نداند چه امتحان چه کرامت</p><p>چو سگ شناخت ندارد چه استخوان چه نواله</p><p>چه باک صاحب دل را ز گفت و گوی فسرده</p><p>چه بیم جام فلک را ز سنگ ریزی ژاله</p><p>رموز عشق به کلک و ورق چگونه نویسم</p><p>که قاصر است ز هر حرف آن هزار رساله</p><p>به عشق بهره جامی ز دوستان گرامی</p><p>ملامت همه روزه ست و طعنه همه ساله</p><h2><a id="poem-80211" href="https://ganjoor.net/jami/divanj/vaseta-eghd/ghazal-jv/sh424">شمارهٔ ۴۲۴</a></h2>
<p>ز چشمم ریخت چندان آب کامد خون ز دنباله</p><p>کنون افتد به جان خون دلم پرکاله پرکاله</p><p>چه خیزد بی تو از گشت چمن چون ساقی دورم</p><p>دهد در بزم گل خون جگر از ساغر لاله</p><p>به هر باغی که سوزم بی تو از ژاله چه باک آنجا</p><p>که چون باران گدازد زآه گرمم در هوا ژاله</p><p>چو جان جا در دلم داری هم آنجا گوش کن جانا</p><p>که من از ضعف نتوانم که از دل برکشم ناله</p><p>لبت را نسیم جانی وام دادم تا پس از مردن</p><p>بیا جانا که از هجران رسید آن وام را حاله</p><p>حوالت کن به من چون در مزاجت گرمی آرد می</p><p>که داغ تب به جانم به که بر لبهات تبخاله</p><p>به خوبان روی کن جامی که درس عشق به داند</p><p>جوان چارده ساله ز پیر چارصد ساله</p><h2><a id="poem-80212" href="https://ganjoor.net/jami/divanj/vaseta-eghd/ghazal-jv/sh425">شمارهٔ ۴۲۵</a></h2>
<p>بی لعل تو دل درون سینه</p><p>خون است چو می در آبگینه</p><p>غمهای تو برد صبرم از دل</p><p>تاراج سپاه شد خزینه</p><p>مرغ دل من ز روی و خالت</p><p>از خرمن ماه چید چینه</p><p>سر زد ز دلم گیاه مهرت</p><p>آن را مدرو به داس کینه</p><p>شو ساقی دیگران که امروز</p><p>من بیخودم از شراب دینه</p><p>جامی که بود سواد کلکش</p><p>بر شاهد نظم عنبرینه</p><p>هر چند بود سفینه در بحر</p><p>شعرش بحریست در سفینه</p><h2><a id="poem-80213" href="https://ganjoor.net/jami/divanj/vaseta-eghd/ghazal-jv/sh426">شمارهٔ ۴۲۶</a></h2>
<p>غزال من که لبش رو به سبزی آورده</p><p>به سبزه زار ختن مشکبو گیا خورده</p><p>چه گویم از خط سبزش که گرد چشمه نوش</p><p>بنفشه ایست به آب حیات پرورده</p><p>بود ز دور خطش فتنه هر سر مویی</p><p>چه فتنه ها که درین دور سر برآورده</p><p>زآفتاب درد پرده شب این عجب است</p><p>که بندد آب شب زلف آفتاب را پرده</p><p>سیاه شد لب شیرین او ز مشکین خط</p><p>کسی ندیده به شیرینیش سیه چرده</p><p>سیاهروزی صاحبدلان ز گردون نیست</p><p>خط عذار بتان روزشان سیه کرده</p><p>چه مرد دعوی عشق است جامی ار نکند</p><p>برآنچه می رسد از دوست صبر صد مرده</p><h2><a id="poem-80214" href="https://ganjoor.net/jami/divanj/vaseta-eghd/ghazal-jv/sh427">شمارهٔ ۴۲۷</a></h2>
<p>وقت گل ترک می و جام که چه</p><p>دوری از یار گل اندام که چه</p><p>مجلس آراست گل توبه شکن</p><p>توبه از باده گلفام که چه</p><p>می پرستان همه در رقص طرب</p><p>گر گرانجان نیی آرام که چه</p><p>سخن عشق مگو با زاهد</p><p>نکته خاص بر عام که چه</p><p>گوش بر توست دعاگویان را</p><p>زیر لب دادن دشنام که چه</p><p>کشته چشم توام زلف بپوش</p><p>مرغ بسمل شده را دام که چه</p><p>چند ازان لب طلبی جامی کام</p><p>پیش اهل کرم ابرام که چه</p><h2><a id="poem-80215" href="https://ganjoor.net/jami/divanj/vaseta-eghd/ghazal-jv/sh428">شمارهٔ ۴۲۸</a></h2>
<p>گل را فراز شاخ بین در جلوه ناز آمده</p><p>شرح نیاز خویش را بلبل نواساز آمده</p><p>دامان دشت و گلشن از لعل و زمرد پر شود</p><p>زینسان که گنجور زمین گنجینه پرداز آمده</p><p>شد لاله شمع بزم گل اینک ببین پروانه سان</p><p>ریزان شکوفه دمبدم سویش به پرواز آمده</p><p>بس زنده دل کز جام گل خورده می ذوق و طرب</p><p>هشیار رفته تا چمن مست و سرانداز آمده</p><p>درکارگاه عاشقی بین نورسان باغ را</p><p>گل تخت منظوری زده نرگس نظرباز آمده</p><p>بس نکته دان کز بلبلان چون کرده گوش اوصاف گل</p><p>درگوش جانش نکته ها از پرده راز آمده</p><p>زآواز مرغان از چمن رفته صدا تا صومعه</p><p>صوفی به سر غلطان شده دنبال آواز آمده</p><p>من عشق و مستی از ازل آورده ام با خود بلی</p><p>انجام کار هر کسی بر وفق آغاز آمده</p><p>زین شعر نو شد پر شکر جامی خراسان گوییا</p><p>از کلک سعدی نکته ای شیرین ز شیراز آمده</p><h2><a id="poem-80216" href="https://ganjoor.net/jami/divanj/vaseta-eghd/ghazal-jv/sh429">شمارهٔ ۴۲۹</a></h2>
<p>چو حلقه دور افق بر من است تنگ شده</p><p>که حلقه سر زلف توام ز چنگ شده</p><p>مجو عمارت دین از دلم که این خانه</p><p>خراب کرده آن چشم شوخ شنگ شده</p><p>چرا کشم پی مرهم خدنگت از دل ریش</p><p>که مرهم دل ریش من این خدنگ شده</p><p>دمیده گرد عذار تو خط بدان ماند</p><p>که شاه روم اسیر سپاه زنگ شده</p><p>ز لوح ساده نزد حرف آفتم از ره دل</p><p>هلاک جان من آن خط مشک رنگ شده</p><p>زلال چشمه لطفی عجب همی مانم</p><p>که تن چگونه ات از سیم و دل ز سنگ شده</p><p>قدم ز سختی راه طلب مکش جامی</p><p>که پای سعی درین سنگلاخ لنگ شده</p><h2><a id="poem-80217" href="https://ganjoor.net/jami/divanj/vaseta-eghd/ghazal-jv/sh430">شمارهٔ ۴۳۰</a></h2>
<p>تا به چشم تو سرمه ره کرده</p><p>خانه مردمان سیه کرده</p><p>سال تو چارده نکرده تمام</p><p>نام تو ماه چارده کرده</p><p>روی تو بهر خانه ویرانان</p><p>در شب تیره کار مه کرده</p><p>مهر رخسار عالم افروزت</p><p>چاک در جیب صبحگه کرده</p><p>عمر بس کس که در نظاره تو</p><p>رفته برباد تا نگه کرده</p><p>پادشاه سپاه حسن تویی</p><p>تا فلک عرض آن سپه کرده</p><p>عشق با چون تویی اگر گنه است</p><p>نه همین جامی این گنه کرده</p><h2><a id="poem-80218" href="https://ganjoor.net/jami/divanj/vaseta-eghd/ghazal-jv/sh431">شمارهٔ ۴۳۱</a></h2>
<p>رخت را مه نخوانند اهل توجیه</p><p>که روشن نیست چندان وجه تشبیه</p><p>مکن از خوان وصلت منع سایل</p><p>که خارج باشد از قانون توجیه</p><p>غمت با دل دو حرف آمد ز یک جنس</p><p>که آن مدغم بود وین مدغم فیه</p><p>اگر حاجت به شمع افتد شبت را</p><p>ز جان رشته دهم وز چشم و دل پیه</p><p>چه سان آیم برون از تیه عشقت</p><p>که موسی بود سرگردان درآن تیه</p><p>چوها چشم همه کردم بدین حرف</p><p>تورا بر انتظار خویش تنبیه</p><p>مس خود را مکن جامی زراندود</p><p>که پیش ناقدان خوش نیست تمویه</p><h2><a id="poem-80219" href="https://ganjoor.net/jami/divanj/vaseta-eghd/ghazal-jv/sh432">شمارهٔ ۴۳۲</a></h2>
<p>ای به خوبی رخ تو از مه به</p><p>قصه ماه با تو کوته به</p><p>به مه آن رخ چرا کنم تشبیه</p><p>ترک تشبیه ناموجه به</p><p>گرچه آمد «مشبه به » خوب</p><p>هست صد بار ازان «مشبه » به</p><p>تا شدی تو عزیز مصر جمال</p><p>حسن یوسف نهفته در چه به</p><p>سر عرفان خوش آید از زاهد</p><p>لیکن از عارفان آگه به</p><p>قصه اهل دل همیشه خوش است</p><p>ذکر شیخان شهر گه گه به</p><p>در وطن ذکر کعبه جامی چند</p><p>خیز کین گفت و گوی در ره به</p><h2><a id="poem-80220" href="https://ganjoor.net/jami/divanj/vaseta-eghd/ghazal-jv/sh433">شمارهٔ ۴۳۳</a></h2>
<p>بتی که بود چو جانم به سینه جا کرده</p><p>گرفت راه جدایی وداع ناکرده</p><p>به داغ مرگ جدا باد جان ز تن آن را</p><p>که همچو جان ز تن او را ز من جدا کرده</p><p>رخی چو آینه رفت از وطن جدا ز رقیب</p><p>که دید آینه ای اینچنین جلا کرده</p><p>بریخت خون به رهم بهر آزمودن تیغ</p><p>بدین بهانه چه خونها که زیر پا کرده</p><p>فتاده بهر سجودش به روی صد بیدل</p><p>به هر نظر که گه رفتن از قفا کرده</p><p>هزار جان گرامی فدای خنجر او</p><p>که بند بند مرا پرسشی جدا کرده</p><p>چو بی رقیب محال است وصل ازان جامی</p><p>به هجر ساخته وز وصل خوی واکرده</p><h2><a id="poem-80221" href="https://ganjoor.net/jami/divanj/vaseta-eghd/ghazal-jv/sh434">شمارهٔ ۴۳۴</a></h2>
<p>ای نامه ز خود به خود نوشته</p><p>در وی همه نیک و بد نوشته</p><p>هر دم صنعت ز لوح هستی</p><p>صد حرف سترده صد نوشته</p><p>در نقطه خال عارفان را</p><p>سر ازل و ابد نوشته</p><p>بر صفحه چهره سالکان را</p><p>آیات قبول و رد نوشته</p><p>در خاک دمیده جان و نامش</p><p>نسرین بر و سروقد نوشته</p><p>از گل بنموده روی وصفش</p><p>گلچهره و لاله خد نوشته</p><p>این گفته به عشق خوان که جامی</p><p>از عشق نه از خرد نوشته</p><h2><a id="poem-80222" href="https://ganjoor.net/jami/divanj/vaseta-eghd/ghazal-jv/sh435">شمارهٔ ۴۳۵</a></h2>
<p>سرو من بر رخ گل جعد سمن سای منه</p><p>گرد مه سلسله زلف شب آسای منه</p><p>بین گرفتاری اهل نظر از بهر خدای</p><p>دیده بر عکس رخ آینه آرای منه</p><p>با خیال لب میگون توام وقت خوش است</p><p>برکفم ساغر لعل طرب افزای منه</p><p>تا در افسانه وصلیم دم از هجر مزن</p><p>زهر در طعمه مرغان شکرخای منه</p><p>حسن خود بر دل هر بی خبری عرض مکن</p><p>عشق تو گنج نفیس است به هر جای منه</p><p>دلم افتاد به عشق تو ز خودرایی خویش</p><p>داغ بر من به گناه دل خودرای منه</p><p>ریخت جامی گهر نظم به پایت که مرو</p><p>قول بدگو مشنو بر سخنش پای منه</p><h2><a id="poem-80223" href="https://ganjoor.net/jami/divanj/vaseta-eghd/ghazal-jv/sh436">شمارهٔ ۴۳۶</a></h2>
<p>ای مرا از آتش سودای تو جان سوخته</p><p>پیرهن از تن تن از دل دل ز هجران سوخته</p><p>آتش دل بر زده از سینه چاکم علم</p><p>کهنه دلقم از گریبان تا به دامان سوخته</p><p>در میان آتش و آبم ز دیدار تو دور</p><p>اشک پیدا غرقه کرده داغ پنهان سوخته</p><p>می فرستم سوی تو در شرح هجران نامه ای</p><p>از سرشک و آه مضمون شسته عنوان سوخته</p><p>جسته زآه تشنگان کعبه وصل تو برق</p><p>در بیابان آتش افتاده مغیلان سوخته</p><p>شمع گل گر داشتی تاب تو بودی هر سحر</p><p>همچو پروانه همه مرغان بستان سوخته</p><p>چون ز جامی یک غزل ننوشتی ای مشکین غزال</p><p>لب فروبسته قلم بشکسته دیوان سوخته</p><h2><a id="poem-80224" href="https://ganjoor.net/jami/divanj/vaseta-eghd/ghazal-jv/sh437">شمارهٔ ۴۳۷</a></h2>
<p>خوش آنکه بود ز تو خانه ام پریخانه</p><p>کجا شدی که شدم بی رخ تو دیوانه</p><p>ز آشنایی عشقت چه حاصل است مرا</p><p>جز آنکه گشته ام از صبر و هوش بیگانه</p><p>حدیث وصل تو هر شب ز هوش می بردم</p><p>به خواب می کشد آری سماع افسانه</p><p>به اوج کنگره وصل چون کند پرواز</p><p>چنین که شمع زد آتش به بال پروانه</p><p>خبر مپرس ز پیمان زهد رندی را</p><p>که داد دست ارادت به دست پیمانه</p><p>ز زلف دلکش تو گرچه ماند جامی دور</p><p>سری ز تیغ بلا شاخ شاخ چون شانه</p><p>روانه می کند از چشم درفشان هر دم</p><p>جواهر خدمات نیازمندانه</p><h2><a id="poem-80225" href="https://ganjoor.net/jami/divanj/vaseta-eghd/ghazal-jv/sh438">شمارهٔ ۴۳۸</a></h2>
<p>ای شکل قدت پیکری از سیم سارا ریخته</p><p>هر دم ز شاهان لشکری سرهات در پا ریخته</p><p>تا شد درین بستان سرا سرو قدت بالا نما</p><p>هر لحظه طوفان بلا بر ما ز بالا ریخته</p><p>چون آفتاب اینک شراب اندر هلال افکند تاب</p><p>رویت ز تاب آفتاب از مه ثریا ریخته</p><p>چشمم ز خون شد موج زن بین لاله ها خونین کفن</p><p>زان خون که ابر از چشم من برکوه و صحرا ریخته</p><p>ز اشکم که از دل سر زده نقش وفا بر زر زده</p><p>خونین گیا سربرزده یک قطره هر جا ریخته</p><p>داده رقیبت را امان از رنج تن دور زمان</p><p>بادا به جانش زآسمان مرگ مفاجا ریخته</p><p>زینسان که چشمت تیغ کین هر دم کشد برآن و این</p><p>مشکل که ماند ز اهل دین خون کسی ناریخته</p><p>از خوی تو ما غصه کش تر دامنان زو گشته خوش</p><p>ما کشت خشک او ابروش باران به دریا ریخته</p><p>جامی کز انفاس روان بخشد به هر دل مرده جان</p><p>نزلی بر او زین سبزخوان روح مسیحا ریخته</p><h2><a id="poem-80226" href="https://ganjoor.net/jami/divanj/vaseta-eghd/ghazal-jv/sh439">شمارهٔ ۴۳۹</a></h2>
<p>ماییم ز مشرب مغانه</p><p>در کوی مغان گرفته خانه</p><p>همواره می مغانه نوشیم</p><p>بر نغمه چنگ یا چغانه</p><p>عشق است ترانه گو درین بزم</p><p>غافل منشین ازین ترانه</p><p>زاهد که ز زهد خشک خواند</p><p>این تازه ترانه را فسانه</p><p>از سبحه مقید عدد ماند</p><p>کی راه برد به آن یگانه</p><p>جامی که ز دیدن حجب بود</p><p>در رفع حجاب جاودانه</p><p>چون دید که آن حجب جز او نیست</p><p>برخاست حجابش از میانه</p><h2><a id="poem-80227" href="https://ganjoor.net/jami/divanj/vaseta-eghd/ghazal-jv/sh440">شمارهٔ ۴۴۰</a></h2>
<p>ای چو جان در دل من جا کرده</p><p>عقل را عشق تو شیدا کرده</p><p>هر که امروز رخت دیده به نقد</p><p>پشت بر نسیه فردا کرده</p><p>کی کند روی تماشا به بهشت</p><p>هرکه روی تو تماشا کرده</p><p>بت تو را دیده و چون برهمنان</p><p>پیش تو سجده تمنا کرده</p><p>عارضت کرده به خط غارت دین</p><p>این چه رسم است که پیدا کرده</p><p>در پی وصل چو تو مشک خطی</p><p>شهری از سر چو قلم پا کرده</p><p>تا کند فکر دهانت جامی</p><p>عمر در فن معما کرده</p><h2><a id="poem-80228" href="https://ganjoor.net/jami/divanj/vaseta-eghd/ghazal-jv/sh441">شمارهٔ ۴۴۱</a></h2>
<p>ای به بالا بلای جان همه</p><p>کوته از وصف تو زبان همه</p><p>آسمان است قبله حاجات</p><p>آستان تو آسمان همه</p><p>چون تو نازک میان بسی دیدم</p><p>تو دلم بردی از میان همه</p><p>بود شهر از شکرفروشان پر</p><p>بست لعل لبت دکان همه</p><p>هر کست بی وفا گمان می برد</p><p>شد یقین عاقبت گمان همه</p><p>چون فتیله چراغ داغ توراست</p><p>شعله زن مغز استخوان همه</p><p>از کهن عاشقان مگو جامی</p><p>کرده ای نسخ داستان همه</p><h2><a id="poem-80229" href="https://ganjoor.net/jami/divanj/vaseta-eghd/ghazal-jv/sh442">شمارهٔ ۴۴۲</a></h2>
<p>منم عاشق و بیدل و مبتلا</p><p>ز عشق تو افتاده در صد بلا</p><p>کشیده ست خوان بلا عشق تو</p><p>زند عالمی را به آن خوان صلا</p><p>ز ورد تلاوت مرا بازداشت</p><p>سرود غمت در خلا و ملا</p><p>کی آید تلاوت ز دستم چو من</p><p>زدم دست در تن تلا لاتلا</p><p>فروغ رخت از پس صد حجاب</p><p>دهد دیده را نور و دل را جلا</p><p>چو راندی چنین آخرم کاشکی</p><p>نمی خواندیم سوی خویش اولا</p><p>رسانید جامی غم دل به عرض</p><p>فان شئت فاسمع و الا فلا</p><h2><a id="poem-80230" href="https://ganjoor.net/jami/divanj/vaseta-eghd/ghazal-jv/sh443">شمارهٔ ۴۴۳</a></h2>
<p>تا چو قدح با دل پر خون نیی</p><p>کام ستان زان لب میگون نیی</p><p>تا نخوری غوطه به دریای اشک</p><p>طالب آن گوهر مکنون نیی</p><p>طره لیلی چه دهم با تو شرح</p><p>چون تو ازان سلسله مجنون نیی</p><p>از شکم ماهی بحر فنا</p><p>دم مزن ای شیخ که ذوالنون نیی</p><p>گفته ای از نیستی ام پر چو نی</p><p>لاف پری چند زنی چون نیی</p><p>روبه فزونی ننهی از کمی</p><p>گر زهمه در کمی افزون نیی</p><p>جامی اگر حلقه عشاق را</p><p>سر نشدی شکر که بیرون نیی</p><h2><a id="poem-80231" href="https://ganjoor.net/jami/divanj/vaseta-eghd/ghazal-jv/sh444">شمارهٔ ۴۴۴</a></h2>
<p>چون هوای باغ با این شکل موزون کرده‌ای</p><p>از لب خندان درون غنچه را خون کرده‌ای</p><p>بر لب جو نیست این گل بل کز اندام چو گل</p><p>پیرهن را بر کنار جوی بیرون کرده‌ای</p><p>نیست هم در آب عکس گل که بهر شست و شوی</p><p>جا درون آب با اندام گلگون کرده‌ای</p><p>بود پابرجا به سان کوه صبرم لیک تو</p><p>کوه را از پایمال هجر هامون کرده‌ای</p><p>هرچه خوبان را بود یکسر تو تنها داری آن</p><p>وز همه بر سر معنبر کاکل افزون کرده‌ای</p><p>دل ز دور خط تو بیرون نمی‌یارد شدن</p><p>می‌ندانم زیر لب بازش چه افسون کرده‌ای</p><p>می‌دمد بوی جنون عشق جامی زین غزل</p><p>گویی استمداد فیض از روح مجنون کرده‌ای</p><h2><a id="poem-80232" href="https://ganjoor.net/jami/divanj/vaseta-eghd/ghazal-jv/sh445">شمارهٔ ۴۴۵</a></h2>
<p>چه سود ازآنکه کم از کبک خوشخرام نیی</p><p>که جز به جانب اغیار تیزگام نیی</p><p>به حسن ماه تمامی ندانمت ز چه روی</p><p>چو ماه نوبه من کم ز کم تمام نیی</p><p>به هم مقامی عشاق می کنی آهنگ</p><p>چه موجب است که با من درین مقام نیی</p><p>منم غلام تو ای پادشاه کشور حسن</p><p>چه شد که ملتفت حال این غلام نیی</p><p>سزد چو آهوی وحشی که رو نهم در دشت</p><p>چنین که با من از خود رمیده رام نیی</p><p>مرا چه چشم علیک از لب گهربارت</p><p>چو تو ز سنگدلی گوش بر سلام نیی</p><p>ز جام می کنی اعراض جامیا گویی</p><p>ز سلک جمع مریدان پیر جام نیی</p><h2><a id="poem-80233" href="https://ganjoor.net/jami/divanj/vaseta-eghd/ghazal-jv/sh446">شمارهٔ ۴۴۶</a></h2>
<p>خوی خود را کرده ای چون روی و نیکو کرده ای</p><p>عشقبازان را به خوی نیک بدخو کرده ای</p><p>گرچه لاله در چمن آمد دورنگ و گل دوروی</p><p>هر دو را در عشق خود یکرنگ و یکرو کرده ای</p><p>تا فکندی چین در ابرو سجده نتوانم تو را</p><p>رخنه در محراب من از چین ابرو کرده ای</p><p>بو که روزی خویش را در گیسویت بافم خوشم</p><p>گر تنم را لاغر و باریک چون مو کرده ای</p><p>سرنگون افتاده سرو از رشک بالایت درآب</p><p>چون به گلگشت چمن جا بر لب جو کرده ای</p><p>شهره هر بزم خواهی حسن خود را ای غزال</p><p>نیست بی موجب که جامی را غزلگو کرده ای</p><h2><a id="poem-80234" href="https://ganjoor.net/jami/divanj/vaseta-eghd/ghazal-jv/sh447">شمارهٔ ۴۴۷</a></h2>
<p>انت شمس البقا و غیرک فی</p><p>کل شی ء سواک لیس بشی</p><p>نیست امکان بساط بوسی تو</p><p>تا نگردد بساط امکان طی</p><p>نیست جز مشت گل ز کارگهت</p><p>دست کرد خلقته بیدی</p><p>کرده وعده دوای من لب تو</p><p>چون بجویم وفای وعده ز وی</p><p>کی من این وعده کرده ام گوید</p><p>این بود آخر الدواء الکی</p><p>با تو همدم کجا تواند بود</p><p>هرکه از خود تهی نشد چون نی</p><p>پی خود گم کن از میان جامی</p><p>تا رسد فیض عشق پی در پی</p><h2><a id="poem-80235" href="https://ganjoor.net/jami/divanj/vaseta-eghd/ghazal-jv/sh448">شمارهٔ ۴۴۸</a></h2>
<p>بیا بیا که صدای درای و بانگ حدی</p><p>همی دهد خبر از قرب هودج لیلی</p><p>بیا بیا که اگر با تو نیم جانی هست</p><p>به پیش هودج لیلی نثار آن اولی</p><p>بغیر عشق مرا نیست دعویی به جهان</p><p>خدا گواست که من صادقم درین دعوی</p><p>جمال یار در اغیار کی توانی دید</p><p>نکرده چشم شهود از غبار غیر جلی</p><p>صفای مشرب رندان چه سود زاهد را</p><p>نیافت بهره ز مرآت دیده اعمی</p><p>سماع قول الست از خودم چنان بربود</p><p>که باز می نشناسم الست را ز بلی</p><p>ز ذوق عشق چو خالی بود سخن جامی</p><p>چه سود جودت لفظ و غرابت معنی</p><h2><a id="poem-80236" href="https://ganjoor.net/jami/divanj/vaseta-eghd/ghazal-jv/sh449">شمارهٔ ۴۴۹</a></h2>
<p>فداک امی یا غایة المنی و ابی</p><p>بسوخت جان من از جان من چه می طلبی</p><p>اگر خموش کنم گوییم که بی خبری</p><p>وگر خروش کنم رانیم که بی ادبی</p><p>جهان صحیفه حسن و جمال لم یزلیست</p><p>وز آن صحیفه به وجه حسن تو منتخبی</p><p>چگونه از تو نمانم عجب که می بینم</p><p>به زیر هر خم زلفت هزار بوالعجبی</p><p>تو ابر جودی و من کشت تشنه لب بی تو</p><p>بیا بیا که کنم با تو شرح تشنه لبی</p><p>ز هجر روی تو روزم تمام نیم شب است</p><p>حذر کن از اثر ناله های نیم شبی</p><p>عرب نژاد بود یار و می کند جامی</p><p>به فارسی غزل اوصاف حسن آن عربی</p><h2><a id="poem-80237" href="https://ganjoor.net/jami/divanj/vaseta-eghd/ghazal-jv/sh450">شمارهٔ ۴۵۰</a></h2>
<p>ماییم شسته زآب می دست از همه آلودگی</p><p>سوده سری در پای خم وز درد سر آسودگی</p><p>وقتی به عشق نیکوان بودم ز بودخویش گم</p><p>و اکنون به خود درمانده ام خوش وقت آن گم بودگی</p><p>تا سر به بالینم ز تو بر بستر بی بستری</p><p>در خون غنوده هر شبی چشمم ز شب نغنودگی</p><p>خون جگر پالوده ام از شعر مژگان عمرها</p><p>با من دلت صافی نشد با این همه پالودگی</p><p>با خود فروشانم مکن همسر که من خاص توام</p><p>دارد تفاوت در بها بازاری از فرمودگی</p><p>دل ساده از نقش طرب پا سوده در راه طلب</p><p>با دولت دردت خوشم زین سادگی و سودگی</p><p>جامی نشد در عاشقی ز اشک دروغین سرخ رو</p><p>کامل عیاری کی رسد مس را ز روی اندودگی</p><h2><a id="poem-80238" href="https://ganjoor.net/jami/divanj/vaseta-eghd/ghazal-jv/sh451">شمارهٔ ۴۵۱</a></h2>
<p>تویی آن آفتاب عالم آرای</p><p>که داری در دل هر ذره ای جای</p><p>جمالت را عماری در عمارت</p><p>نمی گنجد سوی ویران ما آی</p><p>مپوش از ما به ما نور رخ خویش</p><p>به گل خورشید تابان را میندای</p><p>میان ما و تو ماییم پرده</p><p>کرم کن وز میان این پرده بگشای</p><p>خرد زنگ است بر آیینه عشق</p><p>بده می ساقیا وین زنگ بزدای</p><p>چو جانان جان جان توست جامی</p><p>جهان در جست و جوی او مپیمای</p><p>بزن در دامن آن جان جان دست</p><p>منه دیگر برون از خویشتن پای</p><h2><a id="poem-80239" href="https://ganjoor.net/jami/divanj/vaseta-eghd/ghazal-jv/sh452">شمارهٔ ۴۵۲</a></h2>
<p>آمدی و آتشم به خانه زدی</p><p>نلت ماکان منتهی آمدی</p><p>دستگیر مریض کیست طبیب</p><p>یا طبیب القلوب خذ بیدی</p><p>بی رخت زندگی نمی خواهم</p><p>لیت روحی یزول عن جسدی</p><p>لامع است از جمال طلعت تو</p><p>لمعات تجلی احدی</p><p>هرچه آمد ز تو همه نیک است</p><p>لیکن از ما گرفت رنگ بدی</p><p>هنر عاشقانست ترک خرد</p><p>عیب ایشان مکن به بی خردی</p><p>هرچه مقبول توست ای زاهد</p><p>همه رداست پیش عشق و ردی</p><p>کی بری پی به سر وحدت عشق</p><p>چون ز سبحه مقید عددی</p><p>مایه دولت ابد عشق است</p><p>جامی و کسب دولت ابدی</p><h2><a id="poem-80240" href="https://ganjoor.net/jami/divanj/vaseta-eghd/ghazal-jv/sh453">شمارهٔ ۴۵۳</a></h2>
<p>بر اوج حسن چون خورشید فردی</p><p>ولی هرگز به گرد ما نگردی</p><p>ازانم چون شفق در خون که بی تو</p><p>نهاده ست آفتابم رو به زردی</p><p>شود طی بر دعاهای تو یکسر</p><p>اگر طومار عمرم در نوردی</p><p>ز خوان عشق تو جز غم نخوردم</p><p>غم غمخوارگان هرگز نخوردی</p><p>ز سر تا پا همه دردم ز هجران</p><p>بیا جانا که تو درمان دردی</p><p>به مردی بار غمهایت کشیدم</p><p>نکردی هرگزم تحسین که مردی</p><p>پشیمان گشتن از آزار جامی</p><p>چه سود اکنون که کردی آنچه کردی</p><h2><a id="poem-80241" href="https://ganjoor.net/jami/divanj/vaseta-eghd/ghazal-jv/sh454">شمارهٔ ۴۵۴</a></h2>
<p>چند باشم چشم بر در، گوش بر آواز پای</p><p>روزی از راه ترحم بر من بیدل درآی</p><p>گرچه برجا مانده ام در کنج هجر از ضعف تن</p><p>چون رسد آواز پایت برجهم بیخود ز جای</p><p>تا تو نگشادی در غمخانه ام نگشاد بخت</p><p>یک در راحت به روی من درین محنت سرای</p><p>هیچ مأوا را نباشد بی قدومت رونقی</p><p>وای مأوایی که از وی پای گیری باز وای</p><p>دولتی باشد که آیی از درم بگشادی روی</p><p>رغم حاسد را به رویم این در دولت گشای</p><p>لطفی از سر تا به پا گاهی به تشریف قدوم</p><p>با غریبان دیار خویش لطفی می نمای</p><p>تا قدم در کلبه جامی نهادی روز و شب</p><p>چشم خود را زآستان خویش باشد سرمه سای</p><h2><a id="poem-80242" href="https://ganjoor.net/jami/divanj/vaseta-eghd/ghazal-jv/sh455">شمارهٔ ۴۵۵</a></h2>
<p>خرم آن کس که برد پی به ره هیچ کسی</p><p>تا درین ره ننهی پای به جایی نرسی</p><p>هرچه جز شستن دست هوس از حاصل خویش</p><p>باشد اینجا همه بی حاصلی و بوالهوسی</p><p>تا بری عهد به سر نسبت از آدم بگسل</p><p>عهد الله الی آدم عهدا فنسی</p><p>کم زن از وصل ریاحین نفس ای مرغ قفس</p><p>که تماشاگر بستان ز شکاف قفسی</p><p>گرچه از محمل لیلی نرسد بانگ درای</p><p>شادم از قافله او به مقام جرسی</p><p>آید از نور رخت زمزمه نارکلیم</p><p>یعلم الله که تو از شعله آن مقتبسی</p><p>نیست جز حکم تو در کشور ما حکم دگر</p><p>شغل تو روز بود شحنگی و شب عسسی</p><p>تا لب جام شد آلوده ز شهد لب تو</p><p>می زند مرغ دلم پر به هوای مگسی</p><p>زنده شد جامی از انفاس خوشت جان سخن</p><p>شاید ار نام برآری به مسیحا نفسی</p><h2><a id="poem-80243" href="https://ganjoor.net/jami/divanj/vaseta-eghd/ghazal-jv/sh456">شمارهٔ ۴۵۶</a></h2>
<p>همی دهد خبر از گل نسیم صبحدمی</p><p>ز گشت باغ میاسا به عذر بی درمی</p><p>به دست اگر درمت نیست کن به باده گرو</p><p>قبای محترمی وکلاه محتشمی</p><p>به پیش ناوک غم هر گلی کنون سپریست</p><p>چرا چنین هدف ناوک هزار غمی</p><p>شکوفه بین و بنفشه به باغ و یادآور</p><p>ز روز موی سفیدی و عهد پشت خمی</p><p>عرب نژاد مهی راه من زد ای مطرب</p><p>ترانه ای بسرا حسب حال این عجمی</p><p>به بانگ چنگ بگو کای به رخ چراغ حرم</p><p>فذاک روحی و قلبی و ان ابحت دمی</p><p>به هرچه طبع تو مایل شود ز لطف و ستم</p><p>فذاک غایة قصدی و منتهی هممی</p><p>چراست سوی تو روی جهانیان شب و روز</p><p>اگر نه قبله آفاق و کعبه حرمی</p><p>فراقنامه جامیست این نوشته که کرد</p><p>به نوک هر مژه از رشحه جگر قلمی</p><h2><a id="poem-80244" href="https://ganjoor.net/jami/divanj/vaseta-eghd/ghazal-jv/sh457">شمارهٔ ۴۵۷</a></h2>
<p>بتابی بر همه چون ماه و از من روی برتابی</p><p>به هر کس شکر و شیری و با من آتش و آبی</p><p>کشی هر کج نهادی را کمان آسا به سوی خود</p><p>مرا دور افکنی از پیش رو چون تیر برتابی</p><p>شب از محراب ابرویت چو مانم باز بر یادش</p><p>کنم بر سینه از ناخن هزاران شکل محرابی</p><p>کنم شرح گرفتاری خود با تو ولی مشکل</p><p>که ناگشته اسیر چون خودی این نکته دریابی</p><p>مکن خاکسترم دور از درت بگذار تا باشد</p><p>به شبها زیر پهلوی سگانت فرش سنجابی</p><p>نشاند جوش خون عناب و عناب لبت خونم</p><p>به جوش آورد و اینک اشک من زان گشته عنابی</p><p>چو زد راه دلت نامهربانی دل بنه جامی</p><p>به مهجوری و رنجوری و بی خوردی و بی خوابی</p><h2><a id="poem-80245" href="https://ganjoor.net/jami/divanj/vaseta-eghd/ghazal-jv/sh458">شمارهٔ ۴۵۸</a></h2>
<p>جهانی تازه شد از فیض تو ای ابر نوروزی</p><p>من لب تشنه را تا چند بهر قطره ای سوزی</p><p>سیه شد روز من زین غم که گیرم زلف شبرنگت</p><p>نمی دانم که این دولت کیم خواهد شدن روزی</p><p>ز تاب خشم رخ افروختی و آتش زدی در من</p><p>معاذالله اگر بار دگر این آتش افروزی</p><p>ز چشمت دلبری آموختی دل از همه بردی</p><p>چه باشد کز لب جانبخش خود دلداری آموزی</p><p>سلیمانی به ملک نیکویی خاتم لب لعلت</p><p>مبادا دیو را بر خاتم لعل تو فیروزی</p><p>مشو آهوی دام هر کس آن به کاندرین صحرا</p><p>کمند همت اندازی و صید عزت اندوزی</p><p>ز چاک جیب جان جامی کنی گم نقد عمر آخر</p><p>برآن چاک ار نه از دامان وصلش وصله ای دوزی</p><h2><a id="poem-80246" href="https://ganjoor.net/jami/divanj/vaseta-eghd/ghazal-jv/sh459">شمارهٔ ۴۵۹</a></h2>
<p>به هر که هست چو شیر و شکر درآمیزی</p><p>مرا ببینی و از من ز دور بگریزی</p><p>هزار حیله کنم تا رسم به صحبت تو</p><p>هنوز پیش تو من نانشسته برخیزی</p><p>بکش مرا و مکن قصد دیگران تاکی</p><p>به قصد کشتن من خون دیگران ریزی</p><p>ز طره ات دلی آویخته به هر سو موی</p><p>نبود طره مشکین بدین دلاویزی</p><p>بود ز سنگ جفات استخوان من شده آرد</p><p>پس از وفات اگر خاک قالبم بیزی</p><p>ز فرق تا به قدم فتنه ای و گاه قیام</p><p>هزار فتنه به تاراج ما برانگیزی</p><p>بلای دنیی و دینند نیکوان جامی</p><p>نه طور عقل بود کز بلا نپرهیزی</p><h2><a id="poem-80247" href="https://ganjoor.net/jami/divanj/vaseta-eghd/ghazal-jv/sh460">شمارهٔ ۴۶۰</a></h2>
<p>عشق تو منسوخ ساخت دفتر علامگی</p><p>بر ورق ما نوشت حرف سیه نامگی</p><p>خلعت شه باد چست بر قد خاصان که هست</p><p>جامه درویش بس خلعت بی جامگی</p><p>در ره خودکامه ای خاک شدیم و هنوز</p><p>از سر او کم نشد نخوت خودکامگی</p><p>بس که کنند ازدحام بهر تماشا عوام</p><p>مجلس واعظ گرفت صورت هنگامگی</p><p>محرم راز تو نیست کس به جهان زان شوند</p><p>خاصگیانت نهان در حجب عامگی</p><p>نفس که شد مطمئن در کنف عشق تو</p><p>رست ز امارگی ماند ز لوامگی</p><p>جامی و نظم بلند کز پی ثبتش کند</p><p>وجه قمر صفحگی تیر فلک خامگی</p><h2><a id="poem-80248" href="https://ganjoor.net/jami/divanj/vaseta-eghd/ghazal-jv/sh461">شمارهٔ ۴۶۱</a></h2>
<p>بیا ای عشق پر غوغا که در هر جا فرود آیی</p><p>غم آری جان گدازی عمر کاهی محنت افزایی</p><p>چه گفتم لوحش الله چون ز رخ پرده براندازی</p><p>جهان را زیب و فر بخشی و عالم را بیارایی</p><p>تو چون غنچه درون حجله عزت چه غم زانت</p><p>که با داغ تو همچون لاله خلقی گشته صحرایی</p><p>ز شوق لحن موزون تو بلبل در نواسازی</p><p>به وصف لعل میگون تو طوطی در شکرخایی</p><p>به شکل ما برآیی تا تو را آیینه ای باشد</p><p>که خود را هم به خود ظاهر در آن آیینه بنمایی</p><p>تویی در قالب ما جان و در جان مایه شادی</p><p>تویی در پیکر ما دیده و در دیده بینایی</p><p>بجز پندار هستی نیست رنج عاشقان جامی</p><p>بشوی آلایش پندار هستی تا بیاسایی</p><h2><a id="poem-80249" href="https://ganjoor.net/jami/divanj/vaseta-eghd/ghazal-jv/sh462">شمارهٔ ۴۶۲</a></h2>
<p>گرفت خاطرت از عاشقان شیدایی</p><p>که زود می روی ای جان و دیر می آیی</p><p>زمان وصل بسی کوته است و هجر دراز</p><p>دگر نماند درین محنتم شکیبایی</p><p>برون فتاد دلم بی رخت ز پرده صبر</p><p>روا مدار که کارم کشد به رسوایی</p><p>مرا چه طاقت روی تو دیدن از نزدیک</p><p>بس اینکه گوشه برقع ز دور بنمایی</p><p>به آستان توام همچو در ستاده به پای</p><p>به گوش حلقه خدمت به هر چه فرمایی</p><p>مکن به نکته شیرین چو طوطیم تحسین</p><p>که من ز لعل لبت دارم این شکر خایی</p><p>به کوی زاهدی آسودگی مجو جامی</p><p>قدم برون نه ازین کوی تا بیاسایی</p><h2><a id="poem-80250" href="https://ganjoor.net/jami/divanj/vaseta-eghd/ghazal-jv/sh463">شمارهٔ ۴۶۳</a></h2>
<p>شب که رفتی ز برم مونس جان که شدی</p><p>مردم دیده خونابه فشان که شدی</p><p>بهر مهمانی تو مائده عیش که ساخت</p><p>وز لب و خط نمک و سبزی خوان که شدی</p><p>همچو گل خنده زنان رفتی و چون سرو روان</p><p>گل خندان که و سرو روان که شدی</p><p>سود چشمی و زیان دل و دین بهر خدای</p><p>چون برفتی ز برم سود و زیان که شدی</p><p>من شدم پی سپر هجر ز بس پیری و ضعف</p><p>تو به آن تازه رخی بخت جوان که شدی</p><p>راز من فاش شد امروز ز بس گریه و آه</p><p>تا تو شب محرم اسرار نهان که شدی</p><p>هیچ برگفته جامی ننهی گوش رضا</p><p>یا رب اینسان ز سماع سخنان که شدی</p><h2><a id="poem-80251" href="https://ganjoor.net/jami/divanj/vaseta-eghd/ghazal-jv/sh464">شمارهٔ ۴۶۴</a></h2>
<p>بهر خدنگ آه از بیداد دلستانی</p><p>باشد به پهلوی دل هر استخوان کمانی</p><p>از ناله دمادم فرسوده شد زبانم</p><p>می بایدم ز آهن همچون جرس زبانی</p><p>عمری به پیش تیرش بودی تنم نشانه</p><p>اینک به سینه هرجا از زخم او نشانی</p><p>از تاج سربلندان شد عالی آستانش</p><p>زین آستان نباشد عالیتر آستانی</p><p>آهی که دور ازان مه خوردم فرو به سینه</p><p>بهر خراش جانم شد آتشین سنانی</p><p>باشد بهار خرم آن رخ ز سبزه خط</p><p>یارب مباد هرگز آسیبش از خزانی</p><p>از ضعف و عجز و پیری جامی ز پا فتادی</p><p>ای وای اگر نگیرد دست تو نوجوانی</p><h2><a id="poem-80252" href="https://ganjoor.net/jami/divanj/vaseta-eghd/ghazal-jv/sh465">شمارهٔ ۴۶۵</a></h2>
<p>ای خواجه چه جویی ز شب قدر نشانی</p><p>هر شب شب قدر است اگر قدر بدانی</p><p>روشن به تو گویم که شب قدر کدام است</p><p>گر زانکه تو ادراک شب قدر توانی</p><p>آنست شب قدر که بر جان محمد</p><p>قرآن عظیم آمده و سبع مثانی</p><p>آنست شب قدر که از نور جمالش</p><p>وارست کلیم از شب تاریک و شبانی</p><p>آنست شب قدر که بر طلعت ماهی</p><p>تا مطلع فجرش به تماشا گذرانی</p><p>ماهی که بود غایت حاجات و مقاصد</p><p>ماهی که بود قبله آمال و امانی</p><p>جامی چو به این شب برسی از پی عمری</p><p>زنهار سلام من بیدل برسانی</p><h2><a id="poem-80253" href="https://ganjoor.net/jami/divanj/vaseta-eghd/ghazal-jv/sh466">شمارهٔ ۴۶۶</a></h2>
<p>برگل از سبزه خط غالیه بویی داری</p><p>چشم بد دور چه آراسته رویی داری</p><p>چه دلاویز بود زلف تو یارب که دراو</p><p>صد دل آویخته از هر سر مویی داری</p><p>با همه نیک بود خوی تو لیکن چو فتد</p><p>با منت کار چه گویم که چه خویی داری</p><p>چشم بهبود مدار ای که دل افتاده چو من</p><p>درکف فتنه گری عربده جویی داری</p><p>گوی گفتن ذقنت را سخن بیهوده ست</p><p>گوش تا چند به هر بیهده گویی داری</p><p>بس که گلچهره اسیر تو شد و لاله عذار</p><p>چون چمن پر گل و لاله سر کویی داری</p><p>واصل کعبه شدن حد تو نبود جامی</p><p>اینقدر بس که به راهش تک و پویی داری</p><h2><a id="poem-80254" href="https://ganjoor.net/jami/divanj/vaseta-eghd/ghazal-jv/sh467">شمارهٔ ۴۶۷</a></h2>
<p>در وقت گل ای بلبل فریاد بسی داری</p><p>خوش وقت تو کز هرگل فریادرسی داری</p><p>از قافله لیلی گر واپسی ای مجنون</p><p>این بس که به گوش از وی بانگ جرسی داری</p><p>از کوی وی ای زاهد مایل سوی فردوسی</p><p>گر نغلطم از بستان رو در قفسی داری</p><p>پروانه صفت هرکس گرد سر تو گردان</p><p>لیکن تو کجا هرگز پروای کسی داری</p><p>از بهر خدا بگسل پیوند رقیب از خود</p><p>تا چند چو گل دامان در چنگ خسی داری</p><p>کردی به دل ای صوفی اسباب جهان شیرین</p><p>با دعوی طاووسی شغل مگسی داری</p><p>از مهر بتان جامی هر لحظه برآری دم</p><p>چون صبح درین معنی روشن نفسی داری</p><h2><a id="poem-80255" href="https://ganjoor.net/jami/divanj/vaseta-eghd/ghazal-jv/sh468">شمارهٔ ۴۶۸</a></h2>
<p>روشن شبی که شمع شبستان من شوی</p><p>ظلمت زدای کلبه احزان من شوی</p><p>جان ریختم به پای تو از چاک سینه کاش</p><p>پا در حریم سینه نهی جان من شوی</p><p>پاکان نیند درخور تو سینه ها کباب</p><p>من چون پزم خیال که مهمان من شوی</p><p>با باد همنفس نکنم سویت آه را</p><p>ترسم چو زلف خویش پریشان من شوی</p><p>حیرانیم خموش کند ورنه پیش تو</p><p>چندان کشم نفیر که حیران من شوی</p><p>چون طوطیان به شکر تو شکر شکن شوم</p><p>گر زان دهان و لب شکرستان من شوی</p><p>جامی نیم به ملک سخن خسروم خوش آن</p><p>کز خط خوب خواجه دیوان من شوی</p><h2><a id="poem-80256" href="https://ganjoor.net/jami/divanj/vaseta-eghd/ghazal-jv/sh469">شمارهٔ ۴۶۹</a></h2>
<p>از هیچ نشان داده دهانی که تو داری</p><p>بر موی کمر بسته میانی که تو داری</p><p>صد جامه جان چاک شود چون بخرامد</p><p>با لطف قبا سرو روانی که تو داری</p><p>شد از کشش ابروی تو قامت ما خم</p><p>کس را نرسد زور کمانی که تو داری</p><p>خط سبزی و رخ خوان جمال است و جهانی</p><p>مهمان شده سبزی و خوانی که تو داری</p><p>آنان که اسیران تو را طعنه زنانند</p><p>غافل شدگانند ز آنی که تو داری</p><p>هرکس ز جمالت شده قانع به نشانی</p><p>بیرون ز نشانهاست نشانی که تو داری</p><p>جامی به غزل کوش که در حد کمال است</p><p>برطرز حسن این سخنانی که تو داری</p><h2><a id="poem-80257" href="https://ganjoor.net/jami/divanj/vaseta-eghd/ghazal-jv/sh470">شمارهٔ ۴۷۰</a></h2>
<p>چون رخت بینم سر خویش از حیا پیش افکنی</p><p>وآتش محرومیم در سینه ریش افکنی</p><p>شهر پر غوغا شد از تو کاش چون آیی برون</p><p>دفع غوغا را نقابی بر رخ خویش افکنی</p><p>دست ده تا چینم آزارش به بوس ای جان که سنگ</p><p>برمن دیوانه از طفلان همه بیش افکنی</p><p>نیست جز خونریزی و عاشق کشی کیشی تو را</p><p>دمبدم تیر دگر برما ازان کیش افکنی</p><p>می زنی قرعه پی قتل رقیبان تا به کی</p><p>قرعه دولت به نام هر بداندیش افکنی</p><p>ریش دل گر کرد خانه چشم بر هم زن به ناز</p><p>در دلم چاک از مژه بهتر که از نیش افکنی</p><p>شاه خوبانی و درویش تو جامی دور نیست</p><p>گر به رحمت سایه‌ای بر حال درویش افکنی</p><h2><a id="poem-80258" href="https://ganjoor.net/jami/divanj/vaseta-eghd/ghazal-jv/sh471">شمارهٔ ۴۷۱</a></h2>
<p>پریرم دیدی و نادیده کردی</p><p>سلامت گفتم و نشنیده کردی</p><p>گر این معنی پسند خاطر توست</p><p>نمی گویم که نپسندیده کردی</p><p>دلم خون گشت و آمد همدم اشک</p><p>به دیده تا تو جا در دیده کردی</p><p>خوش آن روزی که از طعن رقیبان</p><p>به سوی من گذر ترسیده کردی</p><p>اگر گفتی سخن آهسته گفتی</p><p>وگر کردی نظر دزدیده کردی</p><p>شدی آرام جانم گوییا رحم</p><p>براین جان نیارامیده کردی</p><p>چو برگردیدی از جامی عجب نیست</p><p>که نامش بخت برگردیده کردی</p><h2><a id="poem-80259" href="https://ganjoor.net/jami/divanj/vaseta-eghd/ghazal-jv/sh472">شمارهٔ ۴۷۲</a></h2>
<p>گویی که منم یار تو ای جان و نباشی</p><p>وز یاری اغیار پشیمان و نباشی</p><p>بیچاره من آن دم که ز گل بوی تو آید</p><p>بر بوی تو آیم به گلستان و نباشی</p><p>می میرم ازین غم که چو بینم مهی از دور</p><p>در خاطرم افتد که تویی آن و نباشی</p><p>آیم سوی میدان تو کز سر فکنم گوی</p><p>آه ار برسم بر سر میدان و نباشی</p><p>درخواب شوم پیش تو گریان و بسوزم</p><p>چون باز کنم دیده گریان و نباشی</p><p>ویران کنیم خانه آباد که باشم</p><p>آبادی این خانه ویران و نباشی</p><p>جامی ز بتان گر لقب کافری آمد</p><p>به زانکه شمارند مسلمان و نباشی</p><h2><a id="poem-80260" href="https://ganjoor.net/jami/divanj/vaseta-eghd/ghazal-jv/sh473">شمارهٔ ۴۷۳</a></h2>
<p>دی آن چه شکل بود که از ره برآمدی</p><p>بر دیده جلوه کردی و در جان درآمدی</p><p>رفتی و بود روی تو از مهر و ماه به</p><p>منت خدای را که ازان بهتر آمدی</p><p>بیمار بودم از غم هجران طبیب وار</p><p>پا رنجه ساختی و مرا بر سر آمدی</p><p>تا جان دمی به قالب جان داده فراق</p><p>همچون مسیح با دم جان پرور امدی</p><p>رفتار تو ز خسته دلان جان همی برد</p><p>جانها فدات بر روش دیگر آمدی</p><p>نبود به راه تو ز لطافت نشان پای</p><p>گویی فرشته وار به بال و پرآمدی</p><p>جامی نوشت بهر تو دیوان خود چو دید</p><p>کز خیل نو خطان همه سردفتر آمدی</p><h2><a id="poem-80261" href="https://ganjoor.net/jami/divanj/vaseta-eghd/ghazal-jv/sh474">شمارهٔ ۴۷۴</a></h2>
<p>سبزخطا و گلرخا تازه‌بهار کیستی</p><p>طرف کله شکسته‌ای طرفه نگار کیستی</p><p>مرکب ناز زیر ران کرده کمان ز ابروان</p><p>ناوک غمزه بر کمان بهر شکار کیستی</p><p>من به میان موج غم دیده ز خواب شب تهی</p><p>تا تو به خواب خفته‌ای سر به کنار کیستی</p><p>می‌گذری که هیچ کس خاک نشد به راه من</p><p>بین که ز فرق تا قدم غرق غبار کیستی</p><p>من به خمار هجر تو تشنه‌جگر فتاده‌ام</p><p>تا تو به جام وصل خود دفع خمار کیستی</p><p>بوی وصال غایبی یافتم ای صبا ز تو</p><p>قاصد کشور که‌ای پیک دیار کیستی</p><p>جامی و نکته‌های خوش لیک تو هیچ گه بدو</p><p>گوش نمی‌نهی که تو نکته‌گزار کیستی</p><h2><a id="poem-80262" href="https://ganjoor.net/jami/divanj/vaseta-eghd/ghazal-jv/sh475">شمارهٔ ۴۷۵</a></h2>
<p>زما همی گذری و به ما نمی نگری</p><p>چه جرم رفت و جنایت چرا نمی نگری</p><p>ز جور آنکه قفا سوی ما کنی و روی</p><p>همی کنیم فغان وز قفا نمی نگری</p><p>هزار سوخته دل از پی تو وای کنان</p><p>چه شوخ چشم نگاری که وا نمی نگری</p><p>چه کافری تو که هیچ از خدا نمی ترسی</p><p>به هیچ بنده برای خدا نمی نگری</p><p>خوش است از نظر لطف شاه حال گدا</p><p>تو شاه حسنی و حال گدا نمی نگری</p><p>هزار جا سر راهت گرفته هرکس و تو</p><p>ز ناز سوی کسان هیچ جا نمی نگری</p><p>به پیش پای تو جامی همی نهد سر خویش</p><p>ولی چه سود چو تو پیش پا نمی نگری</p><h2><a id="poem-80263" href="https://ganjoor.net/jami/divanj/vaseta-eghd/ghazal-jv/sh476">شمارهٔ ۴۷۶</a></h2>
<p>دل مرا ز هزار آرزو بگردانی</p><p>درآرزوی خودم کو به کو بگردانی</p><p>ز قبله روی بگردانیم که رو به من آر</p><p>به روی تو چو کنم روی رو بگردانی</p><p>چه باک ازانکه نیابم تو را ازان ترسم</p><p>که روی من ز ره جست و جو بگردانی</p><p>به رخ چو جعد مسلسل نهی هزاران دل</p><p>ز راه عقل به هر تار مو بگردانی</p><p>دهانت دایره لطف را شود مرکز</p><p>به گرد گل چو خط مشکبو بگردانی</p><p>خدای بین نیی ای پارسا که دل دهدت</p><p>که چشم خویش ز روی نکو بگردانی</p><p>نمیرد آتش جامی به ساغر ای ساقی</p><p>به دور او چه شود گر سبو بگردانی</p><h2><a id="poem-80264" href="https://ganjoor.net/jami/divanj/vaseta-eghd/ghazal-jv/sh477">شمارهٔ ۴۷۷</a></h2>
<p>ای کاش من برآن سر کو خاک بودمی</p><p>تا پایمال آن بت چالاک بودمی</p><p>تا باد بردیم به سر کوی دوست کاش</p><p>مردم نبودمی خس و خاشاک بودمی</p><p>پاک است یار و دامن پاکش گرفتمی</p><p>ز آلایش وجود خود ار پاک بودمی</p><p>روز شکارگر شدیم بخت سازگار</p><p>من نیز سر درآن خم فتراک بودمی</p><p>گر اشک دامنم نگرفتی ز ضعف تن</p><p>همراه آه رفته بر افلاک بودمی</p><p>بایستیم به دست ازان زلف رشته ای</p><p>تا من رفوگر جگر چاک بودمی</p><p>گر جرعه ای ز ساغر جامی نخوردمی</p><p>کی رند و دردخواره و بیباک بودمی</p><h2><a id="poem-80265" href="https://ganjoor.net/jami/divanj/vaseta-eghd/ghazal-jv/sh478">شمارهٔ ۴۷۸</a></h2>
<p>دیدمی دیدار آن دلدار رعنا کاشکی</p><p>دیده روشن کردمی زان روی زیبا کاشکی</p><p>خاطر اندر سایه طوبی نیاساید مرا</p><p>سایه کردی بر سرم آن سرو بالا کاشکی</p><p>گرچه امروز از جمال او نگشتم بهره مند</p><p>وعده این دولت افتادی به فردا کاشکی</p><p>عاشقان را رخصت گل دیدن و چیدن چه سود</p><p>بودی آن گلچهره را اذن تماشا کاشکی</p><p>کاشکی گویم مرا گشتی وصال او نصیب</p><p>بی نصیبان را نصیبی نیست الا کاشکی</p><p>با وجود عقل و دین سامان نگیرد کار عاشق</p><p>در هجوم این شدی ان هر دو یغما کاشکی</p><p>نظم جامی راکه شد در وصف لطف او چو در</p><p>بودیم در سلک نزدیکان او جا کاشکی</p><p>هرچه خواهد باد حاصل در حریم بزم او</p><p>وز حریم بزم او صد ساله ره تا کاشکی</p><h2><a id="poem-80266" href="https://ganjoor.net/jami/divanj/vaseta-eghd/ghazal-jv/sh479">شمارهٔ ۴۷۹</a></h2>
<p>ماییم و خاکساری و عجز وفتادگی</p><p>دستی به سر ز دست دل از دست دادگی</p><p>چون بر بساط حسن دوانی زناز اسپ</p><p>شاهان ملک را نرسد جز پیادگی</p><p>کردی بهشت منزل ما را ز روی خویش</p><p>سر برزد از شمایل تو حورزادگی</p><p>در مجلس تو شاهد گل وانهاد روی</p><p>وز تو نداشت شرم زهی وانهادگی</p><p>گر گویمت که آینه ام طلعت تو را</p><p>رخ برمتاب کین سخن آید ز سادگی</p><p>گفتی که کم گری و زخم بین ولی چه سود</p><p>در کار من چو گریه نکرد ایستادگی</p><p>جامی اگر نه جام به یاد لبت کشد</p><p>درکام ذوق او نکند باده بادگی</p><h2><a id="poem-80267" href="https://ganjoor.net/jami/divanj/vaseta-eghd/ghazal-jv/sh480">شمارهٔ ۴۸۰</a></h2>
<p>هیچ ازین مبتلا نمی پرسی</p><p>چیست موجب چرا نمی پرسی</p><p>نیست پروای حال بنده تو را</p><p>وز برای خدا نمی پرسی</p><p>وقت بیگانگان خوش است بسی</p><p>کز من آشنا نمی پرسی</p><p>همه جا بر تو راه می گیرم</p><p>هرگزم هیچ جا نمی پرسی</p><p>پادشاهی کس از تو چون پرسد</p><p>که چرا از گدا نمی پرسی</p><p>به طفیل سگان بپرس از من</p><p>گر از ایشان جدا نمی پرسی</p><p>حال جامی وفاست با سگ تو</p><p>حال اهل وفا نمی پرسی</p><h2><a id="poem-80268" href="https://ganjoor.net/jami/divanj/vaseta-eghd/ghazal-jv/sh481">شمارهٔ ۴۸۱</a></h2>
<p>سوی بیمار خود ای جان جهان دیر آیی</p><p>خواهی از غم بکشی زودش ازان دیر آیی</p><p>عمر بس زود رود جان چو رود دیرآید</p><p>چند چون عمر روی زود و چو جان دیر آیی</p><p>هست در زاویه سینه خیال تو مقیم</p><p>گرچه در دیده خونابه فشان دیر آیی</p><p>مرکز دایره حسنی و خوبان جهان</p><p>چشم بر راه تو لیکن به میان دیرآیی</p><p>آمدی زود ولی کام دلم دیر دهی</p><p>زودرس میوه ای اما به دهان دیرآیی</p><p>زود رفتی که نهان آیم ازان می ترسم</p><p>کآشکارا بروی زود و نهان دیرآیی</p><p>جامی از چنگ رسد زمزمه عشق چرا</p><p>گر نیی سنگ به فریاد و فغان دیرآیی</p><h2><a id="poem-80269" href="https://ganjoor.net/jami/divanj/vaseta-eghd/ghazal-jv/sh482">شمارهٔ ۴۸۲</a></h2>
<p>مشک تر بر برگ گل سودی بلای جان شدی</p><p>کار جان چون ساختی غارتگر ایمان شدی</p><p>گرد لعل جانفزای خود فزودی خط سبز</p><p>خضر را رهبر به سوی چشمه حیوان شدی</p><p>می شکافی موی در سر ضمیر دیگران</p><p>صورت حال خودت گفتم چنین نادان شدی</p><p>روی تو ماه تمام آمد چرا چون ماه نو</p><p>گوشه ابرو نمودی ناگه و پنهان شدی</p><p>غنچه امید من بود از تو عمری ناشکفت</p><p>خرم آن روزی که چون دیدی مرا خندان شدی</p><p>نوخطان شهر را سربر خط فرمان توست</p><p>کوس دولت زن که ملک حسن را سلطان شدی</p><p>یاد آن روزی که در ره دیدمت گفته به ناز</p><p>راه خود رو جامیا چندین چرا حیران شدی</p><h2><a id="poem-80270" href="https://ganjoor.net/jami/divanj/vaseta-eghd/ghazal-jv/sh483">شمارهٔ ۴۸۳</a></h2>
<p>چو گرد ماه خط مشکبو بگردانی</p><p>دلی ز راه به هر تار مو بگردانی</p><p>چگونه روی تو بینم چو بهر دیدن تو</p><p>به هر طرف که کنم روی رو بگردانی</p><p>نمی رسد به تو هیچ ارزو چو جلوه کنی</p><p>رخم ز قبله هر آرزو بگردانی</p><p>به هر فتاده بود خوی تو نکوکاری</p><p>به بخت ما چو رسد کار خو بگردانی</p><p>بدان هوس که به کویت رسم خوشم که مرا</p><p>کشان کشان چو سگان کو به کو بگردانی</p><p>به باده سرزنشم چند زاهدا چه شود</p><p>که سنگ خود ز سر این سبو بگردانی</p><p>نیافت ره به تو جامی به گفت و گوی آن به</p><p>که روی او ز ره گفت و گو بگردانی</p>
</body></html>