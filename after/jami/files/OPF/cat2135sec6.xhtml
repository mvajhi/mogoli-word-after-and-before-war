<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80132" href="https://ganjoor.net/jami/divanj/vaseta-eghd/ghazal-jv/sh345">شمارهٔ ۳۴۵</a></h2>
<p>در ره تو ز دیده پا کردم</p><p>خاک پایت به دیده جا کردم</p><p>بستم از هر چه بود چشم امید</p><p>پس به روی تو دیده وا کردم</p><p>سینه را از خیال غمزه تو</p><p>هدف ناوک بلا کردم</p><p>هر نمازی که روی در قبله</p><p>دور از ابروی تو ادا کردم</p><p>چون تو برداشتی ز رخ پرده</p><p>پیش ابروی تو قضا کردم</p><p>دوش در ترک عشق با جامی</p><p>تا دم صبح ماجرا کردم</p><p>گفت برخیز کز محالات است</p><p>ترک کاری که عمرها کردم</p><h2><a id="poem-80133" href="https://ganjoor.net/jami/divanj/vaseta-eghd/ghazal-jv/sh346">شمارهٔ ۳۴۶</a></h2>
<p>به هیچ مسجد و محراب بی تو رو نکنم</p><p>که پیش ابروی تو سجده آرزونکنم</p><p>چو گویمت که مکن وعده وصال دروغ</p><p>به یک دروغ دلم شاد کن بگو نکنم</p><p>چو باز کردن خوی از تو مشکل است آن به</p><p>که با فراق تو سازم به وصل خو نکنم</p><p>فتاد چاک به جیب حیات من ای وای</p><p>اگر به رشته وصل توآش رفو نکنم</p><p>چنان خوشم به قد و عارض و خطت که به باغ</p><p>به سرو و لاله نبینم بنفشه بو نکنم</p><p>سخن به وصف میانت رقم نیارم زد</p><p>اگر قلم چو مصور ز تار مو نکنم</p><p>ز بس که درد و غم آرد فسانه جامی</p><p>به هر کجا که تویی شرح حال او نکنم</p><h2><a id="poem-80134" href="https://ganjoor.net/jami/divanj/vaseta-eghd/ghazal-jv/sh347">شمارهٔ ۳۴۷</a></h2>
<p>دی تجربة المداد کردم</p><p>وصف خط تو سواد کردم</p><p>شاگرد شدم خط لبت را</p><p>نسخ خط اوستاد کردم</p><p>هر نقطه که بر ورق نهدم</p><p>از خال و رخ تو یاد کردم</p><p>هر دال و الف که نقش بستم</p><p>زلف و قدت اعتقاد کردم</p><p>خط تو چو کرد رستن اغاز</p><p>اغاز« و ان یکاد» کردم</p><p>زلف تو شبم به آخر آورد</p><p>بر روی تو بامداد کردم</p><p>تا از غم خود رهم چو جامی</p><p>خود را به غم تو شاد کردم</p><h2><a id="poem-80135" href="https://ganjoor.net/jami/divanj/vaseta-eghd/ghazal-jv/sh348">شمارهٔ ۳۴۸</a></h2>
<p>نه نگاری که دل و جان به غمش یارکنم</p><p>عشق او هرچه کند حکم به آن کار کنم</p><p>روز من چون شود از گردش گردون شب تار</p><p>از فروغ رخ او شمع شب تار کنم</p><p>نه رفیقی که ز اخلاق پسندیده او</p><p>مرهم سینه ریش و دل افگار کنم</p><p>نه حریفی که درارد ز درم ساغر می</p><p>تا به آن کسب نشاط دل غمخوار کنم</p><p>نه ندیمی که چو دریای دلش موج زند</p><p>گوش جان را صدف لؤلوی شهوار کنم</p><p>به ازان نیست که درگوشه ویرانه خویش</p><p>پا به دامن کشم و روی به دیوار کنم</p><p>جامی آسا چو دهد وحشت تنهایی روی</p><p>مونس طبع خود از دفتر اشعار کنم</p><h2><a id="poem-80136" href="https://ganjoor.net/jami/divanj/vaseta-eghd/ghazal-jv/sh349">شمارهٔ ۳۴۹</a></h2>
<p>به عزم کعبه سفر گفتم اختیار کنم</p><p>بدین بهانه گذر بر دیار یار کنم</p><p>ولی چه سود که نگذاردم مدار سپهر</p><p>که بر مراد دل خویش هیچ کار کنم</p><p>صبا رساند غباری ز موکبش آن به</p><p>که کحل دیده اقبال ازان غبار کنم</p><p>به راه شوق وی از چشم خون فشان هر دم</p><p>چو سرخ مو شتران قطره ها قطار کنم</p><p>نیارم آنکه نگارم به نامه شرح غمش</p><p>بس اینکه چهره به خون جگر نگار کنم</p><p>گر از خراش دل خود برون دهم حرفی</p><p>هزار سینه آسوده را فگار کنم</p><p>چنین که برد دلم موی آن میان شاید</p><p>که از میان همه دلبران کنار کنم</p><p>مرا چو بخت مساعد نشد که سر بنهم</p><p>بر آستانه جانان و جان نثار کنم</p><p>عموم لطف ویم عذرخواه بس جامی</p><p>به پیک و نامه چه تمهید و اعتذار کنم</p><h2><a id="poem-80137" href="https://ganjoor.net/jami/divanj/vaseta-eghd/ghazal-jv/sh350">شمارهٔ ۳۵۰</a></h2>
<p>تا کی آرام دل بی خبرانت بینم</p><p>مردم دیده کوته نظرانت بینم</p><p>روی تو اینه نور جمال ازل است</p><p>چند پیش نظر بی بصرانت بینم</p><p>می روم از سرکویت چه کنم نتوانم</p><p>که از این بیش حریف دگرانت بینم</p><p>تویی آن گلبن نوخیز که در باغ جمال</p><p>تازه از گریه خونین جگرانت بینم</p><p>گفته ام سنگ دل سخت تو را در همه جای</p><p>جای آن هست که با خویش گرانت بینم</p><p>هیچ خاطر نگرانیم نماند به جهان</p><p>گر سوی خود به ترحم نگرانت بینم</p><p>جامی این گونه کزان غنچه دهان تنگدلی</p><p>زود باشد که چو گل جامه درانت بینم</p><h2><a id="poem-80138" href="https://ganjoor.net/jami/divanj/vaseta-eghd/ghazal-jv/sh351">شمارهٔ ۳۵۱</a></h2>
<p>نمی خواهم که با کس راز آن پیمان گسل گویم</p><p>خیالش را نشانم پیش و با او راز دل گویم</p><p>ز سر تا پا همه جان و دل آمد آن پری پیکر</p><p>معاذالله که همچون دیگرانش زآب و گل گویم</p><p>نشان قصد من نبود جز آن ترک جفاپیشه</p><p>گر از خوبان چین یا شوخ چشمان چگل گویم</p><p>شوم بی باده مست از شیوه ترکانه چشمانش</p><p>در آن مستی چو بینم قامتش را معتدل گویم</p><p>کند دعوی که هستی بنده ام وان خط مشکین را</p><p>چو بینم بر عذار او بر این دعوی سجل گویم</p><p>سخن را جسته جسته گویم از محراب با عابد</p><p>ولیکن چون درافتد زان دو ابرو متصل گویم</p><p>به روی سرخ کم کن وصف جامی لاله و گل را</p><p>که من پیش رخش این سرخرویان را خجل گویم</p><h2><a id="poem-80139" href="https://ganjoor.net/jami/divanj/vaseta-eghd/ghazal-jv/sh352">شمارهٔ ۳۵۲</a></h2>
<p>به بزم عشق بتان را چو نام می گویم</p><p>تویی مراد چو ماه تمام می گویم</p><p>ز بس که ذکر تو سربسته می کنم ز بتان</p><p>به فهم کس نرسد کز کدام می گویم</p><p>چو در نماز همی ایستم خیال تورا</p><p>گهی ز راست گه از چپ سلام می گویم</p><p>زبان ز کوثر و تسنیم بسته ام لیکن</p><p>حکایت لب لعلت مدام می گویم</p><p>بغیر سیب تو هر میوه ام به لب که رسید</p><p>گر از بهشت رسیده ست خام می گویم</p><p>ثنای قدرشناسان کنج میکده است</p><p>چو وصف عارف عالی مقام می گویم</p><p>حدیث جامی و شیرین شدن بر او می تلخ</p><p>کرامتیست که از پیر جام می گویم</p><h2><a id="poem-80140" href="https://ganjoor.net/jami/divanj/vaseta-eghd/ghazal-jv/sh353">شمارهٔ ۳۵۳</a></h2>
<p>بیخود فتم هرجا روان آن قد رعنا بنگرم</p><p>چون بگذرد خیزم نشان بر خاک ازان پا بنگرم</p><p>زانجا که روزی دیدمش باشم گریزان چون کنم</p><p>بی او نباشد طاقتم کانجا روم جا بنگرم</p><p>از دیدن او چون مرا مانع شود دیوار و در</p><p>گریان ز شهر آیم برون گلهای صحرا بنگرم</p><p>خواهم به طوفان بلا عالم تهی از دیگران</p><p>تا گه گهی آن روی را باشد که تنها بنگرم</p><p>می میرم از یک دیدنش هان ای رقیب از مرگ من</p><p>می خواهی از رخسار او برقع بکش تابنگرم</p><p>امروز دیدم روی او مشکل که تا فردا زیم</p><p>چندان امان ده ای اجل تا بخش فردا بنگرم</p><p>آنچ از غم او می کشم حاشا که از وی چون رهم</p><p>بر کوی خوبان بگذرم در روی زیبا بنگرم</p><p>با آه خود دارم هوس هر شب شدن بر آسمان</p><p>تا بی لب جانبخش او حال مسیحا بنگرم</p><p>جامی نبینم حاصلی در کوی او عشاق را</p><p>جز آب چشم و دود دل چون زیر و بالا بنگرم</p><h2><a id="poem-80141" href="https://ganjoor.net/jami/divanj/vaseta-eghd/ghazal-jv/sh354">شمارهٔ ۳۵۴</a></h2>
<p>چون خرامان قدت ای سرو دلارا بنگرم</p><p>صد سرت بینم به راه افتاده هر جا بنگرم</p><p>سوختم از شوق سرچند از حیا پیش افکنی</p><p>سربه بالا کن که سیر آن روی زیبا بنگرم</p><p>تا نه صد تن صف کشند از عاشقان مگشا نقاب</p><p>من کیم تا روی تو خواهم که تنها بنگرم</p><p>رفتی و گفتی که فردا دیدنم معلوم نیست</p><p>وانگر بهر خدا تا بخش فردا بنگرم</p><p>چون تو پیش آیی شوم حیران میان مرگ و زیست</p><p>کت بدین شکل کشنده ننگرم یا بنگرم</p><p>از هجوم ساجدان هرگز نشد فرصت مرا</p><p>تا به خاک ره نشانی زان کف پا بنگرم</p><p>چون دل جامی نبینم هیچ دل شیدای تو</p><p>گر چه حال یک به یک دلهای شیدا بنگرم</p><h2><a id="poem-80142" href="https://ganjoor.net/jami/divanj/vaseta-eghd/ghazal-jv/sh355">شمارهٔ ۳۵۵</a></h2>
<p>تا کی از گریه پا به گل باشم</p><p>خرقه رنگین ز خون دل باشم</p><p>تا تورا لعبت چگل گفتند</p><p>روبه بتخانه چگل باشم</p><p>تا به خونم خطت سجل بسته ست</p><p>کشته حکم آن سجل باشم</p><p>اعتدال قد تو تا دیدم</p><p>بنده سرو معتدل باشم</p><p>رنجه گشتی به قتل من ای وای</p><p>گر نه از لطف تو بحل باشم</p><p>تا به کویت رسیده ام خواهم</p><p>باشم آنجا و متصل باشم</p><p>جامیم نکته گوی شهر ولی</p><p>از لبت در سخن خجل باشم</p><h2><a id="poem-80143" href="https://ganjoor.net/jami/divanj/vaseta-eghd/ghazal-jv/sh356">شمارهٔ ۳۵۶</a></h2>
<p>خوشا وقتی که از خود رسته باشیم</p><p>به وقت بیخودان پیوسته باشیم</p><p>ازان دامی که جز مردان نجستند</p><p>به همتهای ایشان جسته باشیم</p><p>کشیده رخت خود از کوی هستی</p><p>به کنج نیستی بنشسته باشیم</p><p>خلیل آسا به نیروی قناعت</p><p>بتان حرص را بشکسته باشیم</p><p>به بند عشق محکم کرده پیوند</p><p>همه پیوندها بگسسته باشیم</p><p>چو برناید امیدی از در خلق</p><p>در امید برخود بسته باشیم</p><p>به سرناید به سرعت جامی این راه</p><p>بیا تا بعد ازین آهسته باشیم</p><h2><a id="poem-80144" href="https://ganjoor.net/jami/divanj/vaseta-eghd/ghazal-jv/sh357">شمارهٔ ۳۵۷</a></h2>
<p>ساقی بیا که دیگر زین گفت و گو بجانم</p><p>یکدم ز ساغر می نه مهر بر دهانم</p><p>تنگ آمدم ز دانش درده شراب صافی</p><p>تا لوح خاطرم را شوید ز هر چه دانم</p><p>هر چند حیله کردم از خویشتن نرستم</p><p>می ده که تا به مستی خود را ز خود رهانم</p><p>زان می که گر بنوشم یک جرعه روزی از وی</p><p>چون خضر تا قیامت زان جرعه زنده مانم</p><p>زان می که بعد عمری برخاک ار بریزی</p><p>چون شاخ تازه از گل برروید استخوانم</p><p>چون نیست می مباحم در کیش خودپرستان</p><p>به زآب روی ایشان خاک در مغانم</p><p>از می رساند جامی خود را به وصل جانان</p><p>ساقی بیا که باشد خود را به وی رسانم</p><h2><a id="poem-80145" href="https://ganjoor.net/jami/divanj/vaseta-eghd/ghazal-jv/sh358">شمارهٔ ۳۵۸</a></h2>
<p>ز جوش باده چو گرددترانه گو لب خم</p><p>درآن ترانه کنم صوفیانه خود را گم</p><p>چو آن ترانه ام از خویشتن تهی سازد</p><p>عجب مدار چو پیمانه گر جهم در خم</p><p>تو گنج حسنی و گرد تو اژدهای فلک</p><p>به قصد پاس تو زاغیار سرنهاده به دم</p><p>به راه رخش تو سر پر خمار افتاده</p><p>بود خمار مرا بشکند به کاسه سم</p><p>اگر فروغ جمالت رسد به صبح نخست</p><p>فراغتی بود آفاق را ز صبح دوم</p><p>تویی به لطف پری بل کزان لطیفتری</p><p>که داد جلوه خدایت به صورت مردم</p><p>به رشح خامه جامی نظرگشا کاینجاست</p><p>که سر همی زند از نیم قطره صد قلزم</p><h2><a id="poem-80146" href="https://ganjoor.net/jami/divanj/vaseta-eghd/ghazal-jv/sh359">شمارهٔ ۳۵۹</a></h2>
<p>زخط سبز خطان سبزه چون کند شادم</p><p>دهد شکوفه ز موی سفید خود یادم</p><p>شمیم سنبل و بوی گلم ز باد چه سود</p><p>چنین که عمر گرانمایه رفت بربادم</p><p>چو شاخ میوه که آرد شکوفه پیش از برگ</p><p>ندیده برگ جوانی به پیری افتادم</p><p>ز گریه پای به گل مانده ام چو سرو و هنوز</p><p>ز میل قامت گلچهرگان نه آزادم</p><p>بغیر پشت خمیده نماند بر من هیچ</p><p>پی سجودبتان بس که پشت خم دادم</p><p>اگر نه همچو الف راستم چه تدبیر است</p><p>به لوح هستی ازینسان نگاشت استادم</p><p>دل از بتان پریزاد چون کنم جامی</p><p>چو من ز مادر فطرت بدین صفت زادم</p><h2><a id="poem-80147" href="https://ganjoor.net/jami/divanj/vaseta-eghd/ghazal-jv/sh360">شمارهٔ ۳۶۰</a></h2>
<p>برخیز تا به جانب گلشن گذر کنیم</p><p>پیش سنان خار غم از گل سپر کنیم</p><p>چون غنچه لب به خنده گشاییم در چمن</p><p>خونهای بسته ته به ته از دل بدر کنیم</p><p>حاضر کنیم لاله و نرگس به بزم خویش</p><p>زان ساغر عقیق وز این جام زر کنیم</p><p>چندان خوریم می که چو نرگس به پای گل</p><p>فردای حشر مست سر از خاک برکنیم</p><p>شاهد چه حاجت است چنین کز درخت گل</p><p>گلچهره ای بپاست به هر سو نظر کنیم</p><p>جامی بیا و دفتر خود باز کن چو گل</p><p>تا گفت و گوی مجلسیان مختصر کنیم</p><p>بگرفت طبع باده پرستان ز نقل خشک</p><p>از دفتر تو نقل غزلهای تر کنیم</p><h2><a id="poem-80148" href="https://ganjoor.net/jami/divanj/vaseta-eghd/ghazal-jv/sh361">شمارهٔ ۳۶۱</a></h2>
<p>هر دم از کوی تو خواهم من شیدا بروم</p><p>جان سپارم به سگانت تن تنها بروم</p><p>می شوم باز پشیمان که نه مقدور من است</p><p>که به جایی که تو باشی من ازانجا بروم</p><p>گرگشایند در روضه رضوان حاشا</p><p>که ازین در به تمنای تماشا بروم</p><p>طوطیم بی سخنت زین قفس تنگ بجان</p><p>بگشا لب که به شکر تو شکرخا بروم</p><p>با تو بیماری خود را چه دهم شرح که هست</p><p>هر دو پیش تو یکی گر بزیم یا بروم</p><p>عشق من با تو قدیمیست نیم چون دگران</p><p>کایم امروز به کوی تو و فردا بروم</p><p>چند گویی که برو جامی ازین دربگشا</p><p>عقده زلف ز پای دل من تا بروم</p><h2><a id="poem-80149" href="https://ganjoor.net/jami/divanj/vaseta-eghd/ghazal-jv/sh362">شمارهٔ ۳۶۲</a></h2>
<p>برون خرام که تا در ره تو خاک شوم</p><p>روا مدار کزین آرزو هلاک شوم</p><p>جدا ز خاک درت گر فتم درآب حیات</p><p>چو ماهیان جگر تشنه در طپاک شوم</p><p>به دور چشم تو با دلق زهد نزدیک است</p><p>که رند دردکش و مست جامه چاک شوم</p><p>گدای آن سر کویم ولی ز جور رقیب</p><p>درآن نشیمن دولت به ترس و باک شوم</p><p>چو می خوری به سرم ریز چند کاسه درد</p><p>که از کدورت تقوا و توبه پاک شوم</p><p>خوشی به وصل حریفان ازان چه باک تو را</p><p>که از فراق تو غمگین و دردناک شوم</p><p>همای اوج بلندم نه خوش بود جامی</p><p>که پست خاک نشینان این مغاک شوم</p><h2><a id="poem-80150" href="https://ganjoor.net/jami/divanj/vaseta-eghd/ghazal-jv/sh363">شمارهٔ ۳۶۳</a></h2>
<p>کردی ز راندگان در خود شماره ام</p><p>در کوی تو نه سگ نه گدایم چه کاره ام</p><p>روزی نشد ز سیر سرشکم لقای تو</p><p>خالیست از فروغ سعادت ستاره ام</p><p>گر در میان بزم خودم جا نمی دهی</p><p>بگذار چون نظارگیان برکناره ام</p><p>کشتن چه احتیاج چو خواهی هلاک من</p><p>تاراج جان بس است ز تو یک نظاره ام</p><p>باید بر آرزوی منت حجتی درست</p><p>بین جیب چاک چاک و دل پاره پاره ام</p><p>می گفت شب عروس سپهرم که جامیا</p><p>زیور ز در نظم تو یابد هماره ام</p><p>گر بگسلند عقد ثریا مرا ز گوش</p><p>درهای شاهوار تو بس گوشواره ام</p><h2><a id="poem-80151" href="https://ganjoor.net/jami/divanj/vaseta-eghd/ghazal-jv/sh364">شمارهٔ ۳۶۴</a></h2>
<p>خوش آنکه آینه سان رو به روی آن پسر افتم</p><p>فروغ حسن ازل بینم و به سجده درافتم</p><p>کند جمال رخش جلوه ای ز عالم صورت</p><p>که از مشاهده آن به عالم دگر افتم</p><p>طریق عشق سپردم ازان مخاطره غافل</p><p>که از دیار سلامت به خطه خطر افتم</p><p>فتند اهل نظر چون به پایش از پس دیری</p><p>شوم چو اشک دوان تا ز جمله زودتر افتم</p><p>چو زان مه سفری خانه ام تهی بود آن به</p><p>که من ز راحت خانه به محنت سفر افتم</p><p>خبر رسید که باشد سری به بی خبرانش</p><p>ز ذوق این خبر خوش سزد که بی خبر افتم</p><p>چو نگذرد به سر من بر آن سرم که چو جامی</p><p>به هر طرف که گذار افکند به رهگذر افتم</p><h2><a id="poem-80152" href="https://ganjoor.net/jami/divanj/vaseta-eghd/ghazal-jv/sh365">شمارهٔ ۳۶۵</a></h2>
<p>از نهانخانه وصل تو جدا افتادم</p><p>بین کجا بودم ازین پیش و کجا افتادم</p><p>جانم از سطوت بی چونی تو بی چون بود</p><p>دور ماندم ز تو در چون و چرا افتادم</p><p>اصل هر نغمه که باشد نفس رحمت توست</p><p>من ازان نغمه اصلی چو صدا افتادم</p><p>داشتم با تو فراغت ز بلی و ز بلا</p><p>یک بلی گفتم ودر دام بلا افتادم</p><p>بودم از هستی خود تیره دل و تشنه جگر</p><p>روی تو دیدم و در بحر صفا افتادم</p><p>نیست جایی ز تو خالی به تمنای تو بود</p><p>که درین هاویه حرص و هوا افتادم</p><p>جامی از جام می عشق توام ای ساقی</p><p>دست من گیر به جامی که ز پا افتادم</p><h2><a id="poem-80153" href="https://ganjoor.net/jami/divanj/vaseta-eghd/ghazal-jv/sh366">شمارهٔ ۳۶۶</a></h2>
<p>گر ز بار غم هجر تو به تنگ است دلم</p><p>چه کنم قطره خون است نه سنگ است دلم</p><p>جذب عشق تو نهنگ دو جهان آشام است</p><p>گام همت زده در کام نهنگ است دلم</p><p>گر تو را آرزوی دیدن دیدار خود است</p><p>کرده آیینه خود پاک ز زنگ است دلم</p><p>تا چرا پیش خدنگ تو شود سینه سپر</p><p>روزگاریست که با سینه به جنگ است دلم</p><p>محتسب گو بشکن چنگ که سررشته عشق</p><p>از سر زلف تو آورده به چنگ است دلم</p><p>بس که بر دل زدیم تیر پی مرغ غمت</p><p>قفسی ساخته از چوب خدنگ است دلم</p><p>جامی از خم فنا باده یکرنگی خواه</p><p>که گرفته ز حریفان دورنگ است دلم</p><h2><a id="poem-80154" href="https://ganjoor.net/jami/divanj/vaseta-eghd/ghazal-jv/sh367">شمارهٔ ۳۶۷</a></h2>
<p>ای روشن از فروغ رخت خانه دلم</p><p>نقد غم تو گنج به ویرانه دلم</p><p>از غم مرا چه بیم چو هست از حریم وصل</p><p>صد روزن امید به غمخانه دلم</p><p>پیش از اساس گنبد فیروزه سپهر</p><p>عشقت کشید رخت به کاشانه دلم</p><p>مشعل فروز بزم خسان است روی تو</p><p>زین آتش است سوخته پروانه دلم</p><p>فردا که نم رسد به گلم ز ابر نوبهار</p><p>روید گیاه مهر تو از دانه دلم</p><p>هر دم ز شوق لعل توام دیده ساغریست</p><p>پر کرده از ترشح پیمانه دلم</p><p>اجزای نظم و نثر که جامی نوشته است</p><p>جزوی حکایتیست ز افسانه دلم</p><h2><a id="poem-80155" href="https://ganjoor.net/jami/divanj/vaseta-eghd/ghazal-jv/sh368">شمارهٔ ۳۶۸</a></h2>
<p>من بسی خوبان عالم دیده ام</p><p>چون تو در عالم کسی کم دیده ام</p><p>چشم من بی نم مبادا گر گهی</p><p>چشم خود را بی تو بی نم دیده ام</p><p>چون سر زلف تو پشت من خم است</p><p>تا سر زلف تو پر خم دیده ام</p><p>بر دل غمدیده زخمت رحمت است</p><p>رحمتی کن بر دل غمدیده ام</p><p>راحتی کز زخم تو بینم کجا</p><p>هرگز آن راحت ز مرهم دیده ام</p><p>هر چه لیلی داشت داری وز غمش</p><p>آنچه مجنون دید من هم دیده ام</p><p>سوخته محرومی جامی دلم</p><p>هرکه را پیش تو محرم دیده ام</p><h2><a id="poem-80156" href="https://ganjoor.net/jami/divanj/vaseta-eghd/ghazal-jv/sh369">شمارهٔ ۳۶۹</a></h2>
<p>روز مردن کز وصال دوستان دل برکنم</p><p>از همه آسان ولیکن از تو مشکل برکنم</p><p>در مقابل چون زنی خرگه چو مه حاشا که من</p><p>خیمه بر عزم جدایی از مقابل برکنم</p><p>کی سزد در راه رخشت سجده محرابیان</p><p>کاش بتوانم که شکل نعلش از گل برکنم</p><p>گر به گوشم کم رسد از هودجت بانگ درای</p><p>زنگ مهر و ماه ازین فیروزه محمل برکنم</p><p>در نیاید سر به هر طوقی سگ کوی تو را</p><p>دست گو کز گردن گردون حمایل بر کنم</p><p>با توغیری را چه حد محفل افروزی بود</p><p>خواهم از غیرت که سر از شمع محفل برکنم</p><p>گفتیم جامی ز من خود را خلاصی ده به صبر</p><p>درچه بندم دل کزین شکل و شمایل برکنم</p><h2><a id="poem-80157" href="https://ganjoor.net/jami/divanj/vaseta-eghd/ghazal-jv/sh370">شمارهٔ ۳۷۰</a></h2>
<p>گوهر نایابی و من بهر تو جان می‌کنم</p><p>کان تو جان است و چون جان می‌کنم کان می‌کنم</p><p>بر لب تو دست سودم دی نه دندان وین زمان</p><p>می‌کنم زان یاد و دست خود به دندان می‌کنم</p><p>در دل عشاق پیکان تو گم شد وین همه</p><p>سینه خود را به ناخن بهر پیکان می‌کنم</p><p>بی‌تو ویران به جهان گر زان که دستم می‌دهد</p><p>خشت مهر و ماه ازین فیروزه ایوان می‌کنم</p><p>می‌خورم بر دل خدنگت جان غمگین می‌دهم</p><p>شاخ دولت می‌نشانم بیخ حرمان می‌کنم</p><p>می‌کنم آماده کحل دیده و عطر کفن</p><p>از درت خاکی که شب پنهان ز دربان می‌کنم</p><p>گو اجل جیبم بدر پیوند عمر من بس است</p><p>رشته پیراهنت کز طرف دامان می‌کنم</p><p>اره بر سر بوده‌ام عمری که اکنون گاه‌گاه</p><p>شانه‌سان تاری ازان زلف پریشان می‌کنم</p><p>می‌کنم یک یک ورق دیوان جامی را شمار</p><p>هرچه می‌بینم نه در وصفت ز دیوان می‌کنم</p><h2><a id="poem-80158" href="https://ganjoor.net/jami/divanj/vaseta-eghd/ghazal-jv/sh371">شمارهٔ ۳۷۱</a></h2>
<p>چو نیست بخت که شب روی روشنت نگرم</p><p>فروغ شمع فتاده به روزنت نگرم</p><p>پس از وفات به خاکم خرام بهر خدای</p><p>که گرد خویش نشسته به دامنت نگرم</p><p>پر از دعاست چو طومار دست من عمریست</p><p>درین هوس که حمایل به گردنت نگرم</p><p>چو گل نقاب گشایی چو دیگران بینند</p><p>چو غنچه روی ببندی اگر منت نگرم</p><p>چو خوشه پر شودم هر مژه ز دانه اشک</p><p>چو بر کنار مه از مشک خرمنت نگرم</p><p>شود لباس بقا تنگ بر من از غیرت</p><p>چو کرده بند قبا چست بر تنت نگرم</p><p>شوی به فن غزل شهره جهان جامی</p><p>چنین که مست غزالان پرفنت نگرم</p><h2><a id="poem-80159" href="https://ganjoor.net/jami/divanj/vaseta-eghd/ghazal-jv/sh372">شمارهٔ ۳۷۲</a></h2>
<p>عجب دردی‌ست در جانم که درمانش نمی‌دانم</p><p>ز آغازش نِیَم آگاه و پایانش نمی‌دانم</p><p>چو چوگان بازد آن مه جز سر مردان دین آنجا</p><p>نشاید کو کسی را مرد میدانش نمی‌دانم</p><p>گذشت آن سرو گل‌رخ دامن‌افشان بر چمن روزی</p><p>عبیر جیب گل جز گرد دامانش نمی‌دانم</p><p>صفای تن دهد راز دلش بیرون قبا آمد</p><p>حجاب من که در دل راز پنهانش نمی‌دانم</p><p>چو خواهد لب گزد خواهم نهم جان زیر دندانش</p><p>که از بس لطف تاب زخم دندانش نمی‌دانم</p><p>نخواهم فسحت باغ و مسلسل آب‌ها در وی</p><p>که بی‌دیدار او جز بند و زندانش نمی‌دانم</p><p>مسلمانی بود بهر بتان دین باختن جامی</p><p>ازین دین هرکه برگردد مسلمانش نمی‌دانم</p><h2><a id="poem-80160" href="https://ganjoor.net/jami/divanj/vaseta-eghd/ghazal-jv/sh373">شمارهٔ ۳۷۳</a></h2>
<p>شب خیالت چو شود پردگی منظر چشم</p><p>تا سحر از مژه مسمار زنم بر در چشم</p><p>چشمم از لعل تو شد حقه گوهر بخرام</p><p>تا به پای تو کشم حقه پرگوهر چشم</p><p>برقع زلف برانداز که بس تاریک است</p><p>بی مه طلعت تو منزل پر اختر چشم</p><p>گر خیال رخ تو شمع ندارد در پیش</p><p>به شبستان خیالت که شود رهبر چشم</p><p>دمبدم دل ز درون چشمه خون بگشاید</p><p>تا بشوید رقم غیر تو از دفتر چشم</p><p>بعد دیدار تو چون آتش شوقم سوزد</p><p>خیزدم صد علم نور ز خاکستر چشم</p><p>چشم من جمله دهان شد که خورد خاک درت</p><p>نیست جز خاک درت قوت دگر درخور چشم</p><p>مژه گر خشک وگر تر به رهت جاروبیست</p><p>می کشم زیر قدمهای تو خشک وتر چشم</p><p>جامی امشب که خیال لب او مهمان است</p><p>پر می لعل کن از شیشه دل ساغر چشم</p><h2><a id="poem-80161" href="https://ganjoor.net/jami/divanj/vaseta-eghd/ghazal-jv/sh374">شمارهٔ ۳۷۴</a></h2>
<p>ندارم صبر کز روی تو چشم خون فشان بندم</p><p>وگر ازمن بپوشی روی از نامت زبان بندم</p><p>گرفتارم به بند عشق تو از من مشو رنجه</p><p>پی روپوش اگر خود را گهی براین و آن بندم</p><p>بلای هجر تا ناید فرو بر من کنم هر شب</p><p>ز پیچان دود دل زنجیر و در بر آسمان بندم</p><p>نهم زلفت به کف گفتی پی دفع فراموشی</p><p>برانگشتت بیا تا از رگ جان ریسمان بندم</p><p>عذارت گل ولی پست است گلبن با قدت آن به</p><p>کش از گلبن بچینم بر سر سرو روان بندم</p><p>گه قتلم کمانت را گسست از زور بازو زه</p><p>بیا کز رشته عمر خودت زه بر کمان بندم</p><p>مگو جامی صبوری پیشه کن کافتد به من آتش</p><p>اگر یک لحظه چشم از گریه و لب از فغان بندم</p><h2><a id="poem-80162" href="https://ganjoor.net/jami/divanj/vaseta-eghd/ghazal-jv/sh375">شمارهٔ ۳۷۵</a></h2>
<p>مرا کی باشد آن یارا که چشم از یار بربندم</p><p>به قول پند گویان دیده از دیدار بربندم</p><p>برفت از دست من سررشته تسبیح کو تاری</p><p>ز زلف تار تار یار تا زنار بربندم</p><p>نیارم شرح غمهای دل از پهلو برون دادن</p><p>اگر پهلوی هم صد نی چو موسیقار بربندم</p><p>چو دستم کوته است از دامن آن گل چه حاصل زان</p><p>اگر صددسته گل بر یادش از گلزار بربندم</p><p>ز هجران سینه ام بشکافت کو پیکانی از تیرش</p><p>کزان مرهم شکاف سینه افگار بربندم</p><p>نفس برنایدم بی ناله زار از درون هرگز</p><p>بمیرم گر دهان از ناله های زار بربندم</p><p>مرا شد نکته باریک از خیال آن میان جامی</p><p>مغنی کو که بر عود سخن این تار بربندم</p><h2><a id="poem-80163" href="https://ganjoor.net/jami/divanj/vaseta-eghd/ghazal-jv/sh376">شمارهٔ ۳۷۶</a></h2>
<p>چو ماه من سفری شد وطن نمی خواهم</p><p>وطن چه چیز بود زیستن نمی خواهم</p><p>حجاب جان من آمد بدن ز صحبت او</p><p>مرا بس است همین جان بدن نمی خواهم</p><p>ز خواهش دل خود دادمش خبر گفتا</p><p>چه سود خواستن تو چو من نمی خواهم</p><p>نماند در سر من جز هوای آن سر کوی</p><p>طواف گلشن و گشت چمن نمی خواهم</p><p>چنان برآن تن نازک همی برم غیرت</p><p>که دیدنش به ته پیرهن نمی خواهم</p><p>ز بس بود کف پایش لطیف گاه خرام</p><p>رسیدنش به گل و نسترن نمی خواهم</p><p>ببند لب ز غزل جامیا که سر غمش</p><p>ترانه گشته به هر انجمن نمی خواهم</p><h2><a id="poem-80164" href="https://ganjoor.net/jami/divanj/vaseta-eghd/ghazal-jv/sh377">شمارهٔ ۳۷۷</a></h2>
<p>شب نیست که از شوق رخت زار نمیرم</p><p>صد ره نشوم زنده و صد بار نمیرم</p><p>هر دم نتوان روی تو دید اینقدرم بس</p><p>کز محنت محرومی دیدار نمیرم</p><p>در غمکده بی کسی ام خفته به خواری</p><p>این سو قدمی نه که چنین خوار نمیرم</p><p>بخشم به سگت عمر که از شرط وفا نیست</p><p>گر در ره یاران وفادار نمیرم</p><p>بگشای به رویم در راحت به نگاهی</p><p>تا رنجه ز غم روی به دیوار نمیرم</p><p>نزدیک به خویشم بکش از غمزه که باری</p><p>دور از تو به کام دل اغیار نمیرم</p><p>جامی نه ز بیکاری عشق است غم من</p><p>زانست غم من که درین کار نمیرم</p><h2><a id="poem-80165" href="https://ganjoor.net/jami/divanj/vaseta-eghd/ghazal-jv/sh378">شمارهٔ ۳۷۸</a></h2>
<p>آن عید جان کجاست که قربان او شویم</p><p>دریک نظاره کشته جولان او شویم</p><p>جولانگهش کدام زمین است کز مژه</p><p>خاشاک روب عرصه میدان او شویم</p><p>ما را تمتعی نبود از جمال او</p><p>از بس که در مشاهده حیران او شویم</p><p>هر تشنه لب ز چاه کند جست و جوی آب</p><p>ما تشنه لب ز چاه زنخدان او شویم</p><p>بگشای برقع از رخش ای باد نوبهار</p><p>تا عندلیب تازه گلستان او شویم</p><p>پیچید به پرده های فلک دود آه ما</p><p>چون شعله زن ز آتش هجران او شویم</p><p>با عاشقان بی سر و سامان خوش است یار</p><p>جامی بیا که بی سر و سامان او شویم</p><h2><a id="poem-80166" href="https://ganjoor.net/jami/divanj/vaseta-eghd/ghazal-jv/sh379">شمارهٔ ۳۷۹</a></h2>
<p>عقل می گفت که چند است صفات تو و چون</p><p>عشق زد بانگ که « سبحانک عما یصفون »</p><p>شیوه عشق بود کشف حقایق کردن</p><p>عقل از عهده این کار نیاید بیرون</p><p>قول کن امر تو را تعمیه و روپوش است</p><p>ور نه پیرایه صنع تو نه کاف است نه نون</p><p>خود به هر شکل که خواهی بدر آیی وانگه</p><p>به جهان درفکنی دبدبه «کن فیکون »</p><p>همه از عشق تو مستند چه نزدیک چه دور</p><p>همه در راه تو پستند چه عالی و چه دون</p><p>جگرم خون شد و جمعیت دل دست نداد</p><p>جای آنست که از دیده فروریزم خون</p><p>غنچه سان راز دل خویش نهان دارم لیک</p><p>اشک چون لاله نشان می دهد از داغ درون</p><p>کی شود بادیه دوری و مهجوری طی</p><p>تا که مجنون نشود لیلی و لیلی مجنون</p><p>جامی از عشق سخن گوی که در مشرب ما</p><p>هرچه جز قصه عشق است فسانه ست و فسون</p><h2><a id="poem-80167" href="https://ganjoor.net/jami/divanj/vaseta-eghd/ghazal-jv/sh380">شمارهٔ ۳۸۰</a></h2>
<p>نیست جز رشته جان آن لب باریک و دهان</p><p>به شکر خنده گشاید گره از رشته جان</p><p>دل همی جست نشانی زمیان تو ولی</p><p>جز کمر زان طلبش هیچ نیامد به میان</p><p>بهره از میم که ماند به دهانت لب راست</p><p>سر برآورده به لب لیسی ازانست زبان</p><p>چون زنی غمزه در ابرو مفکن چین که دریغ</p><p>تیر چون رفت دگر باز نیاید به کمان</p><p>ز استخوانهای سفید است سرکوی توپر</p><p>پیش تیر تو ز عشاق همین ماند نشان</p><p>نیست از کوی توام دور سر مهر و سپهر</p><p>بی سفال سگ تو سیرم ازین کاسه و خوان</p><p>پرتو لعل لبت از دل جامی پیداست</p><p>باده در شیشه صافی نتوان داشت نهان</p><h2><a id="poem-80168" href="https://ganjoor.net/jami/divanj/vaseta-eghd/ghazal-jv/sh381">شمارهٔ ۳۸۱</a></h2>
<p>جان شیرین است گفتم آن دولب گفت آن دهان</p><p>در میان جان شیرین سر ما باید نهان</p><p>کی لطیفان را بود تاب درشتی این همه</p><p>از دهان بیرون میاور سوی لب هر دم زبان</p><p>تو مرا جانی و تا گرد میان بستی کمر</p><p>با تو دارم چون کمر ای نازنین جان در میان</p><p>چون رفیقان را نهی خوان با رقیبانم گذار</p><p>با تن لاغر که بس باشد سگان را استخوان</p><p>شد تنم بر آستانت خاک و بی سامان سرم</p><p>چون سری باشد جدا از تن جدا زین آستان</p><p>هرکست گوید زهی زو چین در ابرو افکنی</p><p>در نمی آرد به زه ابروی تو سر چون کمان</p><p>حرز تو از چشم بد جامیست از بهر خدای</p><p>چون گشایی پرده از عارض نخست او را بخوان</p><h2><a id="poem-80169" href="https://ganjoor.net/jami/divanj/vaseta-eghd/ghazal-jv/sh382">شمارهٔ ۳۸۲</a></h2>
<p>رفتی و دیده ام به وداع تو خون فشان</p><p>جان و دل از قفای تو در خاک و خون کشان</p><p>ای چشمه حیات ز شوق تو سوختم</p><p>بازآ روان و آتش شوقم فرونشان</p><p>دل بسته هوس چه زنم لاف عشق تو</p><p>کار مهوسان نبود مهر مهوشان</p><p>عاشق کجا به باده برد لب چنین که هست</p><p>از ساغر خیال لبت مست و سرخوشان</p><p>سیراب اگر نمی کنیم از زلال وصل</p><p>باری ز جام لعل خودم جرعه ای چشان</p><p>تیر تو را کسان ز دل و جان نشان دهند</p><p>ندهد کس از بتان دگری را چنین نشان</p><p>جامی چو یار تنگ قبا زد رهت بگیر</p><p>دامان او و بر دو جهان آستین فشان</p><h2><a id="poem-80170" href="https://ganjoor.net/jami/divanj/vaseta-eghd/ghazal-jv/sh383">شمارهٔ ۳۸۳</a></h2>
<p>ای رخ تو جنت اهل یقین</p><p>لعل تو سرچشمه ماء معین</p><p>پرده زلفت ز رخ افتاد دور</p><p>«ازلفت الجنة للمتقین »</p><p>متقی آنست که دامان دل</p><p>شست ز آلودگی کبر و کین</p><p>صیقلی عشق ز جانش زدود</p><p>زنگ تصاریف شهور و سنین</p><p>رخت به منزلگه اطلاق برد</p><p>رست ز قید خرد و عقل و دین</p><p>جسم تو جامی ز عجم مستمد</p><p>آمد و جانت ز عرب مستعین</p><p>جسم بهل جان شو و اسرار عشق</p><p>قل بلسان عربی مبین</p><h2><a id="poem-80171" href="https://ganjoor.net/jami/divanj/vaseta-eghd/ghazal-jv/sh384">شمارهٔ ۳۸۴</a></h2>
<p>خوانی کشیده عشق سزاوار آفرین</p><p>بسم الله ای حریف گدا خوی ده نشین</p><p>از فیض خاص و عام عجب خرمنی نهاد</p><p>کاعیان کاینات ازانند خوشه چین</p><p>اورا سزد سپاس که هستند جاودان</p><p>هم اولین غریق نوالش هم آخرین</p><p>پیرایه توان همه اوست روز کسب</p><p>سرمایه جزای همه اوست یوم دین</p><p>هم فیض اوست در همه آفاق مستفیض</p><p>هم نور اوست در همه ذرات مستبین</p><p>تعبیر ازو به صیغه غایب چرا کنم</p><p>زینسان که شد مشاهد او دیده یقین</p><p>ای آنکه جز وجود تو مشهود مرد نیست</p><p>آنجا که هست دیده توحید تیزبین</p><p>در عشق تو فنا شدن «ایاک نعبد» است</p><p>بعد از فنا بقا به تو «ایاک نستعین »</p><p>چون هادی صراط تویی «اهدنا الصراط »</p><p>یعنی به سوی خود بنما راه راستین</p><p>فرق فقط نتیجه قهری بود عظیم</p><p>جمع فحسب حکم ضلالی بود مبین</p><p>ما را به جمع تفرقه و جمع ره نمای</p><p>محجوب ازین به آن نه و محروم ازان به این</p><p>آمین بگوی جامی و فانی شو اندر آن</p><p>گر خواهی این دعا به اجابت شود قرین</p><h2><a id="poem-80172" href="https://ganjoor.net/jami/divanj/vaseta-eghd/ghazal-jv/sh385">شمارهٔ ۳۸۵</a></h2>
<p>ساقی برآمد ابر بهاران</p><p>شد سبزه و گل خرم ز باران</p><p>ژاله گهر ریخت در جام لاله</p><p>لاله علم زد بر کوهساران</p><p>نرگس گشاده چشمی پر اختر</p><p>شب تا سحر چون شب زنده داران</p><p>صحرا گرفتند خلوت نشینان</p><p>پیمان شکستند پرهیزگاران</p><p>خوش آنکه گیرد چون لاله ساغر</p><p>بر روی سبزه با گلعذاران</p><p>کرده بنفشه بر فوت فرصت</p><p>دراعه نیلی چون سوگواران</p><p>جامی خمش کن کان تازه گل را</p><p>همچو تو بلبل باشد هزاران</p><h2><a id="poem-80173" href="https://ganjoor.net/jami/divanj/vaseta-eghd/ghazal-jv/sh386">شمارهٔ ۳۸۶</a></h2>
<p>ای در غمت انگشت نما سبحه شماران</p><p>زابروی کجت همچو کمان خم چله داران</p><p>ساکن نشد از آب مژه آتش آهم</p><p>ننشست فرو شعله برق از نم باران</p><p>از دولت پابوس تو چون سر نفرازم</p><p>کین دست نداده ست یکی را ز هزاران</p><p>شیرینی عرفان نبود روترشان را</p><p>حلوا چه کند کس طلب از غوره فشاران</p><p>از خیل سگان تو بریدن نتوانم</p><p>کاری نبود صعبتر از فرقت یاران</p><p>تیر تو که از سینه افگار من آمد</p><p>می آید ازو مرهمی سینه فگاران</p><p>زد خنده لبت از دم جان پرور جامی</p><p>چون غنچه به باغ از نفس باد بهاران</p><h2><a id="poem-80174" href="https://ganjoor.net/jami/divanj/vaseta-eghd/ghazal-jv/sh387">شمارهٔ ۳۸۷</a></h2>
<p>عنایتی نکند یار نازنین با من</p><p>خوش است با همه خونین دلان همین با من</p><p>گشاده روست به هر کس به سان گل لیکن</p><p>گره چو غنچه فکنده ست در جبین با من</p><p>چو آفتاب نگنجد درین سراچه کجا</p><p>شود به کلبه تاریک همنشین با من</p><p>بدو تقرب من اینقدر بس است که هست</p><p>به زیر نه فلک و روی یک زمین با من</p><p>مرا تبسم آن لب بکشت طالع بین</p><p>که داد خاصیت زهر انگبین با من</p><p>ز شمع و مشعله باشد فراغتم شب هجر</p><p>بس اینکه همنفس است آه آتشین با من</p><p>مگو که تنگ بود راه عاشقی جامی</p><p>جریده می روم اینک نه دل نه دین با من</p><h2><a id="poem-80175" href="https://ganjoor.net/jami/divanj/vaseta-eghd/ghazal-jv/sh388">شمارهٔ ۳۸۸</a></h2>
<p>بیا جانا که تنگ آمد ز هجرانت جهان بر من</p><p>به پایت تا کشم جان را گذر دامن‌کشان بر من</p><p>دلی دارم من از مهر تو پر وز دیگران خالی</p><p>چه باشی مهربان بر دیگران نامهربان بر من</p><p>چه باک ار کوه‌های غم نهادی بهر من بر هم</p><p>که منتهاست از تو از زمین تا آسمان بر من</p><p>چو از خونم شود گل آستانت در زمین غلتم</p><p>که گردد خلعت رحمت گل آن آستان بر من</p><p>فتد بر رشته جانم گره از لعل خاموشت</p><p>معاذالله از آن روزی که نگشایی زبان بر من</p><p>تنم سر تا قدم پر شد ز پیکان‌های تو زان سان</p><p>که همچون کوه آهن کارگر ناید سنان بر من</p><p>سبکبارم مخواه از کوه اندوه بتان جامی</p><p>که می‌آید خیال این سبکباری گران بر من</p><h2><a id="poem-80176" href="https://ganjoor.net/jami/divanj/vaseta-eghd/ghazal-jv/sh389">شمارهٔ ۳۸۹</a></h2>
<p>دارند جمع ما را خوبان مو پریشان</p><p>خوش باد وقت ایشان چون وقت ما از ایشان</p><p>جمعیت دل آید از زلفشان به معنی</p><p>گرچه ز روی صورت باشد بسی پریشان</p><p>نی دل دریغ دارم زیشان نه جان شیرین</p><p>دل می دهم بدیشان جان می کنم فدیشان</p><p>بر دشمنان چو مرهم با دوستان چو نیشند</p><p>نیشیست سخت ازین غم بر ریش سینه زیشان</p><p>ما را ز عشق ایشان دانی که چیست حاصل</p><p>آزادگی ز یاران بیگانگی ز خویشان</p><p>باشد ز گریه شب هر صبح خانه ما</p><p>از پیش آستان خون بگرفته تا به پیشان</p><p>دانی کدام قومند اهل وصول جامی</p><p>در عشق سخت کوشان در زهد سست کیشان</p><h2><a id="poem-80177" href="https://ganjoor.net/jami/divanj/vaseta-eghd/ghazal-jv/sh390">شمارهٔ ۳۹۰</a></h2>
<p>ای از تو به خون دل رنگین چو گلم دامان</p><p>برد از دل من داغت سودای گل اندامان</p><p>رویت ز نظر پنهان وز وصف جمالت پر</p><p>هم زاویه خاصان هم انجمن عامان</p><p>نوشند می گلگون ریزند ز مژگان خون</p><p>دور از لبت این باشد عیش قدح آشامان</p><p>خودکامه دلی دارم خون از دل خودکامی</p><p>آه از دل خودکامه داد از دل خودکامان</p><p>بر سر پی سامانم ای خواجه مزن طعنه</p><p>عاشق که گذشت از سر فارغ بود از سامان</p><p>صدبار اگر زاهد از خشکی خود سوزد</p><p>بی داغ غمت باشد از دایره خامان</p><p>در طوق نکونامی ذوقی نبود جامی</p><p>آن به که برآری سر از حلقه بدنامان</p><h2><a id="poem-80178" href="https://ganjoor.net/jami/divanj/vaseta-eghd/ghazal-jv/sh391">شمارهٔ ۳۹۱</a></h2>
<p>گر یار ما را پروای یاران</p><p>زین گونه باشد ای وای یاران</p><p>آن غیرت حور از در درآمد</p><p>شد رشک جنت مأوای یاران</p><p>جز اشک سیم و وجه زر از وی</p><p>سودی ندارد سودای یاران</p><p>گر خود نخواندی هرگز نبودی</p><p>رفتن بدان کو یارای یاران</p><p>آن فتنه هرجا بنموده بالا</p><p>بالا گرفته غوغای یاران</p><p>بیگانه برمن آرد ترحم</p><p>از بس که گشتم رسوای یاران</p><p>جامی ندارد در سر هوایی</p><p>جز سر نهادن در پای یاران</p><h2><a id="poem-80179" href="https://ganjoor.net/jami/divanj/vaseta-eghd/ghazal-jv/sh392">شمارهٔ ۳۹۲</a></h2>
<p>درین راهم گشادی نیست چندان</p><p>که منزل دور و زادی نیست چندان</p><p>ز هر سو رهزنانند ایستاده</p><p>مجال ایستادی نیست چندان</p><p>شب اندوه هجران دیدگان را</p><p>امید بامدادی نیست چندان</p><p>بکن با نامردان هرچه خواهی</p><p>که اینان را مرادی نیست چندان</p><p>به تیغ افتراق از جان بریدیم</p><p>چو با مات اتحادی نیست چندان</p><p>به زهد خویش مغرور است زاهد</p><p>به عشقش اعتقادی نیست چندان</p><p>صلاح کار جز معشوق و می نیست</p><p>درین دعوی فسادی نیست هجران</p><p>به تیغ عشق جامی کشته شو زود</p><p>که بر عمر اعتقادی نیست چندان</p><h2><a id="poem-80180" href="https://ganjoor.net/jami/divanj/vaseta-eghd/ghazal-jv/sh393">شمارهٔ ۳۹۳</a></h2>
<p>امشب افتاده ست شوری در میان عاشقان</p><p>گویی آن کان نمک شد میهمان عاشقان</p><p>با خیال خط سبزش خوان عشق آراسته ست</p><p>هرگز این سبزی مبادا کم ز خوان عاشقان</p><p>عاشقان رفتند و می آید پی گمگشتگان</p><p>همچنان بانگ درای از کاروان عاشقان</p><p>عشق می ورزی زمین و آسمان طی کن که هست</p><p>از زمین و آسمان بیرون جهان عاشقان</p><p>محرم اسرار عشقت نیست گوش هرکسی</p><p>مهر نه از خاتم لب بر دهان عاشقان</p><p>لاله زاشک سرخ بینی غنچه از دلهای تنگ</p><p>گر کنی روزی گذر بربوستان عاشقان</p><p>نیست از پشت خم و آه منت باک ای جوان</p><p>برحذر می باش از تیر و کمان عاشقان</p><p>خانه خود را نبینم از تو روشن جز گهی</p><p>کز دو رخ آتش زنی در خان و مان عاشقان</p><p>دلبران بر عاشقان از عاشقان عاشقترند</p><p>جامی امروز و شما ای عاشقان عاشقان</p><h2><a id="poem-80181" href="https://ganjoor.net/jami/divanj/vaseta-eghd/ghazal-jv/sh394">شمارهٔ ۳۹۴</a></h2>
<p>گنج خوشی است کنج خرابات عاشقان</p><p>خوش دار خویش را به ملاقات عاشقان</p><p>بشنو به آب دیده جام و نیاز چنگ</p><p>در پای خم باده مناجات عاشقان</p><p>می باش تیزهوش که در کسوت مجاز</p><p>کشف حقیقت است مقالات عاشقان</p><p>در میکده روند و سر از کعبه برزنند</p><p>بنگر که تا کجاست کرامات عاشقان</p><p>شاهان به فر دولت شاهی مباهیند</p><p>باشد به ذل فقر مباهات عاشقان</p><p>برجای هر نظر ز مژه خون شان چکاند</p><p>زین گونه کرد یار مکافات عاشقان</p><p>رند و مقامرند و نظرباز و می پرست</p><p>اینست شرح جمله کمالات عاشقان</p><p>عکس جمال حوروشان حقایق است</p><p>غافل مشو ز سر خیالات عاشقان</p><p>جامی برآستانه خدمت مقام گیر</p><p>کار تو نیست سیر مقامات عاشقان</p><h2><a id="poem-80182" href="https://ganjoor.net/jami/divanj/vaseta-eghd/ghazal-jv/sh395">شمارهٔ ۳۹۵</a></h2>
<p>زآب چشم کوهکن کان لاله گون آمد برون</p><p>لاله ها از سنگلاخ بیستون آمد برون</p><p>چون گذشت از دل خدنگت ریختم از دیده خون</p><p>مرهم افتاد از جراحت دور خون آمد برون</p><p>از برون آمد درون صد جرعه عشرت ولی</p><p>بی لبت شد اشک حسرت وز درون آمد برون</p><p>بیش ازین زلف مسلسل را منه بر طرف روی</p><p>کز خردمندان همه صیت جنون آمد برون</p><p>صد فسونگر را زبان ز افسون جادویی ببست</p><p>هر فسونت کز دولعل پرفسون آمد برون</p><p>پارسا در صومعه از لعل تو رمزی شنید</p><p>سوی میخانه نمی داند که چون آمد برون</p><p>چون به میدان غمت جامی نهاد اول قدم</p><p>از جلادت زد نفس لیکن زبون آمد برون</p><h2><a id="poem-80183" href="https://ganjoor.net/jami/divanj/vaseta-eghd/ghazal-jv/sh396">شمارهٔ ۳۹۶</a></h2>
<p>مگو چو لب بگشایی که خنده برشکر است این</p><p>نه خنده قفل گشادن ز حقه گهر است این</p><p>مده فریب که رست از رخم به باغ تو گلها</p><p>به خار هر مژه ام بسته پاره جگر است این</p><p>تنم چو موی شد و موی حلقه کاش درآری</p><p>مرا به گرد میانت که حلقه کمر است این</p><p>خوش آنکه چون ز سرم دردمند شد کف پایت</p><p>زدی به پای سرم را که روچه درد سر است این</p><p>چو در هوای تو رقصم هزار نشتر محنت</p><p>به زیر پای بکوبم که سبزه های تر است این</p><p>مرا نماند دگر تاب آنکه هرکه ببینم</p><p>به رهگذار تو گویند عاشق دگر است این</p><p>زنم نفیر چو آیی ز در برون و نگویی</p><p>نفیر جامی درمانده یا صریر دراست این</p><h2><a id="poem-80184" href="https://ganjoor.net/jami/divanj/vaseta-eghd/ghazal-jv/sh397">شمارهٔ ۳۹۷</a></h2>
<p>چون نهم سر در رهت یعنی که خاک پاست این</p><p>بگذری فارغ ز من آخر چه استغناست این</p><p>قد توست این یا بلایی بهر جان بیدلان</p><p>برزمین نازل شده از عالم بالاست این</p><p>راز عشقت را چه سان دارم درون جان نهان</p><p>چون ز روی زرد و اشک سرخ من پیداست این</p><p>دی خرامان می شدی وز هر طرف می گفت خلق</p><p>دلبری بس چابک و شوخی عجب رعناست این</p><p>از سگانت دور دوشم مهربانی دید و گفت</p><p>از رفیقان خود افتاده چرا تنهاست این</p><p>نیست هیچ از راستی به در طریق عاشقی</p><p>لیک با طبع کج اندیشان نیاید راست این</p><p>موج زن شد خاطر جامی ز گوهرهای راز</p><p>این غزل بشنو که یک گوهر ازان دریاست این</p><h2><a id="poem-80185" href="https://ganjoor.net/jami/divanj/vaseta-eghd/ghazal-jv/sh398">شمارهٔ ۳۹۸</a></h2>
<p>آن نازنین جوان را میل شکار جان بین</p><p>مشکین خدنگهایش بر عنبرین کمان بین</p><p>خط می زند به سبزی بر طرف عارض او</p><p>شاخی ز سنبل تر پیوند ارغوان بین</p><p>ای تن چو موی کرده در سرغیب دانی</p><p>بند قباش بگشا باریکی میان بین</p><p>ای نبض جوی عاشق پیش آر دست لطفی</p><p>در آستینش مشتی فرسوده استخوان بین</p><p>دانی چگونه گردد خط منتهی به نقطه</p><p>خط لبش چو دیدی آن نقطه دهان بین</p><p>تا قدر خود بداند گو پا برون نه از در</p><p>سرهای تاجداران بر خاک آستان بین</p><p>کاتب چو شعر جامی جدول کشد به سرخی</p><p>در دفترش ز هر سو سیلاب خون روان بین</p><h2><a id="poem-80186" href="https://ganjoor.net/jami/divanj/vaseta-eghd/ghazal-jv/sh399">شمارهٔ ۳۹۹</a></h2>
<p>بیا ای همچو گل رنگین تو را دامن به خون من</p><p>یکی چون لاله با داغ توبیرون و درون من</p><p>ستون خانه آهم سوخت بگذر ای لب شیرین</p><p>تماشا کردن فرهاد را بر بیستون من</p><p>نمی خواهم ز باده سرخرویی تا شد از لعلت</p><p>حساب سیل اشک سرخ جام لاله گون من</p><p>فراهم کی شود کارم ز عقل و صبر و دین زینسان</p><p>که سنگ انداخت در هنگامه ایشان جنون من</p><p>شدی طالع ز اوج حسن و از خود بی خودم کردی</p><p>بدین دولت نشد جز حسن طالع رهنمون من</p><p>چنان بگداختم بی تو که گر از سرکشم خرقه</p><p>توان راز درون را یک به یک خواند از برون من</p><p>چه حاصل گر فسون دوستی شد شعر من جامی</p><p>چو هرگز در پری‌رویان نمی‌گیرد فسون من</p><h2><a id="poem-80187" href="https://ganjoor.net/jami/divanj/vaseta-eghd/ghazal-jv/sh400">شمارهٔ ۴۰۰</a></h2>
<p>بیا بر آستان خود ببین روی نیاز من</p><p>بود کز یمن اقبالت قبول افتد نماز من</p><p>نخواهم چاره از کس گر چه صد بیچارگی دارم</p><p>چوتو بیچاره ام خواهی که گردد چاره ساز من</p><p>همی رفت از جهان محمود غزنین زیر لب گویان</p><p>که گر من مردم از غم جاودان بادا ایاز من</p><p>نمی گویم ز زلفت قصه جز شبها نهان با خود</p><p>ز خط دلکشت بر روی روز افتاد راز من</p><p>نباشد در درازی عمر کس چون عمر من زینسان</p><p>که هر تاری ز زلفت هست یک عمر دراز من</p><p>می آلوده پلاس میکده کردم لباس خود</p><p>همین بس بر کتف دراعه دولت طراز من</p><p>بود کلک من از بحر حقیقت مستمد جامی</p><p>منه گو معترض انگشت بر حرف مجاز من</p><h2><a id="poem-80188" href="https://ganjoor.net/jami/divanj/vaseta-eghd/ghazal-jv/sh401">شمارهٔ ۴۰۱</a></h2>
<p>نیست جز اقرار عشق حاصل گفتار من</p><p>چهره به خونین رقم حجت اقرار من</p><p>عشق تو زآغاز کار برد قرار دلم</p><p>تا به چه گیرد قرار عاقبت کار من</p><p>خانه من پست شد رخنه به جان درفتاد</p><p>ریخت درون سیل عشق از درو دیوار من</p><p>هر غم دشوار را روی درآسانی است</p><p>هیچ گه آسان نشد این غم دشوار من</p><p>داغ تو دارم به دل نقش بر او نام تو</p><p>این رقم دولت است سکه دینار من</p><p>چند سگانت کشند درد سر پاسبان</p><p>پاس شبت را بس است دیده بیدار من</p><p>بس که دهم جامیا درد و غم از دل برون</p><p>مجلس ماتم بود دفتر اشعار من</p><h2><a id="poem-80189" href="https://ganjoor.net/jami/divanj/vaseta-eghd/ghazal-jv/sh402">شمارهٔ ۴۰۲</a></h2>
<p>چین در جبین فکنده گذشتی به سوی من</p><p>زنجیر کرده ای در رحمت به روی من</p><p>از زخم ناخنم تن لاغر شد استخوان</p><p>باز آکه شد سفید ز هجر تو موی من</p><p>بود آرزوی خاطر من خط بر آن عذار</p><p>گردون برآب زد رقم آرزوی من</p><p>روزی که چرخ ز آب و گل من سبو کند</p><p>خواهد شکست سنگ جفایت سبوی من</p><p>هرگز نیافتم به تو ره گرچه در رهت</p><p>صد بار سوده شد قدم جست و جوی من</p><p>خو کرده ام به هر چه ز خوی تو می رسد</p><p>خوی تو هست جور وبر آن صبر خوی من</p><p>جامی شکست کلک کتابت چو ختم شد</p><p>بر وصف نو خطی ورق گفت و گوی من</p><h2><a id="poem-80190" href="https://ganjoor.net/jami/divanj/vaseta-eghd/ghazal-jv/sh403">شمارهٔ ۴۰۳</a></h2>
<p>بیا ای ساقی گلرخ می گلرنگ گردان کن</p><p>به روی گل گل از می مجلس ما را گلستان کن</p><p>نباشد مفلسان شب نشین را دسترس شمعی</p><p>سوی ویرانه ما آی و کار ماه تابان کن</p><p>به سختی می رود جان از تنم نادیده دیدارت</p><p>رخت بنمای و جان دادن بر این دلخسته آسان کن</p><p>دل من نامه درد است و عنوان چهره پرخون</p><p>اگر مضمون نمی خوانی نظر در نقش عنوان کن</p><p>ز خون کس به دستت رنگ و تیغت زنگ نپسندم</p><p>رقیبان را به شغل کشتن عشاق فرمان کن</p><p>هلاک جان ما خواهی کمان ابروانت را</p><p>ز مژگان تیر ساز و تیر را از غمزه پیکان کن</p><p>خراسان معدن عشق است و خوبی جامیا دل نه</p><p>به داغ عشق خوبان یا برو ترک خراسان کن</p><h2><a id="poem-80191" href="https://ganjoor.net/jami/divanj/vaseta-eghd/ghazal-jv/sh404">شمارهٔ ۴۰۴</a></h2>
<p>تا کی از جان خود جدا بودن</p><p>به ازین بودن است نابودن</p><p>یارو دادن به بیوفایی خط</p><p>من و سربر خط وفا بودن</p><p>کرده ام در صف سگانش جای</p><p>طاقتم نیست هیچ جا بودن</p><p>لب ز دشنام من نمی بندد</p><p>جرم من چیست در دعا بودن</p><p>شاهد و می نصیب دست رساست</p><p>نارساییست پارسا بودن</p><p>عشق با عافیت نیاید راست</p><p>عاشقی چیست مبتلا بودن</p><p>یار بیگانه پرور و جامی</p><p>نسزد با وی آشنا بودن</p><h2><a id="poem-80192" href="https://ganjoor.net/jami/divanj/vaseta-eghd/ghazal-jv/sh405">شمارهٔ ۴۰۵</a></h2>
<p>ای ز لعل لب تو خون دل من</p><p>هیچ دل خون مباد چون دل من</p><p>آتشم در درون فکندی و هست</p><p>اخگری زآتش درون دل من</p><p>سوخت از سوز دل تنم ای کاش</p><p>رود از تن چو جان برون دل من</p><p>خط سبزت فسون سحر دمید</p><p>رفت در خط ازان فسون دل من</p><p>همچو صیدی اسیر قید شده ست</p><p>در سر زلف تو زبون دل من</p><p>جنبش طره تو دیده ز باد</p><p>گشته بی صبر و بی سکون دل من</p><p>جامی آمد جنون عشق فنون</p><p>هست در عشق ذوفنون دل من</p><h2><a id="poem-80193" href="https://ganjoor.net/jami/divanj/vaseta-eghd/ghazal-jv/sh406">شمارهٔ ۴۰۶</a></h2>
<p>زنی بر دل ز مژگان زخم و داری ابروان پنهان</p><p>زهی شوخی که تیر اندازی و سازی کمان پنهان</p><p>تو مست خواب و من نظاره گر دزدیده در رویت</p><p>چو آن دزدی که گل چیند به باغ از باغبان پنهان</p><p>میان مردمان رسوا شدم از اشک خویش آری</p><p>نماند راز عاشق با دو چشم خون فشان پنهان</p><p>تنم از گریه غرق آب و دل پر شعله آتش</p><p>که دیده ست آب را زینگونه آتش در میان پنهان</p><p>به عشقت پیش دشمن داستان گشتم چه خوش بودی</p><p>اگر ماندی میان دوستان این داستان پنهان</p><p>چو گویم غنچه باغ لطافت آن دهان خواهم</p><p>نباشد این معما بر ضمیر نکته دان پنهان</p><p>نه خاک جامی است این بلکه در زیر زمین کرده</p><p>سگ کویت برای طعمه مشتی استخوان پنهان</p><h2><a id="poem-80194" href="https://ganjoor.net/jami/divanj/vaseta-eghd/ghazal-jv/sh407">شمارهٔ ۴۰۷</a></h2>
<p>مه ترکی زبان من نداند فارسی چندان</p><p>چو گویم بوسه ده مشکل نهد بر فارسی دندان</p><p>پریرم بود در دل شوق او چندان که می مردم</p><p>چو آمد دی دو چندان گشت و هست امروز صد چندان</p><p>ز غیرش دیده دربستم مکن گو جا به دل هر بت</p><p>که این شهریست از آمد شد بیگانه دربندان</p><p>چه حاصل گر شد از سندان دلهایش تنم حلقه</p><p>چو نگشاید دری بر روی من زین حلقه و سندان</p><p>نه یوسف داشت تنها محنت زندان که چون یوسف</p><p>به زندان رفت بی او بر زلیخا شد جهان زندان</p><p>من ابر نوبهارم او گل خندان عجب نبود</p><p>اگر باشم به باغ دهر من گریان و او خندان</p><p>بتان فرزند و جامی نیست جز یعقوب غمدیده</p><p>که مشعوف جمال یوسف است از جمله فرزندان</p><h2><a id="poem-80195" href="https://ganjoor.net/jami/divanj/vaseta-eghd/ghazal-jv/sh408">شمارهٔ ۴۰۸</a></h2>
<p>خواجه درمانده فرج است و گرفتار گلو</p><p>«فانکحوا» بیش نخوانده ست ز قرآن و «کلوا»</p><p>کمترک گوش کنند اهل هوا ز اهل صفا</p><p>آیت «کم ترکوا» وز همه شان کمترک او</p><p>تکیه بر عفو بود این همه گستاخی وی</p><p>آه اگر منتقمش وانگذارد به عفو</p><p>ای شده همچو کدو جمله شکم کفچه مکن</p><p>بهر پر کردن آن دست طمع سوی به سو</p><p>تا شود بزمگه شاه سراپرده عشق</p><p>خانه خویش بپرداز ازین کفچ و کدو</p><p>دست فکرت چه زنی دفع قضا رادر سر</p><p>مصلحت نیست که با سنگ کند جنگ سبو</p><p>تا نیابی به سر رشته وحدت جامی</p><p>دلق صد پاره کثرت نتوان کرد رفو</p><h2><a id="poem-80196" href="https://ganjoor.net/jami/divanj/vaseta-eghd/ghazal-jv/sh409">شمارهٔ ۴۰۹</a></h2>
<p>قسم به نون و قلم یعنی آن قد و ابرو</p><p>که جز به قبله روی تو نیست ما را رو</p><p>تو خود بگوی ز روی تو روی چون تابیم</p><p>چنین که پرتو روی تو تافت از هر سو</p><p>نشان ز قرب تو داده ست عندلیب به باغ</p><p>وگر نه فاخته را چیست نعره کوکو</p><p>چرا دگر پس زانو نشینم از غم هجر</p><p>چنین که با تو شدم همنشین و همزانو</p><p>سوال کرد فضولی که چونی ای مجنون</p><p>ز یار خویش جدا گفت این سخن کم گو</p><p>مرا ز درد جدایی چه غم که با لیلی</p><p>چنان شدم که ندانم که این منم یا او</p><p>مدار امید شفا گفتی از لبم جامی</p><p>حبیبی انت طبیبی فکیف لا ارجو</p><h2><a id="poem-80197" href="https://ganjoor.net/jami/divanj/vaseta-eghd/ghazal-jv/sh410">شمارهٔ ۴۱۰</a></h2>
<p>ساقیا خیز که چون داس زر آمد مه نو</p><p>عید ازان مزرع پرهیز و ورع کرد درو</p><p>روزه داران همه در آرزوی ماه نوند</p><p>ای خوش آن کس که به مهر کهن توست گرو</p><p>عمرها در پی وصل تو به سر پوییدیم</p><p>عمر بگذشت و به جایی نرسید این تک و دو</p><p>خاطر عاشق صادق ز غرضها پاک است</p><p>در حق او سخن اهل غرض را مشنو</p><p>آمدی بعد شبی کز پس سالی بروم</p><p>به خدا بر تو که دیر آمده ای زود مرو</p><p>پرتوی گر فتد از ماه رخت در شب تار</p><p>همه آفاق شود روشن ازان یک پرتو</p><p>مرد رسوا شود از عشق بتان می گویند</p><p>جامی و عشق بتان هرچه شود گو می شو</p><h2><a id="poem-80198" href="https://ganjoor.net/jami/divanj/vaseta-eghd/ghazal-jv/sh411">شمارهٔ ۴۱۱</a></h2>
<p>آن تندخو که آمد خون ریختن فن او</p><p>گر خون من نریزد خونم به گردن او</p><p>هر دم چرا نهد رو دامن به پشت پایش</p><p>چاک است جیب جانم از رشک دامن او</p><p>طاق رواق عیشم گردد چو گاه گاهی</p><p>بینم نشان به راهی از نعل توسن او</p><p>گر زان دو رخ گشاید برقع درون خانه</p><p>عکس مه و خور افتد بیرون ز روزن او</p><p>شبها چو دور ازان رخ بینم به ماه ترسم</p><p>کز برق آهم افتد آتش به خرمن او</p><p>هرچند تن چو مویی از درد توست عاشق</p><p>بی درد تو مبادا یک موی بر تن او</p><p>جامی تو را نبیند جز چشم روشن خود</p><p>بادا هزار رحمت بر چشم روشن او</p><h2><a id="poem-80199" href="https://ganjoor.net/jami/divanj/vaseta-eghd/ghazal-jv/sh412">شمارهٔ ۴۱۲</a></h2>
<p>تا نموده ست سر از طرف کله کاکل تو</p><p>روز بر کج کلهان کرده سیه کاکل تو</p><p>برسر موکب خورشید جبینان تو شهی</p><p>هندوی چتر گشا بر سر شه کاکل تو</p><p>رفت بر باد هوا رشته جمعیت ما</p><p>می ندارد سر این رشته نگه کاکل تو</p><p>دل به فکر ذقن توست دریغا که نشد</p><p>دستگیر دل افتاده به چه کاکل تو</p><p>تا سوی خویش کشد دل ز همه روی زمین</p><p>رسن آویخته از طارم مه کاکل تو</p><p>سرنتابند هنوز از ره تو مسکینان</p><p>باهمه سر که فکنده ست به ره کاکل تو</p><p>چون رهد جامی ازینسان که شود دام رهش</p><p>گه خط سبز تو گه زلف تو گه کاکل تو</p><h2><a id="poem-80200" href="https://ganjoor.net/jami/divanj/vaseta-eghd/ghazal-jv/sh413">شمارهٔ ۴۱۳</a></h2>
<p>خورشید و ماه را چه برابر کنم به تو</p><p>بنشین دمی که دیده منور کنم به تو</p><p>مشکین شمامه ایست زنخدان تو ز خط</p><p>پیش آی تا مشام معطر کنم به تو</p><p>بنگر میان خویش چه حاجت که من به موی</p><p>تشبیه ضعف این تن لاغر کنم به تو</p><p>با هیچ آفریده تو را نیست نسبتی</p><p>ترسم کزین عقیده دیگر کنم به تو</p><p>رویت بهشت و لعل تو کوثر بود چرا</p><p>ذکر بهشت و چشمه کوثر کنم به تو</p><p>چون می روی ز دیده به صورت مجال ده</p><p>کآیینه خیال مصور کنم به تو</p><p>تقریب ذکر جامی و تحریر حال اوست</p><p>چون وصف عاشقان سخنور کنم به تو</p>
</body></html>