<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80065" href="https://ganjoor.net/jami/divanj/vaseta-eghd/ghazal-jv/sh278">شمارهٔ ۲۷۸</a></h2>
<p>آفتابی تو و اعیان وجودت مطلع</p><p>پیش عارف لقبت واجب ممکن برقع</p><p>عاشقان کز تو به خورشید رخان خرسندند</p><p>قنعوا منک بادنی لمعات تلمع</p><p>عشق ورزان که نه در عشق تو جان باخته اند</p><p>ضیعوا انفع ماکان بما لاینفع</p><p>چون نهم پای طلب در روش عشق که هست</p><p>کوته از دامن ادراک تواش دست طمع</p><p>نام من عشق تو در دفتر اوباش نوشت</p><p>وقت آن شد که کنم طی ورق زهد و ورع</p><p>اصل هر خوشه و خرمن که بود یک دانه ست</p><p>که دمیده ست ازان دانه اصل این مزرع</p><p>جامی احسنت کز اشعار بدیع اسلوبت</p><p>هست در عالم وحدت دری از هر مصرع</p><h2><a id="poem-80066" href="https://ganjoor.net/jami/divanj/vaseta-eghd/ghazal-jv/sh279">شمارهٔ ۲۷۹</a></h2>
<p>جبین نظم حسن رخت راست مطلع</p><p>دو ابرو ز مطلع فروتر دو مصرع</p><p>چنان می درخشد زبرقع جمالت</p><p>که شد رشته نور هر تار برقع</p><p>فتد بخیه بر رو چو از پرده پوشی</p><p>نزد شیخ ما وصله ای بر مرقع</p><p>غمت در دلم تخم عیش ابد شد</p><p>بلی این سراآن سرا راست مزرع</p><p>به میخانه گر قالبم خشت گردد</p><p>روم بر سر خم نشینم مربع</p><p>چو جمعیت آباد دلهاست زلفت</p><p>به هر حلقه جمعی نگر کرده مجمع</p><p>به زلف تو قطع سخن کرد جامی</p><p>کم افتد غزل را بدین لطف مقطع</p><h2><a id="poem-80067" href="https://ganjoor.net/jami/divanj/vaseta-eghd/ghazal-jv/sh280">شمارهٔ ۲۸۰</a></h2>
<p>مجلسی خواهم تهی از صلح و خالی از نزاع</p><p>اهل وحدت کرده در وی نقش کثرت را وداع</p><p>ساقیان از یک طرف پر ساخته جام شراب</p><p>مطربان از یک طرف برداشته دور سماع</p><p>تنگدستان را میسر دولتی بی انتظار</p><p>می پرستان را مهیا عشرتی بی انقطاع</p><p>می بود خورشید و ساغر ماه در دور فلک</p><p>کس ندیده ست اینچنین خورشید و مه را اجتماع</p><p>چون نهم خورشید نام می که در وقت طلوع</p><p>صد چو خورشیدش نماید مضمحل تحت الشعاع</p><p>خوش سطرلابیست پیمانه که بی وی کم گرفت</p><p>از حضیض خم کسی خورشید می را ارتفاع</p><p>جامی از فقر و فنا بر دوش دارد خرقه ای</p><p>کش طراز آستین لایوهب است و لایباع</p><h2><a id="poem-80068" href="https://ganjoor.net/jami/divanj/vaseta-eghd/ghazal-jv/sh281">شمارهٔ ۲۸۱</a></h2>
<p>سحر که صوفی صبح از نشیمن ابداع</p><p>فکند بر کتف کوه طیلسان شعاع</p><p>صفای کاسه می برفروخت بزم طرب</p><p>نوای نغمه نی برگرفت راه سماع</p><p>درآمد از درم آن مه گشاده و بسته</p><p>زبان به ذکر فراق و میان به عزم وداع</p><p>چه گفت، گفت کزان پیش کز سعادت وصل</p><p>فلک جدا کندت از نحوست اوضاع</p><p>تمتعی ز من و وصل من بگیر ومکن</p><p>متاع دولت وصلم بدل به هیچ متاع</p><p>زهرچه هست به من صلح کن که ملک دو کون</p><p>نمیکند بر صاحبدلان کرای نزاع</p><p>درین مغاره وحشت منم تو را مونس</p><p>درین سرای مضرت منم تو را نفاع</p><p>هنوز داشت سخن در دهان که بر سر پای</p><p>نشست و خاست که تخفیف کردنیست صداع</p><p>زدم به دامن او دست مسئلت گفتا</p><p>مباش جامی ازین خاستن مرا مناع</p><p>که بسته ام کمر جهد برمیان که کنم</p><p>سفر به خیر بلاد و گذر به فخر بقاع</p><p>بلاد من لتدانیه مقلتی تدمع</p><p>بقاع من لتلاقیه مهجتی تلتاع</p><p>جهانیان همه در طوق طاعت اویند</p><p>چه بندگان مطیع و چه خسروان مطاع</p><p>سلام من لجاء الخلق بالدعاء الیه</p><p>علی منازله کلما دعا من داع</p><h2><a id="poem-80069" href="https://ganjoor.net/jami/divanj/vaseta-eghd/ghazal-jv/sh282">شمارهٔ ۲۸۲</a></h2>
<p>مرا دلیست ز تن غافل و ز جان فارغ</p><p>به یاد تو ز جهان و جهانیان فارغ</p><p>بود یقین و گمان در شهود عشق حجاب</p><p>خوشا دلی ز یقین خالی از گمان فارغ</p><p>منزهی ز مکان و زمان و بس عجب است</p><p>که نی مکان ز تو خالیست نی زمان فارغ</p><p>مگو چه سود ز سودای من که من هستم</p><p>درین معامله از سود و از زیان فارغ</p><p>مرا به تیغ سیاست بکش که کشته عشق</p><p>بود ز آرزوی عمر جاودان فارغ</p><p>زبان به نام تو مشغول و دل به یاد تو خوش</p><p>نه دل تهیست مرا از تو نی زبان فارغ</p><p>دهد فراغ ز دستان عقل قصه عشق</p><p>مباش جامی ازین طرفه داستان فارغ</p><h2><a id="poem-80070" href="https://ganjoor.net/jami/divanj/vaseta-eghd/ghazal-jv/sh283">شمارهٔ ۲۸۳</a></h2>
<p>گرچه سوزد دل پروانه ز سودای چراغ</p><p>نکند پیش مه روی تو پروای چراغ</p><p>زیر پا تار سر زلف سیاه تو کند</p><p>روشن این نکته که تاریک بود پای چراغ</p><p>آرزومند رخ خوب تو در دور فراق</p><p>شب نشینیست به دل داغ تمنای چراغ</p><p>می برد کاکل مشکین تو را باد ز جای</p><p>دود را کی بود آرام به بالای چراغ</p><p>آتش شوق تو در جان چراغ افتاده ست</p><p>پرده از عارض اگر وا نکنی وای چراغ</p><p>شمع رخسار تو بس انجمن عالم را</p><p>گو بپوشید رخ انجمن آرای چراغ</p><p>پرتو روی تو را تاب نیارد خورشید</p><p>ناید از دیده شبکور تماشای چراغ</p><p>جای کن دیده جامی چو شوی بزم فروز</p><p>که مناسب نفتد روی زمین جای چراغ</p><h2><a id="poem-80071" href="https://ganjoor.net/jami/divanj/vaseta-eghd/ghazal-jv/sh284">شمارهٔ ۲۸۴</a></h2>
<p>به ساعد تا نهاد آن سیمبر داغ</p><p>دلی دارم ز دستش داغ بر داغ</p><p>به تن تا دیده ام کو داغها سوخت</p><p>بود صد داغ بر جانم ز هر داغ</p><p>به داغ خویش سوزد دیگران را</p><p>نباشد عاشقان را زین بتر داغ</p><p>ز داغ شوق و سوز فرقت اوست</p><p>اگر زخم است بر جانم و گر داغ</p><p>مرا از داغ او روی بهی نیست</p><p>ز بس دارم به روی یکدیگر داغ</p><p>ز داغش بر دلم دیرینه ریشیست</p><p>که نبود سودمند آن را مگر داغ</p><p>چو جامی داغی از وی بر جگر خواست</p><p>به بیداغی نهادش بر جگر داغ</p><h2><a id="poem-80072" href="https://ganjoor.net/jami/divanj/vaseta-eghd/ghazal-jv/sh285">شمارهٔ ۲۸۵</a></h2>
<p>چند سوال ای پسر که چیست تصوف</p><p>تصفیه کن خاطر از غبار تکلف</p><p>دور نه از هر چه نیست پای تمنا</p><p>بازکش از هر چه هست دست تصوف</p><p>طعنه پاکان مزن که روی خود آلود</p><p>هرکه فکنداز زمین به روی فلک تف</p><p>نور محقق فروگرفت جهان را</p><p>شمع مقلد فرونشست به یک پف</p><p>هرکه درین جلوه گاه گردد وبینی</p><p>سوزدش آخر جگر به داغ تأسف</p><p>دیده و دیدار فی الحقیقة یکی بود</p><p>چشم زلیخا چو دید طلعت یوسف</p><p>مهبط عرفان نگشته جان تو جامی</p><p>درس عوارف چه سود و بحث تعرف</p><h2><a id="poem-80073" href="https://ganjoor.net/jami/divanj/vaseta-eghd/ghazal-jv/sh286">شمارهٔ ۲۸۶</a></h2>
<p>آن تهیدست چه خوش گفت می لعل به کف</p><p>که خوش آن کس که به می حاصل خود کرد تلف</p><p>صرف کن در ره می هرچه به دست راست تو را</p><p>که نوای طرب از دست تهی دارد دف</p><p>صف کشیدند به میخانه همه خم شکنان</p><p>صفدری کو که به همت بدراند این صف</p><p>زخم پیکان تو را بر دگری نپسندم</p><p>هرکجا تیر زنی سینه من باد هدف</p><p>شرف آدمی از عشق بود هرکه نشد</p><p>عاشق او را نبود بر دگران هیچ شرف</p><p>جامی از شعر مکن بس که دهد آخر کار</p><p>زاده طبع تو خاصیت فرزند خلف</p><p>تربیت گرچه در اول ز صدف یافت گهر</p><p>جز طفیل گهر اخر که برد نام صدف</p><h2><a id="poem-80074" href="https://ganjoor.net/jami/divanj/vaseta-eghd/ghazal-jv/sh287">شمارهٔ ۲۸۷</a></h2>
<p>به از کدورت زهد ریاست باده صاف</p><p>بیار باده که بالای طاعت است انصاف</p><p>کجاست خانه آن ماه خانگی که کنیم</p><p>ز شوق صاحب خانه به گرد خانه طواف</p><p>غلام پیر مغانم که لطف مشرب او</p><p>به زهد و توبه ز می خوردنم نداشت معاف</p><p>چه سود از آنکه به تقلید خواجه موی سترد</p><p>چو در دقایق تجرید نیست موی شکاف</p><p>سرم به افسر شاهی فرو نمی آید</p><p>ولی ز خدمت رندان ندارم استنکاف</p><p>به دلق و سبحه ملاف از تصوف ای صوفی</p><p>که پیش اهل صفا نیست خوش تصوف و لاف</p><p>چه خاک پای خودم خوانده ای ز رفعت قدر</p><p>به خاک پات که مستظهرم بدین الطاف</p><p>مراست وقف غمت جان و دل بحمدالله</p><p>که صدر شاه ندارد وقوف ازین اوقاف</p><p>به صدر مصطبه این بس سعادت جامی</p><p>که از اکابر این شهر نیست وز اشراف</p><h2><a id="poem-80075" href="https://ganjoor.net/jami/divanj/vaseta-eghd/ghazal-jv/sh288">شمارهٔ ۲۸۸</a></h2>
<p>زهی دهان تو کام شکرلبان شگرف</p><p>شکار چشم تو حوران «قاصرات الطرف »</p><p>دو جوی خون ز دو چشمم به صفحه رخ زرد</p><p>چو جدولیست مثنی کشیده از شنجرف</p><p>مگوی لاچو ز لعل لب تو خواهم کام</p><p>که می کند ز دلم نفی جنس صبر این حرف</p><p>نبرد صرفه ز تصریف دهر جز پیری</p><p>که کرد نقد جوانی به عشق خوبان صرف</p><p>چه سان بریم ز دریای عشق روبه کنار</p><p>نهنگ حادثه کشتی شکاف و دریا ژرف</p><p>بهار عمر مرا گر نه دی رسید از پی</p><p>چرا نشست به فرقم بیاض شیب چو برف</p><p>ز جام حسن تو جامی کشیده باده عشق</p><p>مزید جودت مظروف شد لطافت ظرف</p><h2><a id="poem-80076" href="https://ganjoor.net/jami/divanj/vaseta-eghd/ghazal-jv/sh289">شمارهٔ ۲۸۹</a></h2>
<p>میل شکل ابرویت دارم درین فیروزه طاق</p><p>با قد خم گشته طاقم زیر این نیلی رواق</p><p>هر قدح کز ساقی دورم رسد دور از لب</p><p>گر چه شهد ناب باشد زهرم آید در مذاق</p><p>برقی از سرمنزل لیلی درخشیدن گرفت</p><p>بر دل بیچاره مجنون تازه شد داغ فراق</p><p>با تو دارم سردل چون شیشه می در میان</p><p>گو مزن هر سفله چون خم سنگم از طعن نفاق</p><p>سرو قدت درمیان جان درآمد ورنه بود</p><p>چشم و ابروی تو را در بردن آن اتفاق</p><p>مونس جانم تو خواهی بود اگر خود فی المثل</p><p>خضر با من همسفر گردد مسیحا هم وثاق</p><p>چند داغ دوری و اندوه مهجوری کشم</p><p>ما اقاسی منک لا یحصی الی یوم التلاق</p><p>جامی از ملک خراسان با خوش الحان مطربی</p><p>این غزل را کن روان مشحون به شرح اشتیاق</p><p>تا طفیل لحن او سازد سرود بزم خویش</p><p>خسرو تبریز، شاه فارس، سلطان عراق</p><h2><a id="poem-80077" href="https://ganjoor.net/jami/divanj/vaseta-eghd/ghazal-jv/sh290">شمارهٔ ۲۹۰</a></h2>
<p>چون جمال خود هم اندر خود تماشا کرد عشق</p><p>رفت و نام عاشق و معشوق پیدا کرد عشق</p><p>بود عاشق باطن و معشوق ظاهر شد به عکس</p><p>سرباطن را چو در ظاهر هویدا کرد عشق</p><p>خود به خود می دید خود را بهر تکمیل ظهور</p><p>بر من و تو جلوه در مرآت اشیا کرد عشق</p><p>چون ز اشیا هریکی مرآت اسم دیگر است</p><p>زان مرائی بر دل ما کشف اسما کرد عشق</p><p>چون از اسما حسب الامکان حظ خود برداشتم</p><p>روی سیر ما ز اسما در مسما کرد عشق</p><p>خواست تا بیند به چشم ما جمال خویش را</p><p>لاجرم جا در سواد دیده ما کرد عشق</p><p>تا نبیند در همه کون و مکان جز نور او</p><p>چشم جامی را به نور خویش بینا کرد عشق</p><h2><a id="poem-80078" href="https://ganjoor.net/jami/divanj/vaseta-eghd/ghazal-jv/sh291">شمارهٔ ۲۹۱</a></h2>
<p>بیا ای آرزوی جان عاشق</p><p>دوای درد بی درمان عاشق</p><p>کرام الکاتبین ننوشته حرفی</p><p>بجز عشق تو در دیوان عاشق</p><p>اگر فردا نه دیدار تو باشد</p><p>شود باغ جهان زندان عاشق</p><p>هزاران نوح را کرده ست غرقه</p><p>به گرداب فنا طوفان عاشق</p><p>به کنج فقر و کوی نامرادی</p><p>اگر یک شب شوی مهمان عاشق</p><p>کباب از دل شراب از دیده بینی</p><p>مهیا ساخته بر خوان عاشق</p><p>بجز خون جگر هرگز مرادی</p><p>غمت ننهاده در دامان عاشق</p><p>به خاک کشتگان آن نیست لاله</p><p>علم زد آتش پنهان عاشق</p><p>ببین نظم خوش جامی که نشکفت</p><p>چنین گل هرگز از بستان عاشق</p><h2><a id="poem-80079" href="https://ganjoor.net/jami/divanj/vaseta-eghd/ghazal-jv/sh292">شمارهٔ ۲۹۲</a></h2>
<p>هر خزان آیدم از رنگ رزان بوی فراق</p><p>زرد شد رویم ازین غم که سیه روی فراق</p><p>نیست چون وصل تو خالی ز ملاقات رقیب</p><p>می کشم رخت اقامت به سر کوی فراق</p><p>بهر سنجیدن صبر دل محروم ز وصل</p><p>کوه اندود بود سنگ ترازوی فراق</p><p>داغها بر دل من روز وصال آتشهاست</p><p>که بجا مانده پس از کوچ ز اردوی فراق</p><p>با تو چون در حرم وصل نیم همزانو</p><p>از تو محروم نشستم پس زانوی فراق</p><p>هست میل دلم ان سوی که میل دل توست</p><p>گرچه باشد به مثل میل دلت سوی فراق</p><p>جامی آن به که نهی تن به ضعیفی چو نماند</p><p>پنجه صبر تورا طاقت بازوی فراق</p><h2><a id="poem-80080" href="https://ganjoor.net/jami/divanj/vaseta-eghd/ghazal-jv/sh293">شمارهٔ ۲۹۳</a></h2>
<p>ای در سماع عشق تو تسبیح خوان ملک</p><p>در رقص بر ترانه تسبیح شان فلک</p><p>از عرش تا به فرش خروش است و غلغله</p><p>کالمجد والکرامة والکبریاء لک</p><p>آلاف کرده اند الف وحدت تورا</p><p>آحاد ممکنات که صفرند یک به یک</p><p>باقی نماند جز الف وحدت تو هیچ</p><p>از لوح اعتبار چو گشتند جمله حک</p><p>بینی به ما که چشم جهانیم روی خویش</p><p>وان چشم را بغیر تو کس نیست مردمک</p><p>زاهد به کنج صومعه مشغول درد خویش</p><p>غوغای عاشقان ز سماک است تا سمک</p><p>حاشا که بر تو جلوه کند شاهد یقین</p><p>صیقل نکرده آینه دل ز زنگ شک</p><p>دل بر بلا بنه چو کنی دعوی ولا</p><p>کوه بلاست نقد ولای تو را محک</p><p>جامی ز عشق گوی که بی شور عشق شعر</p><p>در کام اهل ذوق طعامیست بی نمک</p><h2><a id="poem-80081" href="https://ganjoor.net/jami/divanj/vaseta-eghd/ghazal-jv/sh294">شمارهٔ ۲۹۴</a></h2>
<p>در نعت بقا نیست کسی با تو مشارک</p><p>وجه تو بود باقی و باقی همه هالک</p><p>هرجا زده ز اسماء تو آدم دم انبا</p><p>«سبحانک لا علم لنا» گفته ملایک</p><p>از ظلمت زلفت نتوان برد برون راه</p><p>گر نور جمالت نشود رهبر سالک</p><p>در سلک مساکین تو سکان صوامع</p><p>وز خیل ممالیک تو شاهان ممالک</p><p>عابد ز تو محجوب به تکمیل عبادات</p><p>حاجی ز تو محروم به تحقیق مناسک</p><p>از عام کالانعام مجو همت پاکان</p><p>معراج ملائک نبود کار اولئک</p><p>باحرص و هوا نیست غزا طاقت واعظ</p><p>رعنای مجالس نبود مرد معارک</p><p>گفتی بدرآی از همه تا با تو درآیم</p><p>فالقلب فداء لک والروح کذلک</p><p>جامی به غم عشق تواز فضل تو افتاد</p><p>مولای کما کنت تفضلت فبارک</p><h2><a id="poem-80082" href="https://ganjoor.net/jami/divanj/vaseta-eghd/ghazal-jv/sh295">شمارهٔ ۲۹۵</a></h2>
<p>مراست از تب عشق تو جان آتشناک</p><p>حبیبی انت طبیبی ولا طبیب سواک</p><p>چه سود صوفی ما را رعایت سنت</p><p>چو حرص لقمه نبرد از دهان او مسواک</p><p>کجا به وادی وحدت رسد به نعلینی</p><p>که بسته است برآن از دوال شرک شراک</p><p>به پاکدامنی تو، به پاک چشمی من</p><p>که کرده ام دل و جان را ز میل غیر تو پاک</p><p>مرا بس انکه شوم کشته در کشارگهت</p><p>مباد از سرم آلایشی برآن فتراک</p><p>تنم فتاده به ره لاغر استخوانی بود</p><p>کش از کرم سگ موی تو برگرفت ز خاک</p><p>به عجز معترف آ جامی از حقیقت عشق</p><p>که هست عجز ز ادراک غایت ادراک</p><h2><a id="poem-80083" href="https://ganjoor.net/jami/divanj/vaseta-eghd/ghazal-jv/sh296">شمارهٔ ۲۹۶</a></h2>
<p>بیا ای ز سر تا قدم جان پاک</p><p>ز هر تن خطاب تو روحی فداک</p><p>ز دست توام هرچه آید خوش است</p><p>چه آب حیات و چه زهر هلاک</p><p>به خاک درت سجده می خواستم</p><p>ولی بردم این ارزو را به خاک</p><p>مرا تا خیال تو شد مرغ دام</p><p>قفس وار دارم دل چاک چاک</p><p>به بزم خراباتیان غمت</p><p>اگر نیست قندیل روشن چه باک</p><p>همین بس که پیر مغان برفروخت</p><p>به جام می این تیره دیر مغاک</p><p>به راه تو جامی نهاده ست سر</p><p>دل دردمند و رخ گردناک</p><h2><a id="poem-80084" href="https://ganjoor.net/jami/divanj/vaseta-eghd/ghazal-jv/sh297">شمارهٔ ۲۹۷</a></h2>
<p>ای خط و لب تو را به هم نزدیک</p><p>خضر و آب بقا به هم نزدیک</p><p>برسر کوی تو ز خواری عشق</p><p>پادشاه و گدا به هم نزدیک</p><p>کن وفا وعده جفا که بود</p><p>این جفا و وفا به هم نزدیک</p><p>با توهمسایگی چه سود کند</p><p>دل ز هم دور جا به هم نزدیک</p><p>حال چشمم ز ابر پرس که هست</p><p>هر دو را ماجرا به هم نزدیک</p><p>شد تنم چون زره ز بس که رسید</p><p>از تو تیر جفا به هم نزدیک</p><p>هوسی دان ز حد امکان دور</p><p>دیگران دور و ما به هم نزدیک</p><p>جامی و فکر وصلت آری هست</p><p>عشق و ماخولیا به هم نزدیک</p><h2><a id="poem-80085" href="https://ganjoor.net/jami/divanj/vaseta-eghd/ghazal-jv/sh298">شمارهٔ ۲۹۸</a></h2>
<p>محتسب در دست سنگ انداخت در خمخانه چنگ</p><p>وای رندان گر درآید پای خم می به سنگ</p><p>مجلس مستان بهارستان عیش و عشرت است</p><p>گل در او رخسار ساقی، لاله جام لاله رنگ</p><p>قاصد وقت خوشم در میکده مطرب کجاست</p><p>تادهد در پای خم دامان مقصودم به چنگ</p><p>صوفیم آن دم که گردد وقت من خوش در سماع</p><p>چاک رسوایی زنم در خرقه ناموس و ننگ</p><p>در رخت از خط زنگاری صفای دیگر است</p><p>گرچه آرد بی صفایی در رخ آیینه زنگ</p><p>آن که چترش پر مرغان مرکبش باد صباست</p><p>چون رود در ریگ آتشبار با او مور لنگ</p><p>گنبد نیلوفری با این همه شمع و چراغ</p><p>بی تو جامی را نماید کلبه تاریک و تنگ</p><h2><a id="poem-80086" href="https://ganjoor.net/jami/divanj/vaseta-eghd/ghazal-jv/sh299">شمارهٔ ۲۹۹</a></h2>
<p>قد راقنی جمالک یا راکب الجمل</p><p>انزل فان حبک بالقلب قد نزل</p><p>وصف تو چون کنم که در آیینه رخت</p><p>حسنیست لایزال و جمالیست لم یزل</p><p>گفتی به دل نشان بدل من کسی دگر</p><p>بنشین به دل که نیست تو را دیگری بدل</p><p>ساقی ما تو شو که ز دست تو می دهد</p><p>خاصیت حیات ابد شربت اجل</p><p>سیل جفایت ار بکند بیخ هستیم</p><p>حاشا که در اساس وفایم فتد خلل</p><p>تا غایتیست لطف تو با ما که می کند</p><p>کار نعم ز لعل لبت لیت یا لعل</p><p>جامی به پای خم چو فتادی ز جا مجنب</p><p>دیگر که این کسل بود احلی من العسل</p><h2><a id="poem-80087" href="https://ganjoor.net/jami/divanj/vaseta-eghd/ghazal-jv/sh300">شمارهٔ ۳۰۰</a></h2>
<p>حادی عشق اگر راز تو گوید به جبل</p><p>باشد از نقص جبل گر نکند رقص جمل</p><p>هرکه از ذکر جمالت چو جمل رقص نکرد</p><p>منهش نام کالانعام کزان هست اضل</p><p>کی کند ری چو زاهد ترش از تلخی عیش</p><p>مرد عارف که بود غرقه دریای عسل</p><p>چو دهی وعده به تأکید و قسم حاجت نیست</p><p>کان ایقان بود از لعل لبت لیت و لعل</p><p>لذت گفته مجنون نشناسد هرگز</p><p>هرکه در عشق غزالان نسروده ست غزل</p><p>جهل کوران حرم بین که محمد حاضر</p><p>طالب نور هدی از رخ لاتند و هبل</p><p>جامی از مدرسه اسرار حقیقت مطلب</p><p>که درین مسئله ذوقی ندهد بحث و جدل</p><h2><a id="poem-80088" href="https://ganjoor.net/jami/divanj/vaseta-eghd/ghazal-jv/sh301">شمارهٔ ۳۰۱</a></h2>
<p>ساقیا خیز کز محول حال</p><p>روز عشرت نهاد روبه زوال</p><p>روزه خواهد حجاب ما گشتن</p><p>از شراب حرام و نقل حلال</p><p>چون رسد دور من عنایت کن</p><p>آنچنان کاسه های مالامال</p><p>که رساند ز سلخ شعبانم</p><p>مست طافح به غره شوال</p><p>مستی حال من شود که برد</p><p>ذکر ماضی و فکر استقبال</p><p>مطربا عود خوشنوا طفلیست</p><p>جا دهش در کنار چون اطفال</p><p>تا درآید به ناله طفل آسا</p><p>گوش او را به دست لطف بمال</p><p>ناله او مرا به کشور جان</p><p>برد از تنگنای حس و خیال</p><p>در هوای فضای فقر و فنا</p><p>طایر همتم زند پر و بال</p><p>به مقامی رسم که چون جامی</p><p>قدسیان از نشیمن اقبال</p><p>در من آورده روی خود گویند</p><p>مرحبا تعال تعال</p><h2><a id="poem-80089" href="https://ganjoor.net/jami/divanj/vaseta-eghd/ghazal-jv/sh302">شمارهٔ ۳۰۲</a></h2>
<p>مرا تا کی جگرخون داری ای دل</p><p>سرشکم را جگرگون داری ای دل</p><p>شدی همدم درون دیده با اشک</p><p>همانا عزم بیرون داری ای دل</p><p>مرا سرگشته داری گرد عالم</p><p>تو هم آیین گردون داری ای دل</p><p>به لیلی زلف ماهی میل کردی</p><p>قدم در راه مجنون داری ای دل</p><p>زاسرار محبت شد جهان پر</p><p>چه گوهرهای مکنون داری ای دل</p><p>به افسون رام کردی صد پری را</p><p>به زیر لب چه افسون داری ای دل</p><p>ز چند و چون گذشت اندوه جامی</p><p>ز حال او خبر چون داری ای دل</p><h2><a id="poem-80090" href="https://ganjoor.net/jami/divanj/vaseta-eghd/ghazal-jv/sh303">شمارهٔ ۳۰۳</a></h2>
<p>دارد آن سرو گل اندام معنبر کاکل</p><p>هرچه دارند بتان یکسر و بر سر کاکل</p><p>فرق کردن نتوان سرو سهی را ز قدش</p><p>گر به فرقش بود از غالیه تر کاکل</p><p>بی گره کاکل او صد گرهم بر دل زد</p><p>وای من گر زند از ناز گره بر کاکل</p><p>هیچ دل نیست که بر کاکل او فتنه نشد</p><p>هر دم آرد به سرش فتنه دیگر کاکل</p><p>چون پی دلبری آن سرو کشد قد بلند</p><p>با قدش هست درین شیوه برابر کاکل</p><p>دیده چون بندم ازان شوخ که او را بینم</p><p>پای تا سر همه خوش وز همه خوشتر کاکل</p><p>بست در شانه او رشته جان را جامی</p><p>بو که با شانه به هم جاکندش در کاکل</p><h2><a id="poem-80091" href="https://ganjoor.net/jami/divanj/vaseta-eghd/ghazal-jv/sh304">شمارهٔ ۳۰۴</a></h2>
<p>شدم در گوشه میخانه محرم</p><p>گرفتم گوشه ای از جمله عالم</p><p>ندارم کام جز جام لبالب</p><p>ندارم کار جز دور دمادم</p><p>بیا ساقی بیار آن جام روشن</p><p>کزان گردد عیان اسرار مبهم</p><p>کند دل راخبر از ما تأخر</p><p>دهد جان را نشان از ما تقدم</p><p>ازان می پور ادهم جرعه ای خورد</p><p>تجلی کرد بر وی نور اعظم</p><p>مپرس از من که چونی در غم عشق</p><p>که من هستم بدین غم شاد و خرم</p><p>دو عالم گر ز دستم رفت غم نیست</p><p>مباد این غم زجانم ذره ای کم</p><p>تن عالم به آدم زنده شد لیک</p><p>بدین غم زنده باشد جان آدم</p><p>درین غم گم شدی جامی و رستی</p><p>اصبت غایة الغایات فالزم</p><h2><a id="poem-80092" href="https://ganjoor.net/jami/divanj/vaseta-eghd/ghazal-jv/sh305">شمارهٔ ۳۰۵</a></h2>
<p>چون ز فیض رشحات نم باران قدم</p><p>سربرافراخت نی از خاک نیستان عدم</p><p>کرد در خود نظری دید قبایی زقصب</p><p>تنگ بر قامت او دوخته خیاط کرم</p><p>لیک دانست که باپای فرو رفته به گل</p><p>هست در زیر قبا صد گره و بند به هم</p><p>گفت یارب بگشا این گره و بند وبده</p><p>دست لطفی که برآرم زگل و آب قدم</p><p>نایی اش کندقبا از بدن و پای زگل</p><p>گره و بند گشادش ز دل و جان دژم</p><p>لب نهادش به لب و چون زخودش یافت تهی</p><p>در وجود تهی از خود شده او زد دم</p><p>از دم خویش روان در تن او ساخت عیان</p><p>هر چه در پرده نهان داشت ز الحان و نغم</p><p>نی ازان بانگ و ندا گفت نباشد دم من</p><p>جز دم او و ازین دم نخورم هیچ ندم</p><p>بلکه من اویم و او من به مثل گرچه کشد</p><p>مدعی بر رخ ایمان من از کفر رقم</p><p>جامی اسرار مکن فاش که در مذهب قوم</p><p>نه زبان محرم این راز نماید نه قلم</p><p>همه دانند کز افشای چنین معنی رفت</p><p>صاحب قول انا الحق به سر دار ستم</p><h2><a id="poem-80093" href="https://ganjoor.net/jami/divanj/vaseta-eghd/ghazal-jv/sh306">شمارهٔ ۳۰۶</a></h2>
<p>ایها الساقی ادر کأس المدام</p><p>چند داری دورم از می تلخکام</p><p>پیش زاهد می حرام آمد ولی</p><p>نزد عاشق ترک می باشد حرام</p><p>فیض می عام است خاص و عام را</p><p>چیست حرمان خاص من زین فیض عام</p><p>باده ام عشق است و جامم روی یار</p><p>وه چه باده ست این که می نوشم ز جام</p><p>جام را از وی رسد هر دم مدد</p><p>زان نگردد دور آن هرگز تمام</p><p>بلکه جام و می بود اینجا یکی</p><p>کس نداند کین کدام است آن کدام</p><p>چون شناسم جام را از می که هست</p><p>جام چون می مشکبوی و لعل فام</p><p>رنگ و بوی جام می ناخورده می</p><p>می رهاند مرد را از ننگ و نام</p><p>این غزل جامی ازان می رشحه ایست</p><p>چون رحیقش ساز مسکی الختام</p><p>باسم من یحیی به روح الکرم</p><p>باسم من یقوی به روح الکرام</p><p>می نگنجد وصف او در صوت و حرف</p><p>شمه ای گفتم ز وصفش والسلام</p><h2><a id="poem-80094" href="https://ganjoor.net/jami/divanj/vaseta-eghd/ghazal-jv/sh307">شمارهٔ ۳۰۷</a></h2>
<p>صبح است و از خمار شبم مانده تلخکام</p><p>هات الصبوح صبحک الله یا غلام</p><p>در بزم تو به دور پیاپی چه حاجت است</p><p>یک جام نیم خور تو باشد مرا تمام</p><p>خام است هرکه پخت خیال وجود غیر</p><p>خوشوقت پخته ای که برست از خیال خام</p><p>زاهد گرفت سبحه به کف صید عام را</p><p>از مهره کرد دانه و از رشته ساخت دام</p><p>مشهور شهر شد به کمال ورع ولی</p><p>آن را که رد خاص چه سود از قبول عام</p><p>شیخی چو جام نیست مریدان عشق را</p><p>خوش آنکه داد دست ارادت به شیخ جام</p><p>جامی ز شیخ جام طلب کن دوام فیض</p><p>کز فیض اوست عشرت میخوارگان مدام</p><h2><a id="poem-80095" href="https://ganjoor.net/jami/divanj/vaseta-eghd/ghazal-jv/sh308">شمارهٔ ۳۰۸</a></h2>
<p>بر اوج حسن روی تو ماهی بود تمام</p><p>ماهیت جمال تو اینست والسلام</p><p>مستغرق مشاهده آن دو رخ شدم</p><p>زان فارغم که ماه کدام است و خور کدام</p><p>زلفت چو سایه از سر سروت فتد به خاک</p><p>بادم به فرق سایه سرو تو مستدام</p><p>شیخان نارسیده چه دانند قدر عشق</p><p>کم جوی طعم پختگی از میوه های خام</p><p>از زرق و حیله دام به هر سو نهاده اند</p><p>تا آورند مرغ دل جاهلی به دام</p><p>درتنگنای صورت تقلید مانده است</p><p>زاهد پی محافظت اعتقاد عام</p><p>جامی که پی به مشرب تحقیق برده است</p><p>رغم عوام را به کف خود نهاده جام</p><h2><a id="poem-80096" href="https://ganjoor.net/jami/divanj/vaseta-eghd/ghazal-jv/sh309">شمارهٔ ۳۰۹</a></h2>
<p>بنشین دمی که پیش رخت زاریی کنم</p><p>با طره تو شرح گرفتاریی کنم</p><p>دل را که از کدورت ایام بی صفاست</p><p>از نور طلعت تو صفا کاریی کنم</p><p>دارم هوای قد تو بر یاد قد توست</p><p>گر سرو را به باغ هواداریی کنم</p><p>تا دیده ام که پرسش بیمار می کنی</p><p>هر دم ز تو بهانه بیماریی کنم</p><p>ارزد هزار نافه چین تار زلف تو</p><p>آن دستگاه کو که خریداریی کنم</p><p>دشوار باشد از تو مرا صبر یک نفس</p><p>هر چند صبر بر همه دشواریی کنم</p><p>من جامیم به نادره گفتن مثل دمی</p><p>شو مستمع که نادره گفتاریی کنم</p><h2><a id="poem-80097" href="https://ganjoor.net/jami/divanj/vaseta-eghd/ghazal-jv/sh310">شمارهٔ ۳۱۰</a></h2>
<p>من آن نیم که پی حفظ اعتقاد عوام</p><p>کشم عنان ارادت ز نقل باده و جام</p><p>درآی ساقی و در ساغر بلورین ریز</p><p>شراب لعل علی رغم کالانعام</p><p>ازان شراب که چون از خودت خلاص دهد</p><p>نه اسم و رسم گذارد تو را نه ننگ ونه نام</p><p>ازان شراب که چون جرعه ای ز ساغر او</p><p>رسد به خاک دمد روح در رمیم عظام</p><p>ازان شراب که چون مطلقت کند برهی</p><p>زقید بندگی آفریده اوهام</p><p>ز وهم روی بگردان که در شریعت عشق</p><p>یکیست عابد اوهام و عابد اصنام</p><p>به سراین سخن آن زنده پی برد جامی</p><p>که هم ز کفر مبرا بود هم از اسلام</p><h2><a id="poem-80098" href="https://ganjoor.net/jami/divanj/vaseta-eghd/ghazal-jv/sh311">شمارهٔ ۳۱۱</a></h2>
<p>امر علی بالیات الخیام</p><p>وابکی علیها بکاء الغمام</p><p>کهن خیمه هایی کزین پیش داشت</p><p>در آن سلمی وآل سلمی مقام</p><p>دریغا که از دور گردون فتاد</p><p>چنان سلک جمعیتی ز انتظام</p><p>نه پیداست زان خیمه ها جز نشان</p><p>نه باقیست از خیمگی غیر نام</p><p>ستونهای آن خیمه ها زیر خاک</p><p>ز هم ریخته چون رمیم عظام</p><p>ز آمد شد باد اطنابشان</p><p>گسسته ز هم چون عهود لئام</p><p>در آرامگاه غزالان شوخ</p><p>چرا کرده گوران ناگشته رام</p><p>قدمگاه کبک خرامان شده ست</p><p>گذرگاه زاغان ناخوشخرام</p><p>چو نی صبح نی شام یابد خبر</p><p>ازان رفتگان لاجرم صبح و شام</p><p>کند جامی از جان و دل سویشان</p><p>هزاران تحیت روان والسلام</p><h2><a id="poem-80099" href="https://ganjoor.net/jami/divanj/vaseta-eghd/ghazal-jv/sh312">شمارهٔ ۳۱۲</a></h2>
<p>که گوید سلام من مستهام</p><p>به جانان که کرده ست در جان مقام</p><p>در او بس که گم کرده ام خویش را</p><p>نمی دانم او کیست یا من کدام</p><p>همه اوست من در میان کیستم</p><p>نمانده ست با من ز من غیر نام</p><p>اگر من به حرمت سلامش کنم</p><p>فمنه علیه یکون السلام</p><p>وگر او به رحمت خطابم کند</p><p>فمنه الیه یعود الکلام</p><p>بتان جان پا کند و ساری درآن</p><p>جمال ازل همچو باده مدام</p><p>ز جامی چه عیب ار خورد جام را</p><p>چو در مشربش عین باده ست جام</p><h2><a id="poem-80100" href="https://ganjoor.net/jami/divanj/vaseta-eghd/ghazal-jv/sh313">شمارهٔ ۳۱۳</a></h2>
<p>بی تو دارم ز جدا مردن بیم</p><p>روی بنما که کنم جان تسلیم</p><p>شد دو نیم از تو دل خسته چرا</p><p>از من خسته دلی بر یک نیم</p><p>دارم ای اختر فرخنده ز تو</p><p>رخ پر از جدول خون چون تقویم</p><p>گر به دوران تو بودی یاقوت</p><p>خط ز لعل تو گرفتی تعلیم</p><p>می شود گرد میانت حلقه</p><p>کمرت تنگتر از حلقه میم</p><p>کی رسد پیش تو غمنامه ما</p><p>قاصد ار مرغ شود پیک نسیم</p><p>جامی از ریگ حرم بار سفر</p><p>بست و بر خاک درت گشت مقیم</p><h2><a id="poem-80101" href="https://ganjoor.net/jami/divanj/vaseta-eghd/ghazal-jv/sh314">شمارهٔ ۳۱۴</a></h2>
<p>به چشم تو زینسان که صیدی حقیرم</p><p>کی از غمزه سازی مشرف به تیرم</p><p>چو بر من کشی تیر ترسم که تیرت</p><p>به من نارسیده ز شادی بمیرم</p><p>برآورده دست نیازم که شاید</p><p>بدین دست دامان وصل تو گیرم</p><p>به مهر تو جنبم به گرد تو گردم</p><p>درین شیوه این کهنه چرخ است پیرم</p><p>پی مرغ وصل تو باشد صفیری</p><p>چو شبهای هجران برآید نفیرم</p><p>به چشم ترحم به من بین نه آخر</p><p>به شهرت غریبم مدامت اسیرم</p><p>چه حاجت به مطرب چو خوش ساخت جامی</p><p>نی کلک تو از نوای صریرم</p><h2><a id="poem-80102" href="https://ganjoor.net/jami/divanj/vaseta-eghd/ghazal-jv/sh315">شمارهٔ ۳۱۵</a></h2>
<p>وه که از پای درافکند غم آن پسرم</p><p>چه بلا بود که پیرانه سرآمد به سرم</p><p>عشق و پیری نسزد کن مدد ای بخت سیاه</p><p>تا به دود جگر از موی سفیدی ببرم</p><p>غم آن تازه جوان از غم پیریم رهاند</p><p>با غم او چو جوانم غم پیری چه خورم</p><p>گرچه از سیر مه و سال مرا عمر گذشت</p><p>آمد از دولت او نوبت عمر دگرم</p><p>پشتم از محنت ایام خمیده ست ولی</p><p>در ره عشق و وفا از همه کس راستترم</p><p>پر برآمد دلم از خون جگر غنچه صفت</p><p>جای آن دارد اگر بر تن خود جامه درم</p><p>گفتمش زود ز جامی مگذر گفت که من</p><p>عمر اویم چه عجب زانکه روان می گذرم</p><h2><a id="poem-80103" href="https://ganjoor.net/jami/divanj/vaseta-eghd/ghazal-jv/sh316">شمارهٔ ۳۱۶</a></h2>
<p>به خاک درت ریخت اشک امشبم</p><p>برآمد به اوج شرف کوکبم</p><p>به پابوس تو تا گشادم دهان</p><p>فراهم نیاید ز شادی لبم</p><p>مجو بیش نبض مرا ای طبیب</p><p>که جسته ست از شعله های تبم</p><p>ز چه می رسد تشنه را آب و من</p><p>چنین تشنه لب زان چه غبغبم</p><p>ز غم می دهم جان ولی می دمد</p><p>خیال لبت روح در قالبم</p><p>من و درس عشقت که تلقین نکرد</p><p>معلم جز این حرف در مکتبم</p><p>کشم یارب از دست بیداد هجر</p><p>بود داد جامی دهد یاربم</p><h2><a id="poem-80104" href="https://ganjoor.net/jami/divanj/vaseta-eghd/ghazal-jv/sh317">شمارهٔ ۳۱۷</a></h2>
<p>دادیم دست چو دیدی به ره خود پستم</p><p>تا نیفکندیم از پا نگرفتی دستم</p><p>گرچه شده سوده مرا پای به راه طلبت</p><p>کردم از تارک سرپای و ز پا ننشستم</p><p>یک سر ناخنم از سینه نمانده ست درست</p><p>بس که از دست غمت سینه به ناخن خستم</p><p>هستیم شد همه در راه تمنای تو نیست</p><p>نیستم جز به تمنای تو هر جا هستم</p><p>داشت در تفرقه غمهای پراکنده مرا</p><p>بر تو عاشق شدم و از همه غمها رستم</p><p>هر زمان در صفت حسن تو همچون جامی</p><p>برسر لوح سخن نقش دگر می بستم</p><p>چون رخ خوب تو دیدم ز همه شرمنده</p><p>پاره کردم ورق خویش و قلم بشکستم</p><h2><a id="poem-80105" href="https://ganjoor.net/jami/divanj/vaseta-eghd/ghazal-jv/sh318">شمارهٔ ۳۱۸</a></h2>
<p>چون تاب نیاری که به تو دیده فروزم</p><p>آن به که به مژگان ز رخت دیده بدوزم</p><p>تنگ آمدی از من مگشا در نظرم روی</p><p>بگذار که از آتش شوق تو بسوزم</p><p>خواهم چو مه نو ز تو انگشت نما شد</p><p>زینگونه که کاهد غم تو روز به روزم</p><p>دل خون شد و سر خاک به راه غم عشقت</p><p>در دل غم و در سر هوس توست هنوزم</p><p>شب شعله آهم ز تو بر سقف علم زد</p><p>هر نی شد ازان مشعله خانه فروزم</p><p>از کشمکش هجر کمانیست خمیده</p><p>این تن که بر او خشک شده پوست چو توزم</p><p>مو گفتم و جامی زمیان تو سخن راند</p><p>جز خاطر دانا که کند فهم رموزم</p><h2><a id="poem-80106" href="https://ganjoor.net/jami/divanj/vaseta-eghd/ghazal-jv/sh319">شمارهٔ ۳۱۹</a></h2>
<p>ایستاده به سر از آه دمادم دودم</p><p>من همانا شده از آه الف ممدودم</p><p>همچو دودم ز خود ای شمع چه می سازی دور</p><p>گرنه پیشت ز سیه کاری خود مردودم</p><p>برمن دلشده هر رنج که بود از من بود</p><p>ترک خود کردم و از رنج جهان آسودم</p><p>چهره سودن به کف پای تو ترک ادب است</p><p>اینقدر بس که به خاک کف پایت سودم</p><p>باده عشرتم از خون جگر صاف نشد</p><p>گرچه عمری ز مژه خون جگر پالودم</p><p>من ز دید تو چه لافم که تو پاک آینه ای</p><p>هرچه در چشم من آمد که تویی من بودم</p><p>چند گویی که مکن سجده خوبان جامی</p><p>پیش هر کس که برم سجده تویی مسجودم</p><h2><a id="poem-80107" href="https://ganjoor.net/jami/divanj/vaseta-eghd/ghazal-jv/sh320">شمارهٔ ۳۲۰</a></h2>
<p>نیست جز رخ به کف پای تو سودن هوسم</p><p>دارم امید که مبذول بود ملتمسم</p><p>من که باشم که کنم هم‌نفسی با چو تویی</p><p>اینقدر بس که به یاد تو برآید نفسم</p><p>می‌روم گاه به پا گاه به سر در ره عشق</p><p>دل ازین وسوسه فارغ که رسم یا نرسم</p><p>ماندم از قافله کعبه روان باز ولی</p><p>وقت خوش می‌کند از دور صدای جرسم</p><p>جز مرا دولت ره‌بوسی این قافله نیست</p><p>هیچ غم نیست گر از کعبه روان بازپسم</p><p>به طفیل سگ کویت شده‌ام کس ورنی</p><p>از کسی دورم از آنجاست که من هیچ کسم</p><p>چند پرسی که درین باغچه جامی تو که‌ای</p><p>تو گل و سروی و در پای تو من خار و خسم</p><h2><a id="poem-80108" href="https://ganjoor.net/jami/divanj/vaseta-eghd/ghazal-jv/sh321">شمارهٔ ۳۲۱</a></h2>
<p>نشان پای سگانت که بر زمین بینم</p><p>برآسمان شرف هست عقد پروینم</p><p>برآن سرم به رهت کرده پای از سر خویش</p><p>که تا به جاست سر من ز پای ننشینم</p><p>جمال عارض و خط تو یاد می‌آید</p><p>به گرد صفحه باغ از خط ریاحینم</p><p>چو آمدی به سرم عمر رفته باز آمد</p><p>برفت جان چو خرامان شدی ز بالینم</p><p>کند خراش غمت ساز چون بریشم چنگ</p><p>هزار ناله ز هر تار دلق پشمینم</p><p>چگونه لاف زنم با کسان ز دین درست</p><p>هزار رخنه ز عشق تو بیش در دینم</p><p>چنین که چرخ دغا مهره دزد شد جامی</p><p>ازین بساط همان به که مهره برچینم</p><h2><a id="poem-80109" href="https://ganjoor.net/jami/divanj/vaseta-eghd/ghazal-jv/sh322">شمارهٔ ۳۲۲</a></h2>
<p>خیزید حریفان که به میخانه درآییم</p><p>سلخ رمضان است به می روزه گشاییم</p><p>درد سرتسبیح و تراویح شد آخر</p><p>گلبانگ زنان رخ به در میکده ساییم</p><p>هر زنگ که از صوم ریا آینه دل</p><p>بسته ست به جام می صافی بزداییم</p><p>ترسم که گر امشب ز قدح دست بداریم</p><p>فردا ز ندامت سرانگشت بخاییم</p><p>ما درد کشانیم که جمعیت خاطر</p><p>دریوزه کنان از نظر اهل صفاییم</p><p>داریم به کف آینه جام که در وی</p><p>محبوب ازل را به محبان بنماییم</p><p>آن قوم که بی سبق عمل اهل قبولند</p><p>جامی به طرب کوش و قدح نوش که ماییم</p><h2><a id="poem-80110" href="https://ganjoor.net/jami/divanj/vaseta-eghd/ghazal-jv/sh323">شمارهٔ ۳۲۳</a></h2>
<p>شدم به باغ که کنج فراغتی جویم</p><p>غمت ز پرده دل خیمه زد به پهلویم</p><p>شدم چو آینه صافی ز شست و شوی سرشک</p><p>بدین بهانه چه باشد که بنگری سویم</p><p>اگر چه روی به رویم نمی نهی باری</p><p>فتد ز روی تو یک بار عکس بر رویم</p><p>سرشک من نه ز خون سرخ شد که بی رویت</p><p>خیال لاله و گل را ز دیده می شویم</p><p>ز هول فرقت تو موی من سفید شود</p><p>اگر نه دود دل آید ز بیخ هر مویم</p><p>پس از وفات چو باران رحمت ار برسی</p><p>به خاک من ز زمین همچو سبزه بررویم</p><p>مگو که از قد و زلفم سخن مگو جامی</p><p>که هر چه هست کج و راست از تو می گویم</p><h2><a id="poem-80111" href="https://ganjoor.net/jami/divanj/vaseta-eghd/ghazal-jv/sh324">شمارهٔ ۳۲۴</a></h2>
<p>ز سجده ای که نباشد در ابرویت رویم</p><p>به پیشت از خوی خجلت جبین همی شویم</p><p>چنان ز مهر تو پر شد دلم که می تابد</p><p>هلال نور زهر استخوان پهلویم</p><p>ز میل ابروی تو دست داشتم چه کنم</p><p>نمی رسد به کمان تو زور بازویم</p><p>شبی که بی تو به زانو نهاده روگریم</p><p>به یک دو دم گذرد سیل خون ز زانویم</p><p>برآستان تو می ایستم به قصد نماز</p><p>سجود خاک درت را بهانه می جویم</p><p>به سان نقطه منم درمیانه بی سر و پای</p><p>گرفته دایره عشق تو ز هر سویم</p><p>ز جام عشق غزالی چو جامیم شده مست</p><p>نه بر عبث غزل عاشقانه می گویم</p><h2><a id="poem-80112" href="https://ganjoor.net/jami/divanj/vaseta-eghd/ghazal-jv/sh325">شمارهٔ ۳۲۵</a></h2>
<p>دردا که درآمد به درت پای به سنگم</p><p>شد پای گذشتن ز سر کوی تو لنگم</p><p>دربسته و دیواربلند است برون آ</p><p>کز تنگدلی با در و دیوار به جنگم</p><p>اول رخ من زرد شد آنگاه به خون سرخ</p><p>سودای تو گرداند بسی رنگ و رنگم</p><p>خلوتگه وصل است مکن بند قبا تنگ</p><p>کز پیرهنت هم من دلخسته به تنگم</p><p>شد قامت من چنگ و نوای طربم نیست</p><p>سر رشته وصل تو نیفتاد به چنگم</p><p>روی تو مرا آینه صنع الهیست</p><p>گو خط تو مپسند برآن آینه زنگم</p><p>گفتی که چو جامی ز سر جان بگذر زود</p><p>در معرض حکم تو چه امکان درنگم</p><h2><a id="poem-80113" href="https://ganjoor.net/jami/divanj/vaseta-eghd/ghazal-jv/sh326">شمارهٔ ۳۲۶</a></h2>
<p>چو دست بی تو بدین چشم اشکبار برم</p><p>به آستین ز مژه در شاهوار برم</p><p>میان اشک شدم غرقه آشنایی کو</p><p>که رخت خویش ازین موج باکنار برم</p><p>به هر بهانه بری روزگار پیش رقیب</p><p>تو روزگار بری و من انتظار برم</p><p>برای حاجت وصلت بس است مشعل آه</p><p>چه حاجت است که شمعی به هر مزار برم</p><p>زناله درد سر شهریان دهم شب و روز</p><p>خوش آنکه درد سر خویش ازین دیار برم</p><p>ز جام دور که مستی تو زان و من مخمور</p><p>تو ذوق مستی و من تلخی خمار برم</p><p>تو نوغزالی و من جامی غزل پرداز</p><p>که از تو پی به غزلهای آبدار برم</p><h2><a id="poem-80114" href="https://ganjoor.net/jami/divanj/vaseta-eghd/ghazal-jv/sh327">شمارهٔ ۳۲۷</a></h2>
<p>گناه عشق بتان گر چه ساخت نامه سیاهم</p><p>بس است خط عذار تو عذرخواه گناهم</p><p>نه قطره هاست ز اشکم به روز زرد فتاده</p><p>ز دست آبله ها چهره از زباله آهم</p><p>هزار تن بودم کاشکی که بهر قدومت</p><p>در انتظار نشیند یکی به هر سر راهم</p><p>میان خلق همی بندم از تو چشم جهان بین</p><p>ولی به دیده دل نیست جز سوی تو نگاهم</p><p>ببین چه صبح سعادت دمید تیره شبم را</p><p>که دیده بر رخت افتاد بامداد پگاهم</p><p>ز بس که کاستم از غم بس است سایه تاری</p><p>ز طره تو ز گرمای روز هجر پناهم</p><p>مگو به عشوه که جامی چه خواهی از طلب من</p><p>به خاک پای تو سوگند کز تو جز تو نخواهم</p><h2><a id="poem-80115" href="https://ganjoor.net/jami/divanj/vaseta-eghd/ghazal-jv/sh328">شمارهٔ ۳۲۸</a></h2>
<p>چهره زرد ز خون بسته جگر ته به تهم</p><p>سرخرویی بجز این نیست ز بخت سیهم</p><p>جوی خون گرد من از دیده درآمد چه کنم</p><p>قوت پای ندارم که ازین جو بجهم</p><p>گر دهد جایگهم پیش خود آن سلسله موی</p><p>نتوان داشت به زنجیر دگر جا نگهم</p><p>نیست مقصود من از عشق بتان عیش و خوشی</p><p>عرض آنست که از ناخوشی خرد برهم</p><p>شستم از زنگ ریا خرقه خود صوفی وار</p><p>مصطبه صومعه و میکده شد خانقهم</p><p>به یکی گوشه ام از میکده گر بار دهند</p><p>دلق و سجاده تزویر به یک گوشه نهم</p><p>دست جامی بود و دامن جانان یعنی</p><p>بدهم جان ز کف و دامن جانان ندهم</p><h2><a id="poem-80116" href="https://ganjoor.net/jami/divanj/vaseta-eghd/ghazal-jv/sh329">شمارهٔ ۳۲۹</a></h2>
<p>ای نوجوان که دل به کمند تو بسته‌ام</p><p>رحمی نما که پیر و ضعیف و شکسته‌ام</p><p>چل سال در مجاهده عمرم چو صرف شد</p><p>پنداشتم ز مهر بتان بازرسته‌ام</p><p>بر باد داده حاصل چل‌ساله این زمان</p><p>با داغ تو به گوشه محنت نشسته‌ام</p><p>با آنکه از قدوم تو در تنگنای هجر</p><p>بر روی خویشتن در امید بسته‌ام</p><p>آواز پای و بانگ دری چون شنیده‌ام</p><p>بی‌خویشتن به بوی تو از جای جسته‌ام</p><p>گشته هلالی از سر هر ناخن پدید</p><p>از شوق ابروان تو چون سینه خسته‌ام</p><p>گفتی که چیست حال تو جامی به کنج غم</p><p>پیوند با تو کرده و از خود گسسته‌ام</p><h2><a id="poem-80117" href="https://ganjoor.net/jami/divanj/vaseta-eghd/ghazal-jv/sh330">شمارهٔ ۳۳۰</a></h2>
<p>دیده از جلوه بتان بستیم</p><p>در ببستیم و از بلا رستیم</p><p>بود دامی ز زلفشان هر موی</p><p>به سلامت ز دامشان جستیم</p><p>چون نیامد به دست دامنشان</p><p>پا به دامن کشیده بنشستیم</p><p>نقد زاهد جواهر سبحه ست</p><p>ما ازین نقدها تهیدستیم</p><p>بوی می داد خاک میخانه</p><p>سالها شد ز بوی آن مستیم</p><p>بین کرامت که چون به شیشه می</p><p>توبه همچو سنگ بشکستیم</p><p>گفته ای مست کیستی جامی</p><p>مست عشقیم هرکجا هستیم</p><h2><a id="poem-80118" href="https://ganjoor.net/jami/divanj/vaseta-eghd/ghazal-jv/sh331">شمارهٔ ۳۳۱</a></h2>
<p>شب که سر از حلقه سلک سگانت برزنم</p><p>طوقدار حلقه دم باد از ایشان گردنم</p><p>مهر و مه تابد ز روزن ور تو مهمانم شوی</p><p>بر فلک تابد فروغ مهر و ماه از روزنم</p><p>در تن از پیوند دل هر جا فتاده آتشیست</p><p>جای آن دارد اگر دل را ازین تن برکنم</p><p>همچو سایه با من از هستی من چیزی نماند</p><p>قد نما چون سرو تا خود را به پایت افکنم</p><p>بس که زخم تیرباران غمت بر من رسید</p><p>چشمه سار محنت و درد است ازین باران تنم</p><p>سایه اندازم ز کویت خیمه سان بر باغ و راغ</p><p>گر نگردد کوه اندوه تو میخ دامنم</p><p>جامی از سوز درون گشتم بسی روشن ضمیر</p><p>صیقل آیینه شد خاکستر این گلخنم</p><h2><a id="poem-80119" href="https://ganjoor.net/jami/divanj/vaseta-eghd/ghazal-jv/sh332">شمارهٔ ۳۳۲</a></h2>
<p>عید فطر است بیا تا به می افطار کنیم</p><p>عیدگه خاک در خانه خمار کنیم</p><p>آنچه در صومعه زین پیش نهان می کردیم</p><p>این زمان با دف و نی بر سر بازار کنیم</p><p>شیخ سجاده نشین را به سر راه بریم</p><p>راهب میکده را واقف اسرار کنیم</p><p>عارفی زنده دلی رسته ز خود گر یابیم</p><p>همه اسرار حقیقت به وی اظهار کنیم</p><p>منع واعظ ز خرافات ز غوغای عوام</p><p>نتوانیم ولیکن به دل انکار کنیم</p><p>یار ما شاهد عشق آمد و باقی همه غیر</p><p>چند رو تافته از یار در اغیار کنیم</p><p>نیست جز صورت دیوارجهان جامی چند</p><p>پشت بر قبله جان روی به دیوار کنیم</p><h2><a id="poem-80120" href="https://ganjoor.net/jami/divanj/vaseta-eghd/ghazal-jv/sh333">شمارهٔ ۳۳۳</a></h2>
<p>نی ماه منظری که نظربازیی کنم</p><p>در پایش اوفتاده سرافرازیی کنم</p><p>نی عاشقی که چون به لب آرد سرود شوق</p><p>با او درآن ترانه هم آوازیی کنم</p><p>نی صوفیی که چون شودش کشف راز غیب</p><p>با او به کنج صومعه همرازیی کنم</p><p>نی فاضلی که چون فکند درمیان سخن</p><p>از نظم و نثر نادره پردازیی کنم</p><p>چون ساحت امل ز کهن طرحها تهیست</p><p>شد وقت آنکه طرح نواندازیی کنم</p><p>در کنج بینوایی و بیغوله خمول</p><p>بر چنگ فقر و فاقه نواسازیی کنم</p><p>جامی که داده سود و خریده زیان خویش</p><p>با او درآن معامله انبازیی کنم</p><h2><a id="poem-80121" href="https://ganjoor.net/jami/divanj/vaseta-eghd/ghazal-jv/sh334">شمارهٔ ۳۳۴</a></h2>
<p>خوش آنکه روی توبینم در اضطراب شوم</p><p>چو ذره رقص کنان محو آفتاب شوم</p><p>ز رخ نقاب برافکن خدای را زان پیش</p><p>که زیر خاک ز هجر تو در نقاب شوم</p><p>به زنگ جامه تو کس مباد چند ز دور</p><p>به دیدن تو بهر دیگری خراب شوم</p><p>لب تو هست به رخشنده لعل چون نگرم</p><p>به کف زلال چرا تشنه در سراب شوم</p><p>چو خیمه گر نکنی سایه بر سرم این بس</p><p>که طوقدار تو از حلقه طناب شوم</p><p>ز خواب مرگ شود جان عاشق اسوده</p><p>بیا که در قدمت سر نهم به خواب شوم</p><p>به گریه گفته جامی چو خوانم از غم تو</p><p>کنار و جیب پر از گوهر خوشاب شوم</p><h2><a id="poem-80122" href="https://ganjoor.net/jami/divanj/vaseta-eghd/ghazal-jv/sh335">شمارهٔ ۳۳۵</a></h2>
<p>به دل دردی عجب دارم نمی‌دانم که چون گریم</p><p>دلا خون شو که تا بر درد خود یک لحظه خون گریم</p><p>کند تدبیر عقل ذوفنون تا سازدم خندان</p><p>من دیوانه از تدبیر عقل ذوفنون گریم</p><p>تنم پر زخم کاری سینه ام پر داغ بی یاری</p><p>گهی بر زخم بیرون گاه بر داغ درون گریم</p><p>مرا تمکین عالی گوهری دارد چنین گریان</p><p>بهانه می کنم کز گردش گردون دون گریم</p><p>شود زنجیر بر زنجیر موج سیل اشک من</p><p>چو در زندان محنت پا به زنجیر جنون گریم</p><p>چو ماتم دیدگان بینم درین جانکاه درد خود</p><p>فزایم گریه هر یک را و از هریک فزون گریم</p><p>مگو جامی که تسکین ده به افسون گریه خود را</p><p>که من از عشوه جادووشان پرفسون گریم</p><h2><a id="poem-80123" href="https://ganjoor.net/jami/divanj/vaseta-eghd/ghazal-jv/sh336">شمارهٔ ۳۳۶</a></h2>
<p>یار ما یار دگر کرد چه تدبیر کنیم</p><p>قصه مشکل خود پیش که تقریر کنیم</p><p>دوست دشمن بود آن سنگدل و دشمن دوست</p><p>حد ما نیست که این قاعده تغییر کنیم</p><p>کاغذ و کلک چو پیچد سر از قصه ما</p><p>بر رخ زرد به خون مژه تحریر کنیم</p><p>پیر ما گفت بتان مظهر حسن ازلند</p><p>ما نظر در رخ شان از نفس پیر کنیم</p><p>سر وحدت طلبد خواجه و ما حیرانیم</p><p>که ازین نکته نازک به چه تعبیرکنیم</p><p>بحر گوییم پدید آمده در صورت موج</p><p>زین زیادت نتوانیم که تصویر کنیم</p><p>جامی ابنای جهان در گله اند از ما خیز</p><p>تا ازین مرحله پر گله شبگیر کنیم</p><h2><a id="poem-80124" href="https://ganjoor.net/jami/divanj/vaseta-eghd/ghazal-jv/sh337">شمارهٔ ۳۳۷</a></h2>
<p>برخیز تا به عزم تماشا برون رویم</p><p>از تنگنای شهر به صحرا برون رویم</p><p>زین دام پای گیر و کمند گلوفشار</p><p>چون سرکش آهوان به تک پا برون رویم</p><p>هرجا که هست جا همه تنگی و تیرگیست</p><p>جایی که جا نبود ازانجا برون رویم</p><p>چون قدسیان ز فر تجرد کنیم پر</p><p>پران ز طاق طارم مینا برون رویم</p><p>در سنگلاخ حرص شود پی سمند عزم</p><p>ره کرده بر نشیمن عنقا برون رویم</p><p>باشد که از کدورت هستی رهیم باز</p><p>بر کف گرفته جام مصفا برون رویم</p><p>ما را درین سلوک چو ما نیست مانعی</p><p>جامی ضرورت است که بی ما برون رویم</p><h2><a id="poem-80125" href="https://ganjoor.net/jami/divanj/vaseta-eghd/ghazal-jv/sh338">شمارهٔ ۳۳۸</a></h2>
<p>بی رخت چون به چمن راه کنم</p><p>سوی گل بنگرم و آه کنم</p><p>شرح حالم چو غم آرد حاشا</p><p>که ز حال خودت آگاه کنم</p><p>قصه هجر دراز و تو ملول</p><p>ادب آنست که کوتاه کنم</p><p>کفش زن از سر خواری به سرم</p><p>تا کلاه شرف و جاه کنم</p><p>قصد من روی تو باشد هرجا</p><p>ذکر مهر و صفت ماه کنم</p><p>هر شبی تا سر کویت جان را</p><p>همره آه سحرگاه کنم</p><p>گر دلت مردن جامی خواهد</p><p>کار بر موجب دلخواه کنم</p><h2><a id="poem-80126" href="https://ganjoor.net/jami/divanj/vaseta-eghd/ghazal-jv/sh339">شمارهٔ ۳۳۹</a></h2>
<p>هر چند جز فریب و فسونت نیافتم</p><p>یکدم ز جان خویش برونت نیافتم</p><p>هرجا که هست چون همه نام و نشان توست</p><p>در حیرتم ز خویش که چونت نیافتم</p><p>برهم زدم بنفشه و سنبل بسی چو باد</p><p>بویی ز خط غالیه گونت نیافتم</p><p>چشم بد از تو دور که کم رخ نمودیم</p><p>کز نوبت گذشته فزونت نیافتم</p><p>هرگز به سوی من نگذشتی کز اشک خویش</p><p>دامن چو گل کشیده به خونت نیافتم</p><p>تو آن زبون کشی که گه قتل سرکشان</p><p>میلی به عاشقان زبونت نیافتم</p><p>جامی اسیر سلسله زلف کیستی</p><p>کازادگی ز قید جنونت نیافتم</p><h2><a id="poem-80127" href="https://ganjoor.net/jami/divanj/vaseta-eghd/ghazal-jv/sh340">شمارهٔ ۳۴۰</a></h2>
<p>چاره عشق تو صبر است ندانم چه کنم</p><p>گر توانم بکنم ور نتوانم چه کنم</p><p>کار من بی رخ تو غیر شکیبایی نیست</p><p>گر معذالله ازین کار بمانم چه کنم</p><p>عشق مستولی و از من تو چنین مستغنی</p><p>قصه مشکل خود پیش که خوانم چه کنم</p><p>چند گویی که مرا نام مبر پیش کسان</p><p>غیر نام تو نیاید به زبانم چه کنم</p><p>بی تو دل خون بود و دیده پرخون گریان</p><p>اگر از دیده و دل خون نفشانم چه کنم</p><p>شد پر از خون دل من غنچه صفت بی رخ تو</p><p>جامه بر خویش چو گل گر ندرانم چه کنم</p><p>گفتیم مردگی خود مطلب جامی بیش</p><p>بی تو از زندگی خویش بجانم چه کنم</p><h2><a id="poem-80128" href="https://ganjoor.net/jami/divanj/vaseta-eghd/ghazal-jv/sh341">شمارهٔ ۳۴۱</a></h2>
<p>ز هجران مرده ام جانا نپنداری که جان دارم</p><p>به مضراب غمت چون چنگ بی جان این فغان دارم</p><p>نه تن دان این که می بینی پی قوت سگان تو</p><p>کشیده در درون پوست مشتی استخوان دارم</p><p>ز تو نبود تهی یک لحظه بیرون و درون من</p><p>همیشه یاد تو در جان و نامت بر زبان دارم</p><p>مکن تهمت که راز عشق من با این و آن گفتی</p><p>که از خود نیز اگر دستم دهد آن را نهان دارم</p><p>یکی را نقد امروز و یکی را نسیه فردا</p><p>ز سودایت من مفلس نه این دارم نه آن دارم</p><p>بود کاندر پس ناموس مانی مهربان گردی</p><p>به هرکس گفته ام هرجا که یاری مهربان دارم</p><p>جهانی طعنه زن کان مه نخواهد یار جامی شد</p><p>اگر تو یار من باشی چه پروای جهان دارم</p><h2><a id="poem-80129" href="https://ganjoor.net/jami/divanj/vaseta-eghd/ghazal-jv/sh342">شمارهٔ ۳۴۲</a></h2>
<p>یار نی روی به گلشن چه کنم</p><p>جلوه سوری و سوسن چه کنم</p><p>منظر دیده روشن رخ اوست</p><p>بی رخش دیده روشن چه کنم</p><p>شب چو درنایدم آن ماه ز در</p><p>پرتو ماه ز روزن چه کنم</p><p>چاک دل دوخته نی ز اشک و مژه</p><p>این همه رشته و سوزن چه کنم</p><p>گفتم آمد به لبم جان ز غمت</p><p>گفت عاشق تو شدی من چه کنم</p><p>گفتم از هجر به تیغم برهان</p><p>گفت خون تو به گردن چه کنم</p><p>فن من عاشقی امد جامی</p><p>صرف اوقات به هر فن چه کنم</p><h2><a id="poem-80130" href="https://ganjoor.net/jami/divanj/vaseta-eghd/ghazal-jv/sh343">شمارهٔ ۳۴۳</a></h2>
<p>مهر رخسار تو دارم که جفای تو کشم</p><p>لطف بالای تو بینم که بلای تو کشم</p><p>بر زمین پای تو حیف است امان ده که نخست</p><p>پرده دیده و دل در ته پای تو کشم</p><p>تنم از ضعف چو مویی شد و خواهم به غلط</p><p>هر دمش در شکن زلف دوتای تو کشم</p><p>تا نیابد به تو کس راه اگر بتوانم</p><p>سوری از کوه بلا گرد سرای تو کشم</p><p>حلقه دم سگانت به من ارزانی باد</p><p>تا که در گردن جان طوق وفای تو کشم</p><p>چون نهی رو به جدایی ز قفا زلف کشان</p><p>من به هر گام صد افغان ز قفای تو کشم</p><p>گفته ای چند کشی رنج و غم من جامی</p><p>هیچ غم نیست ز رنجی که برای تو کشم</p><h2><a id="poem-80131" href="https://ganjoor.net/jami/divanj/vaseta-eghd/ghazal-jv/sh344">شمارهٔ ۳۴۴</a></h2>
<p>از در صومعه آن به که قدم بازکشیم</p><p>خرقه ها در نظر شاهد طناز کشیم</p><p>چند ناخوش منشان بر سر ما ناز کنند</p><p>نازنینی به کف آریم و زو ناز کشیم</p><p>سرکه کردیم بسی پیش ریا کیشان پست</p><p>در ته پای یکی سرو سرافراز کشیم</p><p>هر چه مخزون نهانخانه صدق است و نیاز</p><p>در ره مغبچه خانه براندازکشیم</p><p>عشق بازیم به زیبا صنمی پاک سرشت</p><p>به که بازیچه این چرخ دغاباز کشیم</p><p>مطربی گر ندهد دست سوی باغ رویم</p><p>باده بر نغمه مرغان نواساز کشیم</p><p>هست قحط می و شاهد به خراسان جامی</p><p>خیز تا رخت به محروسه شیراز کشیم</p>
</body></html>