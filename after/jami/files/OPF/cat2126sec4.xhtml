<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-78677" href="https://ganjoor.net/jami/divanj/fateha-shabab/ghazal-jf/sh212">شمارهٔ ۲۱۲</a></h2>
<p>خط تو در دامن گل سنبل سیراب ریخت</p><p>بر بیاض صفحه خورشید مشک ناب ریخت</p><p>یک ورق ز اوصاف حسنت خواند بلبل در چمن</p><p>دفتر گل را صبا بر هم زد و در آب ریخت</p><p>خالهایت در خم ابرو چو شبگون دانه هاست</p><p>کز کف زهاد صاحب سبحه در محراب ریخت</p><p>اشک ها کز چشم خونبارم به دامانت چکید</p><p>قطره های خون بود کز کشته بر قصاب ریخت</p><p>پسته و بادام سوی لب مبر کان چشم مست</p><p>نقل بزم امشب ز دلهای اولوالالباب ریخت</p><p>خفته بودم بر خس و خار درت ز اوراق گل</p><p>باد صبحم خارها در بستر سنجاب ریخت</p><p>بود پر جام دل جامی ز جلاب طرب</p><p>عشق تو بر جام او زد سنگ و آن جلاب ریخت</p><h2><a id="poem-78678" href="https://ganjoor.net/jami/divanj/fateha-shabab/ghazal-jf/sh213">شمارهٔ ۲۱۳</a></h2>
<p>دلم چون داستان غم فرو ریخت</p><p>سرشک از دیده پر نم فرو ریخت</p><p>صبا آن زلف پر خم را برافشاند</p><p>دل صد بیدل از هر خم فرو ریخت</p><p>ز دردم هر که دم زد شرح آن را</p><p>سرشک لعل من در دم فرو ریخت</p><p>دل چاکم کزو پیکانت افتاد</p><p>چو ریشی دان کزو مرهم فرو ریخت</p><p>ملایک را چه سود از حسن طاعت</p><p>چو فیض عشق بر آدم فرو ریخت</p><p>ز محرومان نیابی ذوق آن درد</p><p>که بر جان و دل محرم فرو ریخت</p><p>اساس عشق محکم باد جامی</p><p>اگر بنیاد زهد از هم فرو ریخت</p><h2><a id="poem-78679" href="https://ganjoor.net/jami/divanj/fateha-shabab/ghazal-jf/sh214">شمارهٔ ۲۱۴</a></h2>
<p>درمانده ای به حکم قضا از بلا گریخت</p><p>زد طعنه جاهلی که فلان از قضا گریخت</p><p>چون از قضا گریز تواند کسی که بود</p><p>دست قضا عنان کش او هر کجا گریخت</p><p>بس اهل معرفت که ز بیگانه آفتی</p><p>احساس کرد و در کنف آشنا گریخت</p><p>گر نیست از سبب به سبب التجا روا</p><p>خیر بشر ز مکه به یثرب چرا گریخت</p><p>اسباب چون مظاهر فعل مسبب اند</p><p>هر کس گریخت هم ز خدا در خدا گریخت</p><p>ای پیر می فروش که رو در در تو کرد</p><p>هر کس که از کدورت خود در صفا گریخت</p><p>جامی گریخت در تو ز عجب و ریای خویش</p><p>زان عجب هم که در تو ز عجب و ریا گریخت</p><h2><a id="poem-78680" href="https://ganjoor.net/jami/divanj/fateha-shabab/ghazal-jf/sh215">شمارهٔ ۲۱۵</a></h2>
<p>دل رخت را ز روشنی مه گفت</p><p>سخنی روشن و موجه گفت</p><p>هر که دریافت نکته دهنت</p><p>عقلش از سر غیب آگه گفت</p><p>پیش قد بلند تو طوبی</p><p>سخن سدره گفت و کوته گفت</p><p>گوشه ابروی تو را شب عید</p><p>هر که دید الهلال والله گفت</p><p>وعده یک بوسه بود و ده دشنام</p><p>لبت آن یک نداد وین ده گفت</p><p>نیست مشتاق کعبه صوفی شهر</p><p>سخن کعبه گر نه در ره گفت</p><p>دوش جامی حدیث زلف و رخت</p><p>ز اول شام تا سحرگه گفت</p><h2><a id="poem-78681" href="https://ganjoor.net/jami/divanj/fateha-shabab/ghazal-jf/sh216">شمارهٔ ۲۱۶</a></h2>
<p>دی که آن نازنین سخن می گفت</p><p>با رفیقان حدیث من می گفت</p><p>سوی من بود اشارت غمزه</p><p>گر چه با دیگران سخن می گفت</p><p>نمک ریش دل فگاران بود</p><p>هر چه آن شوخ غمزه زن می گفت</p><p>صبحدم باد ازان شمایل خوب</p><p>نکته ای چند در چمن می گفت</p><p>لطف آن قد ز سرو می پرسید</p><p>وصف آن روی با سمن می گفت</p><p>پیش گل گاه ازان لطافت تن</p><p>گاه ازان بوی پیرهن می گفت</p><p>بهر مرغان صبح جامی نیز</p><p>حال شب های خویشتن می گفت</p><h2><a id="poem-78682" href="https://ganjoor.net/jami/divanj/fateha-shabab/ghazal-jf/sh217">شمارهٔ ۲۱۷</a></h2>
<p>باده تا چاشنیی زان لب چون نوش گرفت</p><p>آتش از رشک به جان من مدهوش گرفت</p><p>همت من که فلک غاشیه اش داشت به دوش</p><p>عاقبت غاشیه عشق تو بر دوش گرفت</p><p>لاف با لطف بناگوش تو چون سیم زده ست</p><p>زر پی عذر چرا حلقه شد و گوش گرفت</p><p>دوش تا صبحدم از یاد تو بی خود بودم</p><p>امشبم باز همان بی خودی دوش گرفت</p><p>خواهم از رشک قبا جامه جان چاک زدن</p><p>که چرا قد تو را تنگ در آغوش گرفت</p><p>عشقت از درد سر هوش و خرد بود به تنگ</p><p>دل من ترک خرد کرد و کم هوش گرفت</p><p>جامی از ظلم تو ای ماه سپاهی خواهد</p><p>دامن شاه عطاپاش خطاپوش گرفت</p><h2><a id="poem-78683" href="https://ganjoor.net/jami/divanj/fateha-shabab/ghazal-jf/sh218">شمارهٔ ۲۱۸</a></h2>
<p>آن سفر کرده کش از ما دل گرفت</p><p>جان فدایش هر کجا منزل گرفت</p><p>جان باقی بود یارب از چه رو</p><p>رفت و خوی عمر مستعجل گرفت</p><p>تن فتاد از پای چون محمل براند</p><p>جان برید از تن پی محمل گرفت</p><p>تا دلش ناید به درد از حال ما</p><p>خویش را از حال ما غافل گرفت</p><p>گرد ما دریا شد از سیل سرشک</p><p>یار ازان دریا ره ساحل گرفت</p><p>من قتیل یارم ای خوش آن قتیل</p><p>کو تواند دامن قاتل گرفت</p><p>کی تواند جامی از پی رفتنش</p><p>چون ز گریه پای او در گل گرفت</p><h2><a id="poem-78684" href="https://ganjoor.net/jami/divanj/fateha-shabab/ghazal-jf/sh219">شمارهٔ ۲۱۹</a></h2>
<p>دل که روزی چند با دیدار جانان خو گرفت</p><p>عمرها جان کند تا با درد هجران خو گرفت</p><p>نیست میل بزم وصل از کلبه هجرم که چغذ</p><p>کم رود سوی عمارت چون به ویران خو گرفت</p><p>یاد مرهم بر دل من سخت می آید چو تیر</p><p>تا ازان ابرو کمان با زخم پیکان خو گرفت</p><p>قامتم چوگان سرم گوی است در میدان عشق</p><p>تا سوار شوخ من با گوی و چوگان خو گرفت</p><p>بی رخ لیلی مخوان مجنون حیران را به حی</p><p>زانکه آن سرگشته با کوه و بیابان خو گرفت</p><p>غرقه در خون دلم از چشم نمناکم چه باک</p><p>فکر باران کی کند آن کو به طوفان خو گرفت</p><p>همچو جامی درد سر بیند ز بالین حریر</p><p>هر که را سر بر درت با سنگ دربان خو گرفت</p><h2><a id="poem-78685" href="https://ganjoor.net/jami/divanj/fateha-shabab/ghazal-jf/sh220">شمارهٔ ۲۲۰</a></h2>
<p>آن نه خط است که گرد رخ زیباش گرفت</p><p>دل ما سوخت بسی دود دل ماش گرفت</p><p>طوطیانند فرو برده به شکر منقار</p><p>یا خط سبز لب لعل شکرخاش گرفت</p><p>نقش پابوس ویم نیست همین بس که چو شد</p><p>در رهش سوده تنم نقش کف پاش گرفت</p><p>نه دل است این به برم بلکه دلم از غم عشق</p><p>شد جدا قطره ای از خون جگر جاش گرفت</p><p>گفت دامان وصالت بنهم بر کف و رفت</p><p>اشک من گوشه دامان به تقاضاش گرفت</p><p>ساقی امروز به نقدم قدحی چند بده</p><p>رغم آن را که غم نسیه فرداش گرفت</p><p>دل در آن زلف سیه شد بگسل جامی ازو</p><p>بر حذر باش ز دیوانه که سوداش گرفت</p><h2><a id="poem-78686" href="https://ganjoor.net/jami/divanj/fateha-shabab/ghazal-jf/sh221">شمارهٔ ۲۲۱</a></h2>
<p>ما امید از دوست ببریدیم و رفت</p><p>هجر را بر وصل بگزیدیم و رفت</p><p>داغ بی یاری و درد بیدلی</p><p>آن همه بر خود پسندیدیم و رفت</p><p>شب همه شب گه به پهلو گه به سر</p><p>گرد کوی دوست گردیدیم و رفت</p><p>دستبوس دوست بر نامد ز دست</p><p>پاسبان را پای بوسیدیم و رفت</p><p>چون ندیدم آب روی خویش را</p><p>روی خود بر خاک مالیدیم و رفت</p><p>دولت دیدار چون روزی نشد</p><p>آن در و دیوار را دیدیم و رفت</p><p>شد گریبانگیر جامی درد عشق</p><p>دامن از وی نیز درچیدیم و رفت</p><h2><a id="poem-78687" href="https://ganjoor.net/jami/divanj/fateha-shabab/ghazal-jf/sh222">شمارهٔ ۲۲۲</a></h2>
<p>آن که بر گل گره از جعد سمن بوی تو بست</p><p>رشته جان مرا در شکن موی تو بست</p><p>طعنه بر طوطی طبعم مزن از کم سخنی</p><p>که بر او راه سخن لعل سخنگوی تو بست</p><p>لله الحمد که جان معتکف حضرت توست</p><p>گر چه تن بار اقامت ز سر کوی تو بست</p><p>هیچ شب دیده نبندم من غمدیده به خواب</p><p>چون کنم خواب مرا نرگس جادوی تو بست</p><p>خانه صبر من آن روز برانداخت فلک</p><p>که بدین قاعده طاق خم ابروی تو بست</p><p>نافه کز خون جگر پروردش آهوی چین</p><p>در دلش خون گره از نکهت گیسوی تو بست</p><p>می دهد زینت بازار سخن جامی را</p><p>نخل نظمی که به وصف قد دلجوی تو بست</p><h2><a id="poem-78688" href="https://ganjoor.net/jami/divanj/fateha-shabab/ghazal-jf/sh223">شمارهٔ ۲۲۳</a></h2>
<p>ابر نیسان سایه بان بر طارم گردون زده ست</p><p>لاله چتر لعل بر فرش زمردگون زده ست</p><p>شاهد رعناست لاله کرده گلگون پیرهن</p><p>یا دم قتل محبان دامن اندر خون زده ست</p><p>نی خطا گفتم ز زیر خاک بعد از مدتی</p><p>آتش داغ شهیدانش علم بیرون زده ست</p><p>کرده یاقوتی طبقها را ز زر ناب پر</p><p>گوییا ضحاک گل بر گنج افریدون زده ست</p><p>بر حریر نیلگون آب حیرانم که باد</p><p>صد هزاران آژده بی دست و سوزن چون زده ست</p><p>گر چه عکس سبزه در جو زنگ بر آیینه است</p><p>زنگ غم را صیقل از صد خاطر محزون زده ست</p><p>بهر تاب خور فکند امروز بر سرهای شاخ</p><p>شب شکوفه چادری کز قرص مه صابون زده ست</p><p>چون رسد بر لاله ژاله آیدم زان سنگ باد</p><p>کز تکلف لیلیش بر کاسه مجنون زده ست</p><p>گفته جامی بود سنجیده در میزان لطف</p><p>حاسد ار طعنی زده ست از طبع ناموزون زده ست</p><h2><a id="poem-78689" href="https://ganjoor.net/jami/divanj/fateha-shabab/ghazal-jf/sh224">شمارهٔ ۲۲۴</a></h2>
<p>این زمینی ست که سرمنزل جانان بوده ست</p><p>مطرح نور رخ آن مه تابان بوده ست</p><p>این زمینی ست که هر شیب و فرازی که در اوست</p><p>جای آمد شد آن سرو خرامان بوده ست</p><p>این زمینی ست که هر جا خس و خاری بینی</p><p>پیش ازین رسته به جایش گل و ریحان بوده ست</p><p>دامن نازکشان رفته به هر جانب ازو</p><p>آن که صد دست تمناش به دامان بوده ست</p><p>می دهد خاک رهش خاصیت آن آبم</p><p>که نصیب خضر از چشمه حیوان بوده ست</p><p>باید افشاند ز هر نوک مژه خون جگر</p><p>هر کجا لعل لب او شکرافشان بوده ست</p><p>جان جامی به حقیقت ز همین باد و هواست</p><p>گر به صورت گلش از خاک خراسان بوده ست</p><h2><a id="poem-78690" href="https://ganjoor.net/jami/divanj/fateha-shabab/ghazal-jf/sh225">شمارهٔ ۲۲۵</a></h2>
<p>دلم از خم صفا جام مصفا زده است</p><p>همتم سنگ بر این طارم مینا زده است</p><p>نقد عرفان ز مقلد مطلب کان مسکین</p><p>دست در آرزوی نسیه فردا زده است</p><p>زر و سیمی که بر آن خواجه نظر دوخته است</p><p>مشت خاکی ست که در دیده بینا زده است</p><p>برفشان جیب که خار قدم تجرید است</p><p>نیم سوزن که سر از جیب مسیحا زده است</p><p>دوست را باش و بساط عمل خود طی کن</p><p>بس مصلی که رهش نقش مصلا زده است</p><p>بی غباری به حرم کعبه روی پی برده ست</p><p>کآب راه حرم از آبله پا زده است</p><p>گر چه تنگ است بسی خانه صورت جامی</p><p>کم کسی خیمه ازین خانه به صحرا زده است</p><h2><a id="poem-78691" href="https://ganjoor.net/jami/divanj/fateha-shabab/ghazal-jf/sh226">شمارهٔ ۲۲۶</a></h2>
<p>ترک گلچهره من خیمه به صحرا زده است</p><p>در دل لاله رخش آتش سودا زده است</p><p>شد چنان پایه آه من ازان ماه بلند</p><p>که سراپرده بر این طارم مینا زده است</p><p>بهر قتل که کمر بست ندانم که مرا</p><p>می کشد گوشه دامانش که بالا زده است</p><p>جانم آسود ز بوسیدن خاک قدمش</p><p>خرم آن کس که گهی بوسه بر آن پا زده است</p><p>هر غمی کز صنمی خسته دلی خورده فرو</p><p>همه سر از دل و جان من شیدا زده است</p><p>می دهد خاک رهش خاصیت آب حیات</p><p>بس که هر نوش لبی بوسه بر آن جا زده است</p><p>جامی افتاد ز پا زیر لگدکوب جفا</p><p>تا به فتراک بتی دست تمنا زده است</p><h2><a id="poem-78692" href="https://ganjoor.net/jami/divanj/fateha-shabab/ghazal-jf/sh227">شمارهٔ ۲۲۷</a></h2>
<p>مرا عشق عزیزی خوار کرده ست</p><p>چه گویم عشق ازین بسیار کرده ست</p><p>نیاید از دل بی عشق کاری</p><p>مرا این نکته در دل کار کرده ست</p><p>به روز وصل بس آسان بود عشق</p><p>شب هجرش چنین دشوار کرده ست</p><p>نمی جنبد رقیبت زین سر کوی</p><p>ره عشاق را دیوار کرده ست</p><p>در آغوش خودت در خواب دیدم</p><p>فلک بخت مرا بیدار کرده ست</p><p>عیادت می کنی بیمار خود را</p><p>مرا این آرزو بیمار کرده ست</p><p>گدای توست جامی لیکن از تو</p><p>همین دریوزه دیدار کرده ست</p><h2><a id="poem-78693" href="https://ganjoor.net/jami/divanj/fateha-shabab/ghazal-jf/sh228">شمارهٔ ۲۲۸</a></h2>
<p>چشمم خیال قد تو جز نخل تر نبست</p><p>نخل خیال را کس ازین خوبتر نبست</p><p>نگذشت در غم تو شبی کآتشین دلم</p><p>از دود آه راه نفس بر سحر نبست</p><p>برداشت وصلت از سر ما سایه وه که بخت</p><p>آن مرغ رام ناشده را بال و پر نبست</p><p>دارد به دور لعل تو بر سر سبوی می</p><p>صوفی که جز عمامه تقوی به سر نبست</p><p>لعلت چو دید اشک من از خنده بس نکرد</p><p>بر سایلان کریم در لطف در نبست</p><p>جز با غمت نرفت ز تن جان بیدلان</p><p>بی زاد راه قافله بار سفر نبست</p><p>جامی که بسته بود کمر در طریق زهد</p><p>تا شد اسیر عشق تو دیگر کمر نبست</p><h2><a id="poem-78694" href="https://ganjoor.net/jami/divanj/fateha-shabab/ghazal-jf/sh229">شمارهٔ ۲۲۹</a></h2>
<p>کس شیوه آن دلبر چالاک ندانست</p><p>خونخواری آن کافر بی باک ندانست</p><p>افتاد سرم در ره خونخواره سواری</p><p>کز سرکشیش لایق فتراک ندانست</p><p>چون سایه به خاک افکند آن سرو نه بر من</p><p>گر قدر مرا پست تر از خاک ندانست</p><p>زان کس که مرا دوخت گریبان چه گشاید</p><p>چون دوختن این جگر چاک ندانست</p><p>آن سرو که پاک است چو گل دامن حسنش</p><p>افسوس که قدر نظر پاک ندانست</p><p>هر درد و غمی کآمد ازین چرخ جفا کیش</p><p>منزل به جز این سینه غمناک ندانست</p><p>جامی گه خونریزی آن شوخ دعایی</p><p>جز سلمک الله و ابقاک ندانست</p><h2><a id="poem-78695" href="https://ganjoor.net/jami/divanj/fateha-shabab/ghazal-jf/sh230">شمارهٔ ۲۳۰</a></h2>
<p>ای که هرگز نشود زلف کجت با ما راست</p><p>کار ما راست شود چون تو کنی بالا راست</p><p>ما نتابیم ز روی تو نظر گرچه گرفت</p><p>از مژه چشم تو صد تیر بلا بر ما راست</p><p>خلعت لطف به قد تو بریدند ای سرو</p><p>ناید این جامه به قد دگری قطعا راست</p><p>راستم با تو علی رغم همه کج نظران</p><p>گر چه فرقی نبود پیش تو از کج تا راست</p><p>می نیارد به زبان خامه به جز وصف قدت</p><p>راستان را به زبان کی گذرد الا راست</p><p>دیده راست سزد جای خرام چو تویی</p><p>رنجه فرما قدم ای سرو که کردم جا راست</p><p>خواست جامی که رسد بر دل او ناوک تو</p><p>لله الحمد که آورد خدا آن را راست</p><h2><a id="poem-78696" href="https://ganjoor.net/jami/divanj/fateha-shabab/ghazal-jf/sh231">شمارهٔ ۲۳۱</a></h2>
<p>چه گویم کز فراقت چونم ای دوست</p><p>جگر پر درد و دل پر خونم ای دوست</p><p>به زیر پای خود کردی سرم پست</p><p>رساندی پایه بر گردونم ای دوست</p><p>میان رهروان بودم فسانه</p><p>ز ره بردی به یک افسونم ای دوست</p><p>چنان از لعل میگون تو مستم</p><p>که فارغ از می گلگونم ای دوست</p><p>ز نقد عشق اگر خالی بود جیب</p><p>چه سود از گنج افریدونم ای دوست</p><p>کمم در حشمت و جاه از سگانت</p><p>ولیکن در وفا افزونم ای دوست</p><p>مگو جامی سگ این آستان نیست</p><p>مکن زین دایره بیرونم ای دوست</p><h2><a id="poem-78697" href="https://ganjoor.net/jami/divanj/fateha-shabab/ghazal-jf/sh232">شمارهٔ ۲۳۲</a></h2>
<p>دور از رخ تو چنانم ای دوست</p><p>کز هستی خود به جانم ای دوست</p><p>صبر از همه نیکوان توانم</p><p>لیک از تو نمی توانم ای دوست</p><p>خواهم که به روز وصل پیشت</p><p>غمنامه هجر خوانم ای دوست</p><p>پیش تو هنوز نارسیده</p><p>از کار فتد زبانم ای دوست</p><p>گفتی ز غمم دل تو چون است</p><p>دل پیش تو من چه دانم ای دوست</p><p>دامن مفشان ز من که خواهم</p><p>جان در قدمت فشانم ای دوست</p><p>جامی سر خود نهاده بر در</p><p>یعنی سگ آستانم ای دوست</p><h2><a id="poem-78698" href="https://ganjoor.net/jami/divanj/fateha-shabab/ghazal-jf/sh233">شمارهٔ ۲۳۳</a></h2>
<p>دوش بر یاد تو چشمم دم به دم خون می‌گریست</p><p>سوز من می‌دید شمع و از من افزون می‌گریست</p><p>گریه تلخ صراحی نیز بی‌چیزی نبود</p><p>غالبا از شوق آن لب‌های میگون می‌گریست</p><p>صبحدم یارب کواکب بود ریزان از سپهر</p><p>یا نه بر درد دل من چشم گردون می‌گریست</p><p>چون فسونگر دید درد من برید از من امید</p><p>ورنه بی‌موجب چرا هنگام افسون می‌گریست</p><p>آن نه باران بود گرد کوی لیلی هر بهار</p><p>روزگار سنگدل بر حال مجنون می‌گریست</p><p>وان روان تا منزل شیرین نه جوی شیر بود</p><p>بلکه بر فرهاد مسکین کوه و هامون می‌گریست</p><p>شد چنان جامی ضعیف از محنت هجران که دوش</p><p>سیل اشک از خانه می‌بردش برون چون می‌گریست</p><h2><a id="poem-78699" href="https://ganjoor.net/jami/divanj/fateha-shabab/ghazal-jf/sh234">شمارهٔ ۲۳۴</a></h2>
<p>چون سایه به خاک افکند آن سرو نه بر من</p><p>گر قدر مرا پست تر از خاک ندانست</p><p>زان کس که مرا دوخت گریبان چه گشاید</p><p>چون دوختن این جگر چاک ندانست</p><p>آن سرو که پاک است چو گل دامن حسنش</p><p>افسوس که قدر نظر پاک ندانست</p><p>هر درد و غمی کآمد ازین چرخ جفا کیش</p><p>منزل به جز این سینه غمناک ندانست</p><p>جامی گه خونریزی آن شوخ دعایی</p><p>جز سلمک الله و ابقاک ندانست</p><h2><a id="poem-78700" href="https://ganjoor.net/jami/divanj/fateha-shabab/ghazal-jf/sh235">شمارهٔ ۲۳۵</a></h2>
<p>ای که هرگز نشود زلف کجت با ما راست</p><p>کار ما راست شود چون تو کنی بالا راست</p><p>ما نتابیم ز روی تو نظر گرچه گرفت</p><p>از مژه چشم تو صد تیر بلا بر ما راست</p><p>خلعت لطف به قد تو بریدند ای سرو</p><p>ناید این جامه به قد دگری قطعا راست</p><p>راستم با تو علی رغم همه کج نظران</p><p>گر چه فرقی نبود پیش تو از کج تا راست</p><p>می نیارد به زبان خامه به جز وصف قدت</p><p>راستان را به زبان کی گذرد الا راست</p><p>دیده راست سزد جای خرام چو تویی</p><p>رنجه فرما قدم ای سرو که کردم جا راست</p><p>خواست جامی که رسد بر دل او ناوک تو</p><p>لله الحمد که آورد خدا آن را راست</p><h2><a id="poem-78701" href="https://ganjoor.net/jami/divanj/fateha-shabab/ghazal-jf/sh236">شمارهٔ ۲۳۶</a></h2>
<p>چه گویم کز فراقت چونم ای دوست</p><p>جگر پر درد و دل پر خونم ای دوست</p><p>به زیر پای خود کردی سرم پست</p><p>رساندی پایه بر گردونم ای دوست</p><p>میان رهروان بودم فسانه</p><p>ز ره بردی به یک افسونم ای دوست</p><p>چنان از لعل میگون تو مستم</p><p>که فارغ از می گلگونم ای دوست</p><p>ز نقد عشق اگر خالی بود جیب</p><p>چه سود از گنج افریدونم ای دوست</p><p>کمم در حشمت و جاه از سگانت</p><p>ولیکن در وفا افزونم ای دوست</p><p>مگو جامی سگ این آستان نیست</p><p>مکن زین دایره بیرونم ای دوست</p><h2><a id="poem-78702" href="https://ganjoor.net/jami/divanj/fateha-shabab/ghazal-jf/sh237">شمارهٔ ۲۳۷</a></h2>
<p>دور از رخ تو چنانم ای دوست</p><p>کز هستی خود به جانم ای دوست</p><p>صبر از همه نیکوان توانم</p><p>لیک از تو نمی توانم ای دوست</p><p>خواهم که به روز وصل پیشت</p><p>غمنامه هجر خوانم ای دوست</p><p>پیش تو هنوز نارسیده</p><p>از کار فتد زبانم ای دوست</p><p>گفتی ز غمم دل تو چون است</p><p>دل پیش تو من چه دانم ای دوست</p><p>دامن مفشان ز من که خواهم</p><p>جان در قدمت فشانم ای دوست</p><p>جامی سر خود نهاده بر در</p><p>یعنی سگ آستانم ای دوست</p><h2><a id="poem-78703" href="https://ganjoor.net/jami/divanj/fateha-shabab/ghazal-jf/sh238">شمارهٔ ۲۳۸</a></h2>
<p>دوش بر یاد تو چشمم دم به دم خون می‌گریست</p><p>سوز من می‌دید شمع و از من افزون می‌گریست</p><p>گریه تلخ صراحی نیز بی‌چیزی نبود</p><p>غالبا از شوق آن لب‌های میگون می‌گریست</p><p>صبحدم یارب کواکب بود ریزان از سپهر</p><p>یا نه بر درد دل من چشم گردون می‌گریست</p><p>چون فسونگر دید درد من برید از من امید</p><p>ورنه بی‌موجب چرا هنگام افسون می‌گریست</p><p>آن نه باران بود گرد کوی لیلی هر بهار</p><p>روزگار سنگدل بر حال مجنون می‌گریست</p><p>وان روان تا منزل شیرین نه جوی شیر بود</p><p>بلکه بر فرهاد مسکین کوه و هامون می‌گریست</p><p>شد چنان جامی ضعیف از محنت هجران که دوش</p><p>سیل اشک از خانه می‌بردش برون چون می‌گریست</p><h2><a id="poem-78704" href="https://ganjoor.net/jami/divanj/fateha-shabab/ghazal-jf/sh239">شمارهٔ ۲۳۹</a></h2>
<p>یار خطی که بر عذار نوشت</p><p>یولج اللیل فی النهار نوشت</p><p>والضحی را که واضحش رخ اوست</p><p>سورة اللیل بر کنار نوشت</p><p>به خط سبز وصف خط رخش</p><p>سبزه بر طرف لاله زار نوشت</p><p>لب او پر شکر به مشک و گلاب</p><p>مرهم سینه فگار نوشت</p><p>بر بیاض رخم محرر اشک</p><p>قصه درد انتظار نوشت</p><p>قصد شهرت نبود جامی را</p><p>کین همه نظم آبدار نوشت</p><p>بهر احباب بر صحیفه دهر</p><p>نکته ای چند یادگار نوشت</p><h2><a id="poem-78705" href="https://ganjoor.net/jami/divanj/fateha-shabab/ghazal-jf/sh240">شمارهٔ ۲۴۰</a></h2>
<p>یار نازک دل که بی موجب ز من آزار داشت</p><p>عمری از تیغ تغافل خاطرم افگار داشت</p><p>داشتم بسیار درد و حسرت از آزار او</p><p>با من آزارش نمی دانم چرا بسیار داشت</p><p>دیده بخت من از نادیدن او تیره بود</p><p>روشن آن چشمی که بینایی ازان رخسار داشت</p><p>کار او آن بود کآرد عاشقان را دل به دست</p><p>چون مرا افتاد با او کار دست از کار داشت</p><p>آگه از بیداری شبهای من دانی که کیست</p><p>آن که بی روی چنان ماهی شبی بیدار داشت</p><p>می گذشت آن سرو و می مردم ز غیرت کز چه رو</p><p>با وجود چشم من بر خاک ره رفتار داشت</p><p>بود جامی با سگانش یار لیک آن سنگدل</p><p>گه گهی گر التفاتی داشت با اغیار داشت</p><h2><a id="poem-78706" href="https://ganjoor.net/jami/divanj/fateha-shabab/ghazal-jf/sh241">شمارهٔ ۲۴۱</a></h2>
<p>شب یاد رخت در دل ویران شده ره داشت</p><p>ویرانه ما روشنی از پرتو مه داشت</p><p>دل داشت در آن زلف سیه خانه ازین پیش</p><p>آن بخت کجا شد که دل خانه سیه داشت</p><p>سیل مژه بربود مرا همچو خس از جای</p><p>خود را نتوانم دگر از گریه نگه داشت</p><p>دی جلوه کنان می شدی اندر صف خوبان</p><p>با حشمت و جاهی که نه سلطان نه سپه داشت</p><p>طرفه کله از ناز شکستی و جهانی</p><p>از هر طرفی چشم بر آن طرف کله داشت</p><p>افتاد مرا با تو همان قصه که مردم</p><p>گویند فلان گلخنی اندیشه شه داشت</p><p>جامی که به شمشیر ستم ریختیش خون</p><p>جز دعوی عشق تو ندانم چه گنه داشت</p><h2><a id="poem-78707" href="https://ganjoor.net/jami/divanj/fateha-shabab/ghazal-jf/sh242">شمارهٔ ۲۴۲</a></h2>
<p>دردا که یار جانب ما را نگه نداشت</p><p>آیین مهر و رسم وفا را نگه نداشت</p><p>شد خاک پای در ره او صد خداشناس</p><p>فارغ گذشت و راه خدا را نگه نداشت</p><p>چشم حوادثش مرساد ار چه غمزه اش</p><p>از سینه ام خدنگ جفا را نگه نداشت</p><p>در غیرتم ز باد که از چشم مردمان</p><p>چون سرمه خاک آن کف پا را نگه نداشت</p><p>صوفی صفای دل به غم غیر تیره ساخت</p><p>آیینه خدای نما را نگه نداشت</p><p>هر جا که شد مقیم درت حرمتی نیافت</p><p>چون در صف سگان تو جا را نگه نداشت</p><p>جامی پس از دعای وصالت ز هجر سوخت</p><p>افسوس ازین دعا که بلا را نگه نداشت</p><h2><a id="poem-78708" href="https://ganjoor.net/jami/divanj/fateha-shabab/ghazal-jf/sh243">شمارهٔ ۲۴۳</a></h2>
<p>صبا ز چشم من آن خاک پا دریغ نداشت</p><p>چو دید اهل نظر توتیا دریغ نداشت</p><p>بناز بر همه خوبان که هیچ نکته حسن</p><p>ازین شمایل موزون خدا دریغ نداشت</p><p>بهای وصل تو دل عقل و صبر و دین همه داد</p><p>چو بود مایل کالا بها دریغ نداشت</p><p>شدم نشانه به عشق بتان و غمزه تو</p><p>ازین نشانه خدنگ جفا دریغ نداشت</p><p>فدای بوی خوشت باد جان که پیرهنت</p><p>ز باد و باد ز گل گل ز ما دریغ نداشت</p><p>مگیر سایه ز من ای که سر به سر لطفی</p><p>که شاه سایه لطف از گدا دریغ نداشت</p><p>ز دست جامی اگر چند خدمتی ناید</p><p>به وقت های اجابت دعا دریغ نداشت</p><h2><a id="poem-78709" href="https://ganjoor.net/jami/divanj/fateha-shabab/ghazal-jf/sh244">شمارهٔ ۲۴۴</a></h2>
<p>بر سر کویی که روزی سرو ناز من گذشت</p><p>در زمین بوسی همه عمر دراز من گذشت</p><p>بود بیش از حد نیازم با سگان او ولی</p><p>ناز آن بدخوی با من از نیاز من گذشت</p><p>قامتش را سجده بردم چون بهانه یافتم</p><p>دی چو مست ناز از پیش نماز من گذشت</p><p>چشم گریان من و خاک کف پای سگی</p><p>کو شبی از کوی یار دلنواز من گذشت</p><p>شاه غزنین جان همی داد از غم و می گفت نیست</p><p>عمر من جز آنچه در وصل ایاز من گذشت</p><p>سوخت شمع از آتش اندیشه سر تا پای دوش</p><p>چون به مجلس قصه سوز و گداز من گذشت</p><p>جامیا مرد حقیقت بین به معنی برد راه</p><p>هر کجا افسانه عشق مجاز من گذشت</p><h2><a id="poem-78710" href="https://ganjoor.net/jami/divanj/fateha-shabab/ghazal-jf/sh245">شمارهٔ ۲۴۵</a></h2>
<p>جان تن فرسوده را با غم هجران گذاشت</p><p>طاقت صحبت نداشت خانه به مهمان گذاشت</p><p>تیر تو آمد فرو سینه بسی تنگ بود</p><p>دل به عدم رو نهاد جان به پیکان گذاشت</p><p>کعبه روی را کشید جذبه خاک درت</p><p>راحله و زاد را زیر مغیلان گذاشت</p><p>گریه چراغم بکشت گرمی دل همچنان</p><p>آتش پیدا نشاند سوزش پنهان گذاشت</p><p>ترک دل آشوب من گر خرد و صبر پاک</p><p>برد به غارت چه باک شکر که ایمان گذاشت</p><p>طرف کله بر شکست رخش جفا تند راند</p><p>هر قدمی صد چو من واله و حیران گذاشت</p><p>جامی بیدل نیافت داد ز خوبان شهر</p><p>راه سفر برگرفت شهر بدیشان گذاشت</p><h2><a id="poem-78711" href="https://ganjoor.net/jami/divanj/fateha-shabab/ghazal-jf/sh246">شمارهٔ ۲۴۶</a></h2>
<p>باز بر شکل دگر می بینمت</p><p>زانچه بودی خوب تر می بینمت</p><p>پیش ازین بودی چو غنچه پردگی</p><p>چون گل اکنون پرده در می بینمت</p><p>جز کمر چیزی نبینم در میان</p><p>زان میان کاندر کمر می بینمت</p><p>چون نمی آیی چو جان اندر برم</p><p>همچو عمر اندر گذر می بینمت</p><p>رفتی از پیش نظر عمری و من</p><p>همچنان پیش نظر می بینمت</p><p>تیر آهی گر رسد سویت چه باک</p><p>سینه پاکان سپر می بینمت</p><p>جامی از جام که خوردی می که باز</p><p>از دو عالم بی خبر می بینمت</p><h2><a id="poem-78712" href="https://ganjoor.net/jami/divanj/fateha-shabab/ghazal-jf/sh247">شمارهٔ ۲۴۷</a></h2>
<p>تا ز آتش تب شمع رخت تاب گرفته ست</p><p>بس شعله کزان دردل احباب گرفته ست</p><p>بیمار تو شد دل ز لبت چاشنیی بخش</p><p>کش آرزوی شربت عناب گرفته ست</p><p>در دیده دگر خواب خیال است که بینم</p><p>زینسان که خیال تو ره خواب گرفته ست</p><p>هر سجده که در عمر خود آرد همه سهو است</p><p>آن کس که جز ابروی تو محراب گرفته ست</p><p>گو شمع به کنجی بنشین کز رخت امشب</p><p>کاشانه ما را همه مهتاب گرفته ست</p><p>هر جا ز لطافت سخنی رفت دهانت</p><p>بس نکته که بر غنچه سیراب گرفته ست</p><p>جامی که همه جام می ناب گرفتی</p><p>تا دیده رخت ترک می ناب گرفته ست</p><h2><a id="poem-78713" href="https://ganjoor.net/jami/divanj/fateha-shabab/ghazal-jf/sh248">شمارهٔ ۲۴۸</a></h2>
<p>آن سنگدل چو پیش اسیران غم نشست</p><p>یارب سبب چه بود که بسیار کم نشست</p><p>خواهم نشست با تو همی گفت یک دو روز</p><p>اکنون که کرد وعده وفا یک دو دم نشست</p><p>گر نیست در کفم گلی از روضه حرم</p><p>این بس که خار بادیه ام در قدم نشست</p><p>گر خفت زیر ریگ بیابان تنش چه باک</p><p>آن را که مرغ روح به بام حرم نشست</p><p>شد بر دلم مجال طپیدن عظیم تنگ</p><p>در سینه بس که تیر تو پهلوی هم نشست</p><p>سیل سرشک من نرود ز آستان تو</p><p>چون سایلی که بر در اهل کرم نشست</p><p>جامی به روی خود چو در وصل بسته دید</p><p>در کنج صبر روی به دیوار غم نشست</p><h2><a id="poem-78714" href="https://ganjoor.net/jami/divanj/fateha-shabab/ghazal-jf/sh249">شمارهٔ ۲۴۹</a></h2>
<p>در بزم ما که می رود از نقل و جام بحث</p><p>ای محتسب مکن ز حلال و حرام بحث</p><p>زان زلف و رخ که حجت دور و تسلسل است</p><p>باشد میان اهل نظر صبح و شام بحث</p><p>زان ماجرا که باده فرو ریخت از لبت</p><p>هر دم رود میان صراحی و جام بحث</p><p>منعم کنی ز رخ که بگو ترک بحث وصل</p><p>تا منع وارد است نگردد تمام بحث</p><p>با زاهد فسرده مگو شرح سر عشق</p><p>از نکته های خاص مکن پیش عام بحث</p><p>از لعل توست این همه غوغای ما بلی</p><p>از می رود به مجلس مستان مدام بحث</p><p>جامی حدیث لعل لبش گوی اگر کند</p><p>با منطق تو طوطی شیرین کلام بحث</p><h2><a id="poem-78715" href="https://ganjoor.net/jami/divanj/fateha-shabab/ghazal-jf/sh250">شمارهٔ ۲۵۰</a></h2>
<p>ای خاک ره تو عرش را تاج</p><p>یک پایه ز قدر توست معراج</p><p>تو در یتیمی و تو را جای</p><p>برتر ز همه چو درة التاج</p><p>فخر تو به فقر و تاجداران</p><p>آورده به فرق بر درت باج</p><p>در تیره شب ضلال خذلان</p><p>نور تو شده سراج وهاج</p><p>آیات تو در زمانه ظاهر</p><p>چون شبگون خط ز صحفه عاج</p><p>بر روی زده کف خجالت</p><p>با جود کف تو بحر مواج</p><p>مشتاق ره تو را مغیلان</p><p>در زیر قدم حریر و دیباج</p><p>جامی که ز تندباد عصیان</p><p>شد خرمن طاعتش به تاراج</p><p>اکنون ره معذرت گرفته</p><p>مسکین به شفاعت تو محتاج</p><h2><a id="poem-78716" href="https://ganjoor.net/jami/divanj/fateha-shabab/ghazal-jf/sh251">شمارهٔ ۲۵۱</a></h2>
<p>نیست شب وصل تو مه را رواج</p><p>روز نباشد به چراغ احتیاج</p><p>خاک در و سنگ جفای توام</p><p>داد فراغ از هوس تخت و تاج</p><p>زین تن لاغر چه بری نقد جان</p><p>از ده ویران چه ستانی خراج</p><p>درد مبیناد طبیبی که گفت</p><p>داغ جدایی نپذیرد علاج</p><p>رنجه شدی ز آه و فغانم که دید</p><p>سخت دلی همچو تو نازک مزاج</p><p>چند کنی بر سر یک بوسه بحث</p><p>خوش ننماید ز کریمان لجاج</p><p>عکس لبت از دل جامی نمود</p><p>چون می رنگین ز درون زجاج</p><h2><a id="poem-78717" href="https://ganjoor.net/jami/divanj/fateha-shabab/ghazal-jf/sh252">شمارهٔ ۲۵۲</a></h2>
<p>درین خرابه مکش بهر گنج غصه و رنج</p><p>چو نقد وقت تو شد فقر خاک بر سر گنج</p><p>به کشت و کار جهان رخ میار کآخر داو</p><p>ز کشت مات شود شاه عرصه شطرنج</p><p>به قصر عشرت و ایوان عیش شاهان بین</p><p>که زاغ نغمه سراگشته چغذ قافیه سنج</p><p>گریز یک دو سه روزی ز حبس حس و جهت</p><p>که هست چاره کارت برون ازین شش و پنج</p><p>شکنج طره خوبان مگیر و عشوه مخر</p><p>که آن شکنجه و بند است مرد را نه شکنج</p><p>بسی نماند که آید خزان غرور نگر</p><p>که لاله بس نکند از دلال و غنچه ز غنج</p><p>ز بخت تیره خود رنج می کشی جامی</p><p>ز جنبش فلک و گردش زمانه مرنج</p><h2><a id="poem-78718" href="https://ganjoor.net/jami/divanj/fateha-shabab/ghazal-jf/sh253">شمارهٔ ۲۵۳</a></h2>
<p>سر زلفت که هست از باد گاهی راست گاهی کج</p><p>بر آن رخسار عارض باد گاهی راست گاهی کج</p><p>چو در مستی خرامی قدت از خاصیت باده</p><p>شود چون شاخ گل از باد گاهی راست گاهی کج</p><p>خیال قامت و محراب ابروی تو می بندد</p><p>که می خواند امام اوراد گاهی راست گاهی کج</p><p>در آن بالا و زلف از باغبان صنع حیرانم</p><p>که چون می پرورد شمشاد گاهی راست گاهی کج</p><p>نماز من نیاز آمد چه حاصل زانکه در مسجد</p><p>شوم بر عادت زهاد گاهی راست گاهی کج</p><p>رقیب کج نهادت باد خرم راستی کآرد</p><p>به عاشق مژده بیداد گاهی راست گاهی کج</p><p>خیال قد و زلفت بست جامی در سخن زان رو</p><p>ردیف شعر او افتاد گاهی راست گاهی کج</p><h2><a id="poem-78719" href="https://ganjoor.net/jami/divanj/fateha-shabab/ghazal-jf/sh254">شمارهٔ ۲۵۴</a></h2>
<p>ز ایوان کاخ میکده آمد علی الصباح</p><p>مرغی گرفته نامه اقبال در جناح</p><p>مضمونش آنکه هر که نه می را مباح داشت</p><p>خونش بود به فتوی پیر مغان مباح</p><p>سرمایه فلاح چه باشد شراب لعل</p><p>یا معشر الاحبة حیوا علی الفلاح</p><p>صدر و صف نعال نباشد به بزم عشق</p><p>از هر که خواست ساقی ما کرد افتتاح</p><p>اقداح راح راحت روی تو کی شود</p><p>ان لم تکن تناولها من ید الملاح</p><p>خالی نه ایم از تو صباح و رواح هم</p><p>ای هم صباح ما ز تو فرخنده هم رواح</p><p>جامی به بزم اهل صفا می روی نخست</p><p>دل پاک کن ز وسوسه توبه و صلاح</p><h2><a id="poem-78720" href="https://ganjoor.net/jami/divanj/fateha-shabab/ghazal-jf/sh255">شمارهٔ ۲۵۵</a></h2>
<p>ایهاالساقی ادر کاس الصبوح</p><p>هات مفتاحا لابواب الفتوح</p><p>پرتو جام است یا عکس مدام</p><p>ام بریق البرق ام برق یلوح</p><p>نکهت گل یا نسیم سنبل است</p><p>ام شمیم الراح ام مسک یفوح</p><p>رفتی و گفتی به هجران ده رضا</p><p>انت روحی کیف ارضی ان تروح</p><p>ناصح از می توبه فرماید ولی</p><p>من ز توبه توبه ای دارم نصوح</p><p>گریه ما بین همه عمر دراز</p><p>چند خوانی قصه طوفان نوح</p><p>جان فدای دوست کن جامی که هست</p><p>کمترین کاری درین ره بذل روح</p><h2><a id="poem-78721" href="https://ganjoor.net/jami/divanj/fateha-shabab/ghazal-jf/sh256">شمارهٔ ۲۵۶</a></h2>
<p>ای ز لعل تو زنده نام مسیح</p><p>کرده چشمت هزار خون صریح</p><p>بینم از خط سبز و خال سیاه</p><p>بر همه نیکوان تو را ترجیح</p><p>از لبت شور ما خوش است آری</p><p>کل شی ء من الملیح ملیح</p><p>کار نیک از رقیب چون آید</p><p>کل فعل من القبیح قبیح</p><p>خبر وصل کز تو داد رسول</p><p>خوش حدیثی ست گر چه نیست صحیح</p><p>زاهد شهر ما عجب مرغی ست</p><p>دام کرده ز دانه تسبیح</p><p>خون جامی چه غم که خورد لبت</p><p>باده باشد حلال پیش مسیح</p><h2><a id="poem-78722" href="https://ganjoor.net/jami/divanj/fateha-shabab/ghazal-jf/sh257">شمارهٔ ۲۵۷</a></h2>
<p>دارم از پیر مغان نقل که در دین مسیح</p><p>باده چون نقل مباح است زهی نقل صحیح</p><p>تحفه لایق جانان به کف آر ای زاهد</p><p>ترسمت دست نگیرد به قیامت تسبیح</p><p>شیوه علم نظر ورز که العلم حسن</p><p>منکر فکر خرد باش که الجهل قبیح</p><p>پیش لعل تو نهم لب به لب جام آری</p><p>به اشارت طلب بوسه بسی به ز صریح</p><p>آن دهان یک سر موی است ز لطف تو و هست</p><p>یک سر موی تو را بر همه خوبان ترجیح</p><p>هر کجا شوخ و ملیحی ست دلم کشته اوست</p><p>خاصه آن چشم خوش شوخ و لب لعل ملیح</p><p>وارد صبح ز صوفی طلب و ورد صباح</p><p>جامی و جام صبوح از کف معشوق صبیح</p><h2><a id="poem-78723" href="https://ganjoor.net/jami/divanj/fateha-shabab/ghazal-jf/sh258">شمارهٔ ۲۵۸</a></h2>
<p>ز مهر روی تو هر شب کنم نظاره صبح</p><p>نهم سرشک فشان چشم بر ستاره صبح</p><p>زند به صدق چو من دم ز مهر خورشیدی</p><p>وگرنه چیست گریبان پاره پاره صبح</p><p>سواد طره شبرنگ گرد عارض تو</p><p>سیاهی شب تیره است بر کناره صبح</p><p>چنان بلند شد آهنگ ما که نشناسند</p><p>که این نفیر شب ماست یا نقاره صبح</p><p>علی الصباح به روی توام فتاد نظر</p><p>صباح من همه شد خیر از استخاره صبح</p><p>ز صبح دم چه زنم با صفای طلعت تو</p><p>نداشت کس شب تاریک در شماره صبح</p><p>ز بس که وجه شبه روشن است از اهل سخن</p><p>خوش است در صفت رویت استعاره صبح</p><p>طلوع اگر نکند زهره از افق جامی</p><p>بس است گوهر نظم تو گوشواره صبح</p><h2><a id="poem-78724" href="https://ganjoor.net/jami/divanj/fateha-shabab/ghazal-jf/sh259">شمارهٔ ۲۵۹</a></h2>
<p>رخش همت تند و ملک فقر را میدان فراخ</p><p>نیست از شرط ره آسودن درین فرسوده کاخ</p><p>شبوه نازکدلان نبود سلوک راه فقر</p><p>سخت دشوار است بار شیشه و ره سنگلاخ</p><p>نیست ممکن ترک فقر از من که در عهد ازل</p><p>بسته ام با فقر عهدی مستحیل الانفساخ</p><p>بهر آوازی ز کوس فقر یا آوازه ای</p><p>گوش جان دارد دلم بر روزن کاخ صماخ</p><p>هر چه داری چون شکوفه برفشان زیرا که سنگ</p><p>بهر میوه می خورد از دست مشتی سفله شاخ</p><p>هر دم از عمر گرامی هست گنجی بی بدل</p><p>می رود گنجی چنین هر لحظه بر باد آخ آخ</p><p>تنگنای شهر صورت نیست جامی جای تو</p><p>سوی معنی رو که هست آن ملک را میدان فراخ</p><h2><a id="poem-78725" href="https://ganjoor.net/jami/divanj/fateha-shabab/ghazal-jf/sh260">شمارهٔ ۲۶۰</a></h2>
<p>ای بی لب توام به دهان قند ناب تلخ</p><p>در کام جام بی لب لعلت شراب تلخ</p><p>زان دم که دهر زهر فراق توام چشاند</p><p>شد در مذاق عیش مرا خورد و خواب تلخ</p><p>از دل که سوخت ز آتش غم چاشنی مگیر</p><p>ترسم که آیدت به دهان این کباب تلخ</p><p>شیرین مکن به نقل دهانم چو می دهی</p><p>کز دست چون تویی نبود زهر ناب تلخ</p><p>کردم سؤال بوسه به شیرینی از لبت</p><p>نبود طریق لطف که گویی جواب تلخ</p><p>رویت گل است و گریه تلخم ازو گلاب</p><p>هرگز گلی نداد بدینسان گلاب تلخ</p><p>می باید از عتاب تو جامی حلاوتی</p><p>آری نیاید از لب شیرین عتاب تلخ</p><h2><a id="poem-78726" href="https://ganjoor.net/jami/divanj/fateha-shabab/ghazal-jf/sh261">شمارهٔ ۲۶۱</a></h2>
<p>ما خسته خاطریم و دل افگار و دردمند</p><p>زان یار جنگجوی و نگار جفاپسند</p><p>ای ناچشیده چاشنی درد بیدلان</p><p>از حال ما بترس و بر احوال ما مخند</p><p>می کرد جا به خاطر ما پند پیش ازین</p><p>اکنون که بند عشق قوی شد چه جای پند</p><p>ما را میان اهل وفا عشق برکشید</p><p>هر جا که می رویم به عشقیم سربلند</p><p>بستم به خاکبوس درش رشته امید</p><p>بر کاخ عرش می فکند همتم کمند</p><p>بس نازک است خاطر رندان درد نوش</p><p>ای زاهد فسرده دل ابرام تا به چند</p><p>جامی ز نقشها سوی بی نقش راه برد</p><p>خود را به نقش بست بر آن شاه نقشبند</p><h2><a id="poem-78727" href="https://ganjoor.net/jami/divanj/fateha-shabab/ghazal-jf/sh262">شمارهٔ ۲۶۲</a></h2>
<p>شد به نقش هستی خود بند شیخ خودپسند</p><p>ماند محروم از تماشای جمال نقشبند</p><p>کور شو گو دیده خودبین که بهر آن جمال</p><p>چرخ مجمر آفتاب اخگر بود انجم سپند</p><p>کی کند باور که نوشیده ست خضر آب حیات</p><p>مرده ای کز مشرب مردان نباشد بهره مند</p><p>اهل دل آیینه اند ای شکل نامطبوع خویش</p><p>دیده در آیینه طعن و لعن بر آیینه چند</p><p>آن که تف بر آینه افکند چون در آینه</p><p>دید روی زشت خود تف هم به روی خود فکند</p><p>پست همت را ز بالا واردی ناید فرو</p><p>گر شکافد سقف مسجد را به اوراد بلند</p><p>خواجه صفرایی ست زان رو تلخکام و خشک لب</p><p>مانده آب شور جویان بر لب دریای قند</p><p>شانه کاری را شمارد از محاسن شیخ شهر</p><p>جای آن دارد که گردد پیش رندان ریشخند</p><p>دست بگسل جامیا از رشته تسبیح زرق</p><p>زانکه نتوان صید مقصودی گرفتن زین کمند</p><h2><a id="poem-78728" href="https://ganjoor.net/jami/divanj/fateha-shabab/ghazal-jf/sh263">شمارهٔ ۲۶۳</a></h2>
<p>ای دریغ کاخ امانی به غم و شادی بند</p><p>بنده نفس خودی دعوی آزادی چند</p><p>پیش دانا چه بود ملک همه دنیا هیچ</p><p>لاف دانش چه زنی ای که به هیچی خرسند</p><p>رشته سعی قوی کن که رسیدن نتوان</p><p>به سر کنگر مقصود چو بگسست کمند</p><p>عالمی را ز تو پند است که در بند خودی</p><p>تا به کی بهر خلاص دگران گویی پند</p><p>لب به هر طعمه میالای که دندان شکند</p><p>بر سر خوان فرومایه ز پالوده قند</p><p>سنگ آزار مزن بر دل ارباب صفا</p><p>کامد آسان شکن این شیشه و مشکل پیوند</p><p>تا پسندیده فتد طور تو جامی همه را</p><p>هر چه خود را نپسندی دگری را مپسند</p><h2><a id="poem-78729" href="https://ganjoor.net/jami/divanj/fateha-shabab/ghazal-jf/sh264">شمارهٔ ۲۶۴</a></h2>
<p>دل ز خوبان نکشد جز سوی آن سرو بلند</p><p>وه که خون شد جگرم زین دل دشوار پسوند</p><p>رنج بی فایده چندین مکش ای خواجه حکیم</p><p>کی بود مرهم داغ تو مرا فایده مند</p><p>هر درختی که دلم در چمن عیش نشاند</p><p>تندباد غمت آمد همه از بیخ بکند</p><p>خنده غنچه بود وقت گل از گریه ابر</p><p>گریه من نگر ای غنچه سیراب و بخند</p><p>خط شبرنگ تو دودی ست کز آتش برخاست</p><p>چون پی چشم بدان خال سیه سوخت سپند</p><p>من نیم آن که کشم از خط سودای تو سر</p><p>گر چه سازند جدا چون قلمم بند ز بند</p><p>کی رسد دست به مشکین رسنت جامی را</p><p>همتش گر چه بر اوج فلک انداخت کمند</p><h2><a id="poem-78730" href="https://ganjoor.net/jami/divanj/fateha-shabab/ghazal-jf/sh265">شمارهٔ ۲۶۵</a></h2>
<p>دلم از حلقه زلف تو شد بند</p><p>ز من مگسل که محکم گشت پیوند</p><p>بر آن لب خالها بس خط میفزای</p><p>بلا بر جان من زین بیش مپسند</p><p>چه سود از پندگویان بیدلی را</p><p>که گیرد عالمی از حال او پند</p><p>به خدمتگاری سرو بلندت</p><p>میان صد جا گره بسته نی قند</p><p>ز بنده لاف عشقت گر گناه است</p><p>گناه از بنده و عفو از خداوند</p><p>ز دست من کشی هر دم سر زلف</p><p>ز پای افتادم ای جان سرکشی چند</p><p>ز سگ کمتر نهی مقدار جامی</p><p>ولی هست او بدین مقدار خرسند</p><h2><a id="poem-78731" href="https://ganjoor.net/jami/divanj/fateha-shabab/ghazal-jf/sh266">شمارهٔ ۲۶۶</a></h2>
<p>از یار کهن نمی کنی یاد</p><p>این پیشه نو مبارکت باد</p><p>فریاد کسی نمی کنی گوش</p><p>پیش که کنیم از تو فریاد</p><p>با دولت بندگیت هستیم</p><p>از خواجگی دو عالم آزاد</p><p>شاید که تو را فرشته خوانند</p><p>کین لطف ندارد آدمیزاد</p><p>آن سوخته یافت لذت عشق</p><p>کز وصل نشان ندید و جان داد</p><p>از شکر جانفزای شیرین</p><p>پرویز نیافت ذوق فرهاد</p><p>مرغ چمن وفاست جامی</p><p>در دام غم و بلا چه افتاد</p><h2><a id="poem-78732" href="https://ganjoor.net/jami/divanj/fateha-shabab/ghazal-jf/sh267">شمارهٔ ۲۶۷</a></h2>
<p>شب ماه عید را ز شفق چرخ جلوه داد</p><p>بر کف حریف لعل قبا جام زر نهاد</p><p>خونین دلی که بود جگر بسته اشک او</p><p>بر روی زرد یک سر ناخن جگر گشاد</p><p>نی نی که نعل زر به بساطی که یافت رنگ</p><p>از خون دشمنان ز سم اسب شه فتاد</p><p>شاهی که در مقام غلامیش ماه عید</p><p>خم کرد پشت خویش و پی خدمت ایستاد</p><p>جان رسیدگان به مواعید لطف او</p><p>چون طبع نارسیده به امید عید شاد</p><p>روزش بود همیشه ز بخت سعید عید</p><p>چشم بد زمانه ز عیدش بعید باد</p><p>جامی که ماه طلعت او دید و عید کرد</p><p>حاشا که هرگز آیدش از ماه عید یاد</p><h2><a id="poem-78733" href="https://ganjoor.net/jami/divanj/fateha-shabab/ghazal-jf/sh268">شمارهٔ ۲۶۸</a></h2>
<p>چیست می دانی صدای چنگ و عود</p><p>انت حسبی انت کافی یا ودود</p><p>نیست در افسردگان ذوع سماع</p><p>ورنه عالم را گرفته ست این سرود</p><p>آه ازین مطرب که از یک نغمه اش</p><p>آمده در رقص ذرات وجود</p><p>جای زاهد ساحل وهم و خیال</p><p>جان عارف غرقه بحر شهود</p><p>هست بی صورت جناب قدس عشق</p><p>لیک در هر صورتی خود را نمود</p><p>در لباس حسن لیلی جلوه کرد</p><p>صبر و آرام از دل مجنون ربود</p><p>پیش روی خود ز عذرا پرده بست</p><p>صد در غم بر رخ وامق گشود</p><p>در حقیقت خود به خود می باخت عشق</p><p>وامق و مجنون به جز نامی نبود</p><p>عکس ساقی دید جامی زان فتاد</p><p>چون صراحی پیش جام اندر سجود</p><h2><a id="poem-78734" href="https://ganjoor.net/jami/divanj/fateha-shabab/ghazal-jf/sh269">شمارهٔ ۲۶۹</a></h2>
<p>خنده ای زد دهنت رسته دندان بنمود</p><p>وز رگ جان گره غصه به دندان بگشود</p><p>هست گویی ز لطافت ذقنت وز خوبان</p><p>کس درین عرصه چو تو گوی لطافت نربود</p><p>جیب جانم که شد از دست غمت چاک بدوز</p><p>تاری اندر شکن زلف تو انگار نبود</p><p>همه کس کشته خود می درود بخت نگر</p><p>که دلم مهر و وفا کشت و غم و درد درود</p><p>هستم از مردمک دیده خود غرقه به خون</p><p>که چرا دوش در آغوش خیال تو غنود</p><p>رود نیلی ست روان سوی تو ای مصر جمال</p><p>چشم گریان که شد از سنگ جفای تو کبود</p><p>بس که جامی پی پابوس تو هر سوی دوید</p><p>پای او سود ولبی بر کف پای تو نسود</p><h2><a id="poem-78735" href="https://ganjoor.net/jami/divanj/fateha-shabab/ghazal-jf/sh270">شمارهٔ ۲۷۰</a></h2>
<p>حلقه گوش تو را هر که بدین لطف بدید</p><p>حلقه بندگی عشق تو در گوش کشید</p><p>حلقه گوش تو را تا شده ام حلقه به گوش</p><p>حلقه سان کار مرا پا و سری نیست پدید</p><p>گوشت ای سیمبر از حلقه زر گشت گران</p><p>جای آن دارد اگر ناله ما را نشنید</p><p>ماند در حلقه گوش تو گرفتار دلم</p><p>گر چه بسیار ازان راه برون شد طلبید</p><p>زر شد از حلقه گوش تو مرا چهره ولی</p><p>نتوان گوهر وصل تو بدین وجه خرید</p><p>هر کجا حلقه زدند اهل ملاحت چو دلم</p><p>حلقه گوش تو را دید ازان حلقه رمید</p><p>گوش کن گوش که از بار غم فرقت تو</p><p>حلقه شد قامت جامی و به گوشت نرسید</p><h2><a id="poem-78736" href="https://ganjoor.net/jami/divanj/fateha-shabab/ghazal-jf/sh271">شمارهٔ ۲۷۱</a></h2>
<p>ساقی به شکل جام زر آمد هلال عید</p><p>می ده به فر دولت سلطان ابوسعید</p><p>قفلی که روزه بر در عیش و نشاط زد</p><p>شکل هلال عید ز زر ساختش کلید</p><p>من بعد ما و عید و می لعل و عیش نقد</p><p>نی شادمان به وعده و نی خایف از وعید</p><p>عهدی بعید شد که ز می عهد کرده ایم</p><p>نبود بعید نقص چنین عهدها به عید</p><p>عید نو است و یار نو است و بهار نو</p><p>دارد ز هر جدید دلم لذتی جدید</p><p>شد بر مزید عشرت ما از دعای شاه</p><p>بادش همیشه دولت و اقبال بر مزید</p><p>جامی شکرلبان سمرقند را شدی</p><p>از جان مرید یسرک الله ما ترید</p><h2><a id="poem-78737" href="https://ganjoor.net/jami/divanj/fateha-shabab/ghazal-jf/sh272">شمارهٔ ۲۷۲</a></h2>
<p>باز صبح طرب از مطلع امید دمید</p><p>نفحات ظفر از گلشن اقبال وزید</p><p>نامه بسته سرآمد ز مراد دل من</p><p>حاصل نامه مرادی که دلم می طلبید</p><p>فتح ناکرده چو نافه سر آن نامه هنوز</p><p>به مشام دل و جان رایحه فتح رسید</p><p>هر که را بود پر از گوهر اخلاص درون</p><p>چون صدف شد همه تن گوش چو آن مژده شنید</p><p>لله الحمد که آن نقش که خاطر می خواست</p><p>آمد آخر ز پس پرده تقدیر پدید</p><p>خار هر کید که بدخواه به راه تو نهاد</p><p>خنجری گشت که جز در جگر او نخلید</p><p>دمبدم جامی از اخلاص کند همره باد</p><p>سوی تو فاتحه فاتح ابوباب مزید</p><h2><a id="poem-78738" href="https://ganjoor.net/jami/divanj/fateha-shabab/ghazal-jf/sh273">شمارهٔ ۲۷۳</a></h2>
<p>ز سبزه گرد لب جوی خط تازه دمید</p><p>به تازگی خط آیندگان باغ رسید</p><p>کشید سبزه به زنگار خورده سوزن خویش</p><p>به هر دلی که ز دی خارهای غصه خلید</p><p>ز بس که فیض عطا ریخت بر چمن باران</p><p>ز بار منت او گردن بنفشه خمید</p><p>چراست گرد لب غنچه گشته غرقه به خون</p><p>اگر نه صبح به دندان شبنمش نگزید</p><p>ز لاله شد همه صحرا پر از پیاله لعل</p><p>خوشا کسی که می عیش ازان پیاله کشید</p><p>چو سنگ حادثه بسیار شد ز ژاله به باغ</p><p>گل از توهم آن در شکاف غنچه خزید</p><p>چو خون گشاد ز رگ ارغوان به نشتر برق</p><p>هزار قطره برون آمد و یکی نچکید</p><p>ز نوک خامه جامی هزار گل بشکفت</p><p>به سوی او چو نسیم قبول شاه وزید</p><p>کسی که نکته رنگین ز دفترش ننوشت</p><p>گلی ز باغ معانی به دست خویش نچید</p><h2><a id="poem-78739" href="https://ganjoor.net/jami/divanj/fateha-shabab/ghazal-jf/sh274">شمارهٔ ۲۷۴</a></h2>
<p>تو طفل خردسالی و ما پیر سالخورد</p><p>با ما ببین که عشق تو پیرانه سر چه کرد</p><p>چشم سیاه سرخ چه سازی به خون من</p><p>موی سفید من نگر ای جان و روی زرد</p><p>بگشای بند زلف که افتاد صد گره</p><p>بر رشته امید من از چرخ تیزگرد</p><p>نقشی نکوتر از خط زنگاریت نبست</p><p>کلک قضا که زد رقم این لوح لاژورد</p><p>چندین چه سود گرمی واعظ چو مستمع</p><p>افسرد از شنیدن این نکته های سرد</p><p>تعویذ عمر زلف چو طومار تو بس است</p><p>گو نامه سعادت من بخت درنورد</p><p>زلف تو دید جامی و دستی بر آن نیافت</p><p>عمر دراز یافت ولی هیچ برنخورد</p><h2><a id="poem-78740" href="https://ganjoor.net/jami/divanj/fateha-shabab/ghazal-jf/sh275">شمارهٔ ۲۷۵</a></h2>
<p>وصلت نیافت دل به خیال تو جان سپرد</p><p>جویای آب تشنه لب اندر سراب مرد</p><p>یاری که پاک کرد به دامن رخم ز اشک</p><p>خون جگر چکید چو دامان خود فشرد</p><p>لاغر شدم چنان که چو چنگ از برون پوست</p><p>بر تن رگی که هست مرا می توان شمرد</p><p>عاشق نهاده جان به کف آمد به پیش تو</p><p>درویش خدمتی که توانست پیش برد</p><p>می چون خورم که دوش چو ساقی به دست من</p><p>دور از لب تو جام می لاله گون سپرد</p><p>گه جام همچو می ز دل گرم من گداخت</p><p>گه می چو جام از نفس سرد من فسرد</p><p>جامی که کند سینه به ناخن سبب چه بود</p><p>حرفی که جز وفای تو از دل همی سترد</p><h2><a id="poem-78741" href="https://ganjoor.net/jami/divanj/fateha-shabab/ghazal-jf/sh276">شمارهٔ ۲۷۶</a></h2>
<p>خاکی که زیر پای خود آن شوخ بسپرد</p><p>صد جان بها دهند اگر پا بیفشرد</p><p>مشتاق کعبه را ز بساط حریر به</p><p>ریگ حرم که در ته پهلو بگسترد</p><p>مویی شدم ز فقر و فنا کو قلندری</p><p>کین موی را به پاکی تجرید بسترد</p><p>گرمی مجو به مجلس واعظ که مستمع</p><p>گر باشد آتش از دم سردش بیفسرد</p><p>بر من به روز هجر ز جان نیست منتی</p><p>ایام مرگ را خرد از عمر نشمرد</p><p>من آن نیم که سرکشم از حکم تیغ او</p><p>صد بار اگر چو شمع سرم را ز تن برد</p><p>جامی حریف اهل درین بزمگه نیافت</p><p>بر وی مگیر خورده اگر می نمی خورد</p><h2><a id="poem-78742" href="https://ganjoor.net/jami/divanj/fateha-shabab/ghazal-jf/sh277">شمارهٔ ۲۷۷</a></h2>
<p>چنین کان ترک عاشق‌کش به حسن خویش می‌نازد</p><p>سزد کز غایت حشمت به حال من نپردازد</p><p>به راهش خاکم ای دیده بزن بر آتشم آبی</p><p>که ترسم توسنش را ز آتش دل نعل بگدازد</p><p>عجب تند است رخش او که گردش درنمی‌یابد</p><p>دلم هر چند از پی مرکب اندیشه می‌تازد</p><p>همه خوبان به چوگان باختن یارب چرا هرگز</p><p>نمی آید برون ماه من و چوگان نمی بازد</p><p>ز جام نیستی ریز ای اجل یک جرعه در کامم</p><p>که بیماران هجران را جز این شربت نمی سازد</p><p>ره و رفتار اگر این ست و لطف قد و بالا این</p><p>نشاید سرو را دیگر که در بستان سرافرازد</p><p>کیم من جامیا کو آشکارم پیش خود خواند</p><p>نهانی یک نظر ای کاشکی سوی من اندازد</p><h2><a id="poem-78743" href="https://ganjoor.net/jami/divanj/fateha-shabab/ghazal-jf/sh278">شمارهٔ ۲۷۸</a></h2>
<p>چو ترک سرخوشم از خواب ناز برخیزد</p><p>هزار فتنه ز هر گوشه ای برانگیزد</p><p>به خون غیر دریغ است تیغش آلوده</p><p>مباد آنکه به جز خون عاشقان ریزد</p><p>میان صیدگهش زارم اوفتاده مگر</p><p>طفیل صید به فتراک خویشم آویزد</p><p>چنین که بخت بد و یار نیک خصم منند</p><p>ز چنگ غصه دل من چگونه بگریزد</p><p>گهی که یار دهد کام بخت نگذارد</p><p>گهی که بخت شود رام یار بستیزد</p><p>فلک ز جام طرب جرعه ای به من ندهد</p><p>که از نخست به زهر غمش نیامیزد</p><p>اگر چه دعوی تقوی همی کند جامی</p><p>به دور لعل تو مشکل ز باده پرهیزد</p><h2><a id="poem-78744" href="https://ganjoor.net/jami/divanj/fateha-shabab/ghazal-jf/sh279">شمارهٔ ۲۷۹</a></h2>
<p>خوش آن که غم عشقت با جان وی آمیزد</p><p>بر یاد تو بنشیند وز شوق تو برخیزد</p><p>چون قبله شود رویت از سجده نیاساید</p><p>ور جام دهد لعلت از باده نپرهیزد</p><p>دل بشکندم چشمت خون ریزدم از دیده</p><p>مست است عجب نبود گر بشکند و ریزد</p><p>گر سرو دلاویزت طرف چمن آراید</p><p>کی غنچه دل پر خون در شاخ گل آویزد</p><p>شعری ست سیه زلفت گردی ست ز مشک این خط</p><p>کش باد صبا بر گل زان شعر سیه بیزد</p><p>چون صید کنی مشکل حاجت به کمند افتد</p><p>گر تیر زنی آهو از پیش تو نگریزد</p><p>گر شعر خوشت باید خوش کن دل جامی را</p><p>خاطر که حزین باشد کی شعر خوش انگیزد</p><h2><a id="poem-78745" href="https://ganjoor.net/jami/divanj/fateha-shabab/ghazal-jf/sh280">شمارهٔ ۲۸۰</a></h2>
<p>آن قوم که احرام سر کوی تو بستند</p><p>تا سر ننهادند به راهت ننشستند</p><p>هر چند که هرگز می و میخانه ندیدند</p><p>همواره ز شوق لب میگون تو مستند</p><p>خوش حال شهیدان فراق تو که باری</p><p>رفتند و ازین داغ جگرسوز برستند</p><p>زینسان که تو را دوست گرفتند محبان</p><p>ترسم که ازین پس به خداییت پرستند</p><p>منبرشکنان را چه ترقی شود از وعظ</p><p>زینسان که فرود آمده در پایه پستند</p><p>از دام علایق به غم عشق توان جست</p><p>خوشوقت کسانی که ازین دام بجستند</p><p>چون جام تنک بود دل نازک جامی</p><p>کز سنگ ستم سیمبرانش بشکستند</p><h2><a id="poem-78746" href="https://ganjoor.net/jami/divanj/fateha-shabab/ghazal-jf/sh281">شمارهٔ ۲۸۱</a></h2>
<p>خرم دل آنها که به میخانه نشستند</p><p>وز وسوسه خانقه و مدرسه رستند</p><p>چون پرده ما جامه تقوی بدریدند</p><p>چون توبه ما خامه فتوی بشکستند</p><p>غم یار و بلا مونس و اندوه ندیم است</p><p>ای دل تو کجایی که حریفان همه هستند</p><p>بر بتکده بگذر گره زلف گشاده</p><p>تا روی تو بینند و دگر بت نپرستند</p><p>مستان چه عجب گر به زمین جرعه فشانند</p><p>خون دل ما جرعه و چشمان تو مستند</p><p>پیش تو چه گویم سخن سدره و طوبی</p><p>بخرام که با قد بلندت همه پستند</p><p>جامی حرم کعبه مقام همه کس نیست</p><p>این بس که در دیر به روی تو نبستند</p><h2><a id="poem-78747" href="https://ganjoor.net/jami/divanj/fateha-shabab/ghazal-jf/sh282">شمارهٔ ۲۸۲</a></h2>
<p>با آنکه اهل دل ز علایق مجردند</p><p>در دام زلف سلسله مویان مقیدند</p><p>سرگشتگان کوی بتان را تویی مراد</p><p>مقصد یکی ست کعبه روان را اگر صدند</p><p>پیش من ای رفیق بد نیکوان مگوی</p><p>جان و دل منند اگر نیک اگر بدند</p><p>گو داغ مهر و راستی عهدشان مباش</p><p>این شیوه بس که لاله عذار و سهی قدند</p><p>چون غنچه در قبا همه جان مجسمند</p><p>با پیرهن چو گل همه روح مجردند</p><p>قومی که کام دل طلبند از شکرلبان</p><p>شک نیست عاشقند ولی عاشق خودند</p><p>جامی حدیث سبزخطان گو که اهل ذوق</p><p>بنهاده گوش بر سخنان مجددند</p>
</body></html>