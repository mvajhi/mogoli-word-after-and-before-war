<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>مثنویات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79604" href="https://ganjoor.net/jami/divanj/fateha-shabab/masnavi-jf/sh1">شمارهٔ ۱ - یک مثنوی</a></h2>
<p>به نام خدایی که پست و بلند</p><p>ز خورشید فضلش بود بهره مند</p><p>فرازنده این کهن بارگاه</p><p>فروزنده مشعل مهر و ماه</p><p>کریمی که از طارم کبریا</p><p>چو شد سایه گستر درین تنگنا</p><p>ز فر خود آن سایه را مایه داد</p><p>لقب شاه عالم پناهش نهاد</p><p>جهان را ز صد گونه فرسودگی</p><p>در آن سایه بخشید آسودگی</p><p>چو منشی عقل آن تمنا کند</p><p>که تاریخ اقبالش انشا کند</p><p>فلک حل کند بهر عز و شرف</p><p>زر مهر در لاجوردی صدف</p><p>عطارد کشد خامه افتخار</p><p>کشد نقش بر صفحه روزگار</p><p>الا تا بود چرخ عالی نهاد</p><p>ازان نقش این صفحه خالی مباد</p><p>شهی تاجور بر سریر سرور</p><p>بماناد پاینده تا نفخ صور</p><h2><a id="poem-79605" href="https://ganjoor.net/jami/divanj/fateha-shabab/masnavi-jf/sh2">شمارهٔ ۲ - باشد این در مدح سلطان بوسعید</a></h2>
<p>دوش چون برد سر ز گردش مهر</p><p>ظل مخروطی زمین به سپهر</p><p>بود الحق چو خیمه مشکین</p><p>سرکشیده بر اوج چرخ برین</p><p>ز انجمش میخ و از شهاب طناب</p><p>قبه آن ز ماه عالمتاب</p><p>من در آن خیمه از همه یکتا</p><p>چون ستون پا فشرده بر یک جا</p><p>کردم از خاطر سخن پرداز</p><p>با خرد گفت و گوی شعر آغاز</p><p>گفتم ای فیض بخش طبع نژند</p><p>پایه قدر شعرم از تو بلند</p><p>تا به شاگردی تو افتادم</p><p>ساخت شاگردی تو استادم</p><p>گوهر نظمم از تو تاب گرفت</p><p>چشمه شعرم از تو آب گرفت</p><p>لیک با این همیشه در تابم</p><p>کس بر آتش نمی زند آبم</p><p>هست ازان آب و تاب حاصل من</p><p>آب در دیده تاب در دل من</p><p>بر سر چارسوی کون و فساد</p><p>هیچ جنسی بدین کساد مباد</p><p>گفت بگذار جامی این گله را</p><p>امشب از حد مبر مجادله را</p><p>گر همی بایدت رواج سخن</p><p>نیست زین بیشت احتیاج سخن</p><p>خیز و بر رغم ناکسان و کسان</p><p>هر چه داری به عرض شاه رسان</p><p>زانکه نقد سخن درین بازار</p><p>گر چه باشد چو زر تمام عیار</p><p>نرود همچو نقدهای روان</p><p>تا نباشد بر آن ز سکه نشان</p><p>سکه آن اگر نیی آگاه</p><p>نیست الا قبول خاطر شاه</p><p>شاه روشن ضمیر صافی دل</p><p>حامی حق و ماحی باطل</p><p>معدن عدل و منبع انصاف</p><p>مخزن فضل و مجمع الطاف</p><p>شاه سلطان ابوسعید که هست</p><p>آسمان پیش قصر قدرش پست</p><p>پشت بر پشت شاه و شاه نشان</p><p>چاوشانش ز جاه شاهوشان</p><p>داده شاهان تاجور باجش</p><p>خان خانان کشیده تاراجش</p><p>دست جودش چو زر فشان گردد</p><p>کیسه پرداز بحر و کان گردد</p><p>تیغ قهرش چو در مصاف شود</p><p>زهره پردلان شکاف شود</p><p>مرغ تیرش چو آسمان گیرد</p><p>در دل دشمن آشیان گیرد</p><p>نخل رمحش چو بار و برآرد</p><p>بار خصم از میانه بردارد</p><p>هر طرف کرده رو سکندروار</p><p>بوده فتح از یمین ظفر ز یسار</p><p>اهل غیبش به منتهای امید</p><p>داده در موطن مثال نوید</p><p>فیض خاصش ز عالم جبروت</p><p>کرده تسخیر ملک تا ملکوت</p><p>کرده نص حق ز عدل و رأفت او</p><p>همچو داوود بر خلافت او</p><p>من چه گویم کزین جمال و جلال</p><p>باشد اندیشه گنگ و ناطقه لال</p><p>هر چه اندیشه را بر آن دست است</p><p>پیش قدر بلند او پست است</p><p>نتوان گفت مدح ازین بیشش</p><p>که خدا خواند سایه خویشش</p><p>حق بود همچو شخص و او سایه</p><p>سایه از شخص می برد مایه</p><p>هر چه در ذات شخص موجود است</p><p>بی تفاوت ز سایه مشهود است</p><p>رو نظر کن در آن درخت بلند</p><p>که چو بر خاک پست سایه فکند</p><p>هر چه بینی ز شاخ و برگ و برش</p><p>همه در سایه ظاهر است اثرش</p><p>همچنین هر چه ایزد متعال</p><p>دارد از معنی جلال و جمال</p><p>پرتو ظل آن بود پیدا</p><p>از دل و دست خسرو والا</p><p>گر نه ز اطناب ترسم و تطویل</p><p>کنم آن را یگان یگان تفصیل</p><p>لیکن آنجا که فکرت صافی ست</p><p>این اشارت که می رود کافی ست</p><p>چون نیاورد تنگنای عدم</p><p>تاب اشراق آفتاب قدم</p><p>شد ز اشراق نور خود نازل</p><p>گشت ظاهر به شکل سایه و ظل</p><p>تا که خفاش از بصارت دور</p><p>کند از سایه استفاضت نور</p><p>کیست سایه شهی ستاره سپاه</p><p>آفتاب سپهر حشمت و جاه</p><p>کیست خفاش فاش گویم فاش</p><p>خلق درمانده در معاد و معاش</p><p>گرنه ظل ظلیل شاه بود</p><p>که جهان را جهان پناه بود</p><p>دین و دنیا همه خلل گیرد</p><p>تا قیامت صلاح نپذیرد</p><p>تا بود در بلندی و پستی</p><p>سایه و آفتاب را هستی</p><p>یارب این سایه الهی را</p><p>آفتاب سپهر شاهی را</p><p>بر سریر بقا ممکن دار</p><p>بر سپهر خلود روشن دار</p><h2><a id="poem-79606" href="https://ganjoor.net/jami/divanj/fateha-shabab/masnavi-jf/sh3">شمارهٔ ۳ - در صفت عمارت شه است این</a></h2>
<p>بنامیزد چه دلکش منزل است این</p><p>نه آب و گل همه جان و دل است این</p><p>بسی مه بر فلک منزل بریده</p><p>به عمر خود چنین منزل ندیده</p><p>تصور کن چو یک شخص این جهان را</p><p>که باشد همچو چشم این خانه آن را</p><p>کسی کان شخص را انسان عین است</p><p>جهان مردمی سلطان حسین است</p><p>گلش گویی ز مشک چین سرشتند</p><p>که نامش خانه مشکین نوشتند</p><p>ز هر لاله به سقف آن نمونه</p><p>مگر شد لاله زاری باژگونه</p><p>به دیوارش ز گچ گلها بریده</p><p>گل کافوری ست از گل دمیده</p><p>منقش از زر حل هر در او</p><p>دری از خلد در هر منظر او</p><p>مروح خانه ای دان از جنانش</p><p>که باشد حوض کوثر در میانش</p><p>میان حوض نرگسدان سیمین</p><p>بود فواره های نرگس آیین</p><p>ز هر نرگس جهنده آب از آنسان</p><p>که گاه شادی آب از چشم جانان</p><p>به گرد حوض جویی پر خم و تاب</p><p>چو ماری سیمگون پیچان در او آب</p><p>چو لطف حوض و جوی آب روان دید</p><p>گه بیرون شدن بر خویش پیچید</p><p>به سعی شاه شد این خانه آباد</p><p>چو تاریخ عمارت فرخش باد</p><h2><a id="poem-79607" href="https://ganjoor.net/jami/divanj/fateha-shabab/masnavi-jf/sh4">شمارهٔ ۴ - این هم صفت عمارت اوست</a></h2>
<p>حبذا منزلی چو کاخ بهشت</p><p>خاک و خشتش همه عبیر سرشت</p><p>گویی از طارم سپهر برین</p><p>بیت معمور آمده به زمین</p><p>بهر احرامش از چهار طرف</p><p>سبزپوشان در آستان زده صف</p><p>موج زن حوض مرمرش به میان</p><p>به هم آب ستاده بین و روان</p><p>آب فواره اش ترانه سرای</p><p>به هوای سماع جسته ز جای</p><p>دیده حور این مقام فرخنده</p><p>گشته از قصر خویش شرمنده</p><p>لیس فی الکائنات ثانیها</p><p>خلدالله ملک بانیها</p><h2><a id="poem-79608" href="https://ganjoor.net/jami/divanj/fateha-shabab/masnavi-jf/sh5">شمارهٔ ۵ - شد این نوشته به سلطان محمد رومی</a></h2>
<p>طاب ریاک ای نسیم شمال</p><p>قم و سر نحو کعبة الآمال</p><p>نفس از وی صدق مشکین کن</p><p>راه اخلاص رفتن آیین کن</p><p>از خراسان ببند بار نیاز</p><p>راه بردار ملک روم انداز</p><p>چون رسیدی ز راه راه بپرس</p><p>بارگاه جلال و جان بپرس</p><p>چهره بر خاک پای دربان سای</p><p>به اجازت زمین ببوس و درآی</p><p>پیش شاه مجاهد غازی</p><p>بگشا لب به نکته پردازی</p><p>کای تو را ذروه علا مسند</p><p>ملک میراث تو ابا عن جد</p><p>اصل تو تا به آدم ار شمرند</p><p>همه مسندنشین و تاجورند</p><p>خاست زیشان جهات فخر نخست</p><p>لیک امروز فخر جمله به توست</p><p>کم کسی بر سریر جاه و جلال</p><p>چون تو کرد اکتساب فضل و کمال</p><p>مشکل حکمت از کلام تو حل</p><p>منطق تو بیان هر مجمل</p><p>راه مشائیان ز تو واضح</p><p>نور اشراقیان ز تو لایح</p><p>طبع پاک تو را که وقاد است</p><p>فهم حکمت طبیعی افتاده ست</p><p>بر دلت حکمت الهی تافت</p><p>که رخ از ظلمت ملاهی تافت</p><p>فکر تو زد سوی ریاضی رای</p><p>شد ریاضی ریاض خلد آرای</p><p>هست پشت شریعت نبوی</p><p>به نوی از مساعی تو قوی</p><p>محتد کفر و معبد اصنام</p><p>شد ز جهد تو قبة الاسلام</p><p>حسن تدبیر تو به حرف و قتال</p><p>کرده قطع قلاع کفر و ضلال</p><p>مقبلی بر مراسم اشفاق</p><p>معرضی از ذمایم اخلاق</p><p>جمع در ذات تو به رغم حسود</p><p>حکمت و عفت و شجاعت و جود</p><p>بحر و کانی به بخشش پیوست</p><p>بلکه بردی ز بحر و کان هم دست</p><p>کان ز دست تو شد به سنگ نهان</p><p>وز کفت بحر کف به روی زنان</p><p>تا بود دوره فلک ممکن</p><p>تا بود نقطه زمین ساکن</p><p>روش آن به وفق رای تو باد</p><p>شرف این به خاک پای تو باد</p><p>ای معنبر نسیم نافه گشای</p><p>چون بپردازی از ثنا و دعای</p><p>ورقی چند نظم های غریب</p><p>لایق فهم هوشمند لبیب</p><p>با تو همراه می کنم زنهار</p><p>زان غریبان به بزم شه یاد آر</p><p>عرضه کن در حریم مجلس او</p><p>این محقر هدیه را و بگو</p><p>ارسل النمل من خلوص وداد</p><p>لسلیمان نصف بقدر من یهدی</p><p>ثم اوجز مخافة الابرام</p><p>واختتم بالسلام والاکرام</p><h2><a id="poem-79609" href="https://ganjoor.net/jami/divanj/fateha-shabab/masnavi-jf/sh6">شمارهٔ ۶ - بهر شاه جهان جهان شاه است</a></h2>
<p>بده ساقی آن جام گیتی نمای</p><p>که هستی ربای و مستی فزای</p><p>به مستی ز هستی رهاییم ده</p><p>به مستان عشق آشناییم ده</p><p>بزن مطرب آن نغمه دلنواز</p><p>که در پرده دل بود پرده ساز</p><p>به شکرانه کز پرده گفت و گوی</p><p>عروسان معنی نمودند روی</p><p>ز گلزار فردوس آمد گلی</p><p>به نزهتگه بینوا بلبلی</p><p>ز باران جود و سحاب کرم</p><p>زلال بقا یافت خاک دژم</p><p>ز دریای اسرار فیض جدید</p><p>به لب تشنگان سواحل رسید</p><p>سخن کوته از زاده طبع شاه</p><p>که دانش مآب است و عرفان پناه</p><p>همایون کتابی چو درجی ز در</p><p>رسید از گهرهای تحقیق پر</p><p>در او هم غزل درج هم مثنوی</p><p>هم اسرار صوری و هم معنوی</p><p>شده طالع از مطلع هر غزل</p><p>فروغی تباشیر صبح ازل</p><p>ز مقطع چه گویم که هر مقطعی</p><p>که فیض ابد را بود منبعی</p><p>به صورت پرستان کوی مجاز</p><p>ز شاه حقیقی نشان داده باز</p><p>چو در مثنوی داده داد سخن</p><p>نوی یافته رازهای کهن</p><p>در ادراک اسرار ام الکتاب</p><p>ز هر مصرعش عقل را فتح باب</p><p>زهی نامه دلکش و دلگشای</p><p>که شد جان عطار ازو عطرسای</p><p>بود مثنوی لیک آن مثنوی</p><p>که فایض شد از خاطر مولوی</p><p>ز بس گل که از راز در وی شگفت</p><p>همی شایدش گلشن راز گفت</p><p>بود پایه این سخن بس بلند</p><p>کی آنجا رسد وصف ما را کمند</p><p>سخن های شه کز دل پاک خاست</p><p>به پاکان که شاه سخنهای ماست</p><p>بر این نکته باشد دلیلی تمام</p><p>کلام الملوک ملوک الکلام</p><p>من از وصف گفتار شه قاصرم</p><p>به مدحش چه سان ره برد خاطرم</p><p>چو خفاش را نیست نور بصر</p><p>که بیند به روی زمین عکس خور</p><p>کجا آورد هرگزش دیده تاب</p><p>که بیند بر اوج فلک آفتاب</p><p>فرو بند جامی زبان مقال</p><p>که تنگ است اینجا سخن را مجال</p><p>چو رسمی ست دیرین که ختم سخن</p><p>بود بر دعا بر دعا ختم کن</p><p>الا تا قوابل ز فیاض جود</p><p>پذیرند همواره فیض وجود</p><p>دل پاک شه قابل راز باد</p><p>در فیض بر خاطرش باز باد</p><p>سپهرش به فرمان جهانش به کام</p><p>دعاگوی او انس و جان والسلام</p><h2><a id="poem-79610" href="https://ganjoor.net/jami/divanj/fateha-shabab/masnavi-jf/sh7">شمارهٔ ۷ - این مثنوی ست در قناعت</a></h2>
<p>جامی اگر یافت درین کشتزار</p><p>فکر تو بر کار زراعت قرار</p><p>در دل خود تخم قناعت فشان</p><p>بهتر ازین هیچ زراعت مدان</p><p>تخم پراکنده که در گل بود</p><p>تخم پراکندگی دل بود</p><h2><a id="poem-79611" href="https://ganjoor.net/jami/divanj/fateha-shabab/masnavi-jf/sh8">شمارهٔ ۸ - یک مثنوی</a></h2>
<p>بسم الله الرحمن الرحیم</p><p>اعظم اسماء علیهم حکیم</p><p>محترمان حرم انس را</p><p>تازه حدیثی ست ز عهد قدیم</p><p>نوزده حرف است که هژده هزار</p><p>عالم ازو یافته فیض عمیم</p><p>«بسم » سه حرف است که گوید بسم</p><p>حرز تو در ورطه امید و بیم</p><p>«بی » ش که کم نیست ز دو بین دو کون</p><p>نقطه صفت در کنف او مقیم</p><p>اره سینش به سه دندانه کرد</p><p>فرق عدو را ز سیاست دو نیم</p><p>چشمه میمش ز زلال حیات</p><p>می کند احیای عظام رمیم</p><p>هر الفش را پی جادو وشان</p><p>شیوه اعجاز عصای کلیم</p><p>شاهد معنی چو ز لامش نهاد</p><p>طره شبرنگ به روی چو سیم</p><p>ماشطه خامه ز تشدید ساخت</p><p>شانه آن طره عنبر شمیم</p><p>«ها»ش که با های هویت یکی ست</p><p>فهم ذوی النهیة فیها یهیم</p><p>هست دو «ری » در وی و هر یک دری</p><p>حقه آن در دل عرش عظیم</p><p>غنچه حایش نگشاده دهان</p><p>با تو کند عد ریاض نعیم</p><p>بهر تو نون دامن رحمن گرفت</p><p>می طلبد دولت و فضل جسیم</p><p>«یا» ش که عشر است در او عرش و شرع</p><p>دیده عیان دیده عقل سلیم</p><p>از برکات حرکاتش رود</p><p>سالک ره بر نهج مستقیم</p><p>رسم سکون از سکناتش برد</p><p>هر که شود بزم بقا را ندیم</p><p>نجم هدی گشت همه نقطه هاش</p><p>هر یک ازان راجم دیو رجیم</p><p>جامی اگر ختم نه بر حرمت است</p><p>بهر چه شد خاتمه آن رحیم</p>
</body></html>