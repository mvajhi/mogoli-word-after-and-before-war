<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>اشعار پراکنده - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80859" href="https://ganjoor.net/jami/divanj/vaseta-eghd/parakande-jv/sh1">شمارهٔ ۱</a></h2>
<p>غره دولت بود در صورت تیغت عیان</p><p>گفتم اینک یک دو حرف از دولت آخر زمان</p><p>دی کشیدی زلف در پی کی بود ای سرو ناز</p><p>عمر را پایان که بنمودی در او زلف دراز</p><h2><a id="poem-80860" href="https://ganjoor.net/jami/divanj/vaseta-eghd/parakande-jv/sh2">شمارهٔ ۲</a></h2>
<p>دل ز لعلش چو قوت بی‌حد یافت</p><p>در یکی لحظه رو به مقصد تافت</p><h2><a id="poem-80861" href="https://ganjoor.net/jami/divanj/vaseta-eghd/parakande-jv/sh3">شمارهٔ ۳</a></h2>
<p>چو عفوت بی‌حد افتاده‌ست دریاهاست پنداری</p><p>که پیدا نیست قعرش پیش جامی جز به دشواری</p><h2><a id="poem-80862" href="https://ganjoor.net/jami/divanj/vaseta-eghd/parakande-jv/sh4">شمارهٔ ۴</a></h2>
<p>یارم چو شود به طوف بستان مایل</p><p>گل دل بکند ز برگ خود خوار و خجل</p><p>بیند رخ او و سر نهد در عقبش</p><p>وانگه دهدش خبر ز بی برگی گل</p><h2><a id="poem-80863" href="https://ganjoor.net/jami/divanj/vaseta-eghd/parakande-jv/sh5">شمارهٔ ۵</a></h2>
<p>زیور خود به مسیح ار دهد آن شوخ ملیح</p><p>مهر و مه بوسه زند بر لب و دندان مسیح</p><h2><a id="poem-80864" href="https://ganjoor.net/jami/divanj/vaseta-eghd/parakande-jv/sh6">شمارهٔ ۶</a></h2>
<p>چو در ساغر ببیند درد باده</p><p>شود تایب ز تاج توبه ساده</p><h2><a id="poem-80865" href="https://ganjoor.net/jami/divanj/vaseta-eghd/parakande-jv/sh7">شمارهٔ ۷</a></h2>
<p>دی مرغک خامه بهر نامت</p><p>بر صفحه نامه شد رقم کوش</p><p>مجروح شد از دو حرف آن روح</p><p>مدهوش شد از دو حرف آن هوش</p><p>منقار زدن برای دانه</p><p>بعد از همه شد بر او فراموش</p><h2><a id="poem-80866" href="https://ganjoor.net/jami/divanj/vaseta-eghd/parakande-jv/sh8">شمارهٔ ۸</a></h2>
<p>بر دل از رنج طمع بار منه</p><p>طلب بی طمعی آخر به</p><h2><a id="poem-80867" href="https://ganjoor.net/jami/divanj/vaseta-eghd/parakande-jv/sh9">شمارهٔ ۹</a></h2>
<p>هرگه که رسد به فارسی سوق سخن</p><p>رکنی دو ز شرع را به آن ترجمه کن</p><h2><a id="poem-80868" href="https://ganjoor.net/jami/divanj/vaseta-eghd/parakande-jv/sh10">شمارهٔ ۱۰</a></h2>
<p>آمد آن سرو روان بیرون به پا گیسوکشان</p><p>شد مرا مربوط با هر موی او رگ‌های جان</p><h2><a id="poem-80869" href="https://ganjoor.net/jami/divanj/vaseta-eghd/parakande-jv/sh11">شمارهٔ ۱۱</a></h2>
<p>شد نهان زابروی تو مه چو هلال اول شب</p><p>به دعا طالب مه گو بگشا گوشه لب</p><h2><a id="poem-80870" href="https://ganjoor.net/jami/divanj/vaseta-eghd/parakande-jv/sh12">شمارهٔ ۱۲</a></h2>
<p>ابروی تو به صورت ظاهر چو بنگرم</p><p>ماه بلند مرتبه را یاد ناورم</p><h2><a id="poem-80871" href="https://ganjoor.net/jami/divanj/vaseta-eghd/parakande-jv/sh13">شمارهٔ ۱۳</a></h2>
<p>از روی تو بر مصحف چون نور فتد ماها</p><p>از طره مشکینت خوانیم دراو طاها</p><h2><a id="poem-80872" href="https://ganjoor.net/jami/divanj/vaseta-eghd/parakande-jv/sh14">شمارهٔ ۱۴</a></h2>
<p>سمنبر انجمن بین که نی سمن نه چمن</p><p>به روزگار تو دارد نشان ز هستی من</p><h2><a id="poem-80873" href="https://ganjoor.net/jami/divanj/vaseta-eghd/parakande-jv/sh15">شمارهٔ ۱۵</a></h2>
<p>در زلف تو از راست سوی چپ کششی نیست</p><p>آری طرف راست گرفتن ز چپ اولی ست</p><h2><a id="poem-80874" href="https://ganjoor.net/jami/divanj/vaseta-eghd/parakande-jv/sh16">شمارهٔ ۱۶</a></h2>
<p>ای آمده سوی بیدلان دیر به دیر</p><p>وز سنگدلی به خونشان گشته دلیر</p><p>دیدم رخ خوب تو در اثنای دو روز</p><p>چون بنمودی میان امروز و پریر</p><h2><a id="poem-80875" href="https://ganjoor.net/jami/divanj/vaseta-eghd/parakande-jv/sh17">شمارهٔ ۱۷</a></h2>
<p>چون جمع شود ز عقل و دین قافله‌ها</p><p>عشق تو کند« عالیها سافلها»</p><p>عشق تو که فرض ماست چون روی نمود</p><p>سهل است اگر فوت شود نافله‌ها</p><h2><a id="poem-80876" href="https://ganjoor.net/jami/divanj/vaseta-eghd/parakande-jv/sh18">شمارهٔ ۱۸</a></h2>
<p>می نماید شاخ ریحان ترت بر آفتاب</p><p>بین دل ما را که چون مانده‌ست ازین در پیچ و تاب</p><h2><a id="poem-80877" href="https://ganjoor.net/jami/divanj/vaseta-eghd/parakande-jv/sh19">شمارهٔ ۱۹</a></h2>
<p>توبه در عشق یا ورع در می</p><p>جام جامی شکست وای به وی</p><h2><a id="poem-80878" href="https://ganjoor.net/jami/divanj/vaseta-eghd/parakande-jv/sh20">شمارهٔ ۲۰</a></h2>
<p>از نقش شفا بسم دلا وصل حبیب</p><p>حاشا که خرم به نسیه درمان طبیب</p><h2><a id="poem-80879" href="https://ganjoor.net/jami/divanj/vaseta-eghd/parakande-jv/sh21">شمارهٔ ۲۱</a></h2>
<p>از آتش سودای تو دم زد دل من</p><p>بر طارم افلاک علم زد دل من</p><p>دامان امید را ز مقصد پر یافت</p><p>در پیروی تو تا قدم زد دل من</p><h2><a id="poem-80884" href="https://ganjoor.net/jami/divanj/vaseta-eghd/parakande-jv/sh22">بحر طویل</a></h2>
<p>سقاک الله ای دیار</p><p>که از دور روزگار</p><p>تهی مانده ای ز یار</p><p>من و جان بی قرار</p><p>به گرد تو اشکبار</p><p>چه پنهان چه آشکار</p><p>چو ابری که در بهار</p><p>کند گریه بر چمن</p><p>به هر هر منزل و مقام</p><p>که آن سرو خوشخرام</p><p>به یاران نشسته رام</p><p>به عشرت گرفته جام</p><p>وزان جام شادکام</p><p>به جایی نهاده گام</p><p>برآنجای صبح و شام</p><p>نهم روی خویشتن</p><p>درین دلگشا محل</p><p>چو فردوس بی بدل</p><p>ز دوران پر حیل</p><p>چه بینم بجز خلل</p><p>کنم تا برد اجل</p><p>سر رشته امل</p><p>گهی ناله بر طلل</p><p>گهی گریه بر دمن</p><p>به هر جا زمین نشین</p><p>شد آن یار نازنین</p><p>به چشم من غمین</p><p>که دارد به تیغ کین</p><p>به جانم غمش کمین</p><p>خس و خار آن زمین</p><p>به از سرو و یاسمین</p><p>به از سنبل و سمن</p><p>دلی دارم ای نسیم</p><p>ز هجران او دو نیم</p><p>چو هر بزم را ندیم</p><p>تویی ناکشیده بیم</p><p>گذر کن بر آن حریم</p><p>که آن مه بود مقیم</p><p>درآن روضه نعیم</p><p>بگو شرح حال من</p><p>چو آن یار دل گسل</p><p>به قتلم دهد سجل</p><p>وزآن قتل تنگدل</p><p>به رفتار معتدل</p><p>به خاکم رسد خجل</p><p>به جانش کنم بحل</p><p>ز شوقش چو گل ز گل</p><p>زنم چاک پیرهن</p><p>درین خطه خطر</p><p>حذر جامیا حذر</p><p>که با طبع نکته ور</p><p>کنی دعوی هنر</p><p>به کف چو نبودت زر</p><p>سخن گر شود گهر</p><p>کجا یار سیمبر</p><p>نهد گوش بر سخن</p>
</body></html>