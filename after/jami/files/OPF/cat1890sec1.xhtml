<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>اعتقادنامه - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65663" href="https://ganjoor.net/jami/7ourang/7-1/sd12/sh1">بخش ۱ - آغاز</a></h2>
<p>بعد حمد خدا و نعت رسول</p><p>بشنو این نکته را به سمع قبول</p><p>که نخستین فریضه بر عاقل</p><p>عاقلی کز بلوغ شد کامل</p><p>نیست بیرون از اینکه بپذیرد</p><p>در دل و جان خویشتن گیرد</p><p>بعد ازان بی تردد و انکار</p><p>به زبان هم زند دم اقرار</p><p>کافریننده ایست آدم را</p><p>بلکه ذرات جمله عالم را</p><p>کز عدمشان ره وجود نمود</p><p>جاودان هست و بود و خواهد بود</p><p>هست بی تهمت شمار یکی</p><p>نیست اندر یگانگیش شکی</p><p>کرد بعث محمد عربی</p><p>تا بود خلق را رسول و نبی</p><p>هر که ثابت شود به قول ثقات</p><p>که محمد علیه الف صلات</p><p>داد ما را خبر به موجب آن</p><p>واجب آید به آن ز ما ایمان</p><p>این بود مجمل سخن بی قیل</p><p>شرح آن گوش کن علی التفصیل</p><h2><a id="poem-65664" href="https://ganjoor.net/jami/7ourang/7-1/sd12/sh2">بخش ۲ - فی وجوده سبحانه و تعالی</a></h2>
<p>هر که را عقل خرده بین باشد</p><p>پیش وی این سخن یقین باشد</p><p>کاسمان و زمین و هر چه در او</p><p>باشد از جسم و جان چه کهنه چه نو</p><p>نیست آن را ز صانعی چاره</p><p>که بود فیض بخش همواره</p><p>خانه بی صنع خانه ساز که دید</p><p>نقش بی دست خامه زن که شنید</p><p>هر چه آورده سوی هستی پی</p><p>یافته هستی و بقا از وی</p><p>نه عرض ذات او و نی جوهر</p><p>هر چه بندی خیال ازان برتر</p><p>همه محتاج او نشیب و فراز</p><p>و او مبرا ز احتیاج و نیاز</p><p>اول او بود و کاینات نبود</p><p>یافت زو جمله کاینات وجود</p><p>آخر او ماند و نماند کس</p><p>کنه او را جز او نداند کس</p><p>از همه در صفات و ذات جدا</p><p>لیس شی ء کمثله ابدا</p><h2><a id="poem-65665" href="https://ganjoor.net/jami/7ourang/7-1/sd12/sh3">بخش ۳ - فی وحدته سبحانه و تعالی</a></h2>
<p>واحد است او به ذات خویش و احد</p><p>وحدتی برتر از شمار و عدد</p><p>هر که را وحدتش شود مشهود</p><p>از عدد فارغ است و از معدود</p><p>ساحت عزتش بود زان پاک</p><p>که کند کس توهم اشراک</p><p>ره به امکان نیافت همتایش</p><p>تنگنای محال شد جایش</p><p>گر خدا بودی از یکی افزون</p><p>کی بماندی جهان بدین قانون</p><p>در فیض وجود بسته شدی</p><p>تار و پود بقا گسسته شدی</p><p>همه عالم شدی عدم با هم</p><p>بلکه بیرون نیامدی ز عدم</p><p>داند آن کش ز عقل باشد بهر</p><p>که دو شه را چو جا شود یک شهر</p><p>سلک جمعیت از نظام افتد</p><p>رخنه در کار خاص و عام افتد</p><h2><a id="poem-65666" href="https://ganjoor.net/jami/7ourang/7-1/sd12/sh4">بخش ۴ - اشارة الی صفاته سبحانه</a></h2>
<p>به صفات کمال موصوف است</p><p>به نعوت جلال معروف است</p><p>باشد اسمای او چنان بسیار</p><p>که بود برتر از قیاس و شمار</p><p>در خبر گر چه هست صد کم یک</p><p>هست نسبت به آن جناب اندک</p><p>ور چه باشد هزار و یک مشهور</p><p>نیست اندر هزار و یک محصور</p><p>همه پاک از شر و بری از شین</p><p>همه با ذات او نه غیر و نه عین</p><h2><a id="poem-65667" href="https://ganjoor.net/jami/7ourang/7-1/sd12/sh5">بخش ۵ - اشارت به حیات</a></h2>
<p>از صفاتش یکی حیات آمد</p><p>که امام همه صفات آمد</p><p>نه حیاتش به روح و نفس و تن است</p><p>بلکه او زنده هم به خویشتن است</p><p>او به خود زنده ایست پاینده</p><p>زندگان دگر به او زنده</p><h2><a id="poem-65668" href="https://ganjoor.net/jami/7ourang/7-1/sd12/sh6">بخش ۶ - اشارت به علم</a></h2>
<p>هست بعد از حیات علم و شعور</p><p>علمی از سبق جهل و فکرت دور</p><p>متعلق به جمله کلیات</p><p>متجاوز ازان به جزئیات</p><p>ذره ای نیست در مکین و مکان</p><p>که نه علمش بود محیط به آن</p><p>عدد ریگ در بیابان ها</p><p>عدد برگ ها به بستان ها</p><p>همه نزدیک او بود ظاهر</p><p>همه در علم او بود حاضر</p><h2><a id="poem-65669" href="https://ganjoor.net/jami/7ourang/7-1/sd12/sh7">بخش ۷ - اشارت به ارادت</a></h2>
<p>وز پی آن بود ارادت و خواست</p><p>خواستی لایزال بی کم و کاست</p><p>فعل هایی که از همه اشیا</p><p>نو به نو در جهان شود پیدا</p><p>گر ارادی بود چو فعل بشر</p><p>ور طبیعی بود چو سیل و حجر</p><p>منبعث جمله از مشیت اوست</p><p>مبتنی بر کمال حکومت اوست</p><p>نخلد بی ارادتش خاری</p><p>نگسلد بی مشیتش تاری</p><p>فی المثل گر جهانیان خواهند</p><p>که سر مویی از جهان کاهند</p><p>گر نباشد چنان ارادت او</p><p>نتوان کاستن سر یک مو</p><p>ور همه در مقام آن آیند</p><p>که بر آن ذره ای بیفزایند</p><p>ندهد بی ارادت او سود</p><p>نتوانند ذره ای افزود</p><h2><a id="poem-65670" href="https://ganjoor.net/jami/7ourang/7-1/sd12/sh8">بخش ۸ - اشارت به قدرت</a></h2>
<p>بعد ازان قدرتی بود کامل</p><p>مر مرادات را همه شامل</p><p>در همه کار در همه حالت</p><p>کارگر بی توسط آلت</p><p>اثر آن به هر عدم که رسید</p><p>رخت با خطه وجود کشید</p><h2><a id="poem-65671" href="https://ganjoor.net/jami/7ourang/7-1/sd12/sh9">بخش ۹ - اشارت به سمع و بصر</a></h2>
<p>هر یک از وصف سمع و وصف بصر</p><p>هست جز علم معیتی دیگر</p><p>نیست از گوش سر شنیدن او</p><p>نیست موقوف دیده دیدن او</p><p>بشنود خدا دور یا نزدیک</p><p>بیند ار روشن است ور تاریک</p><p>حال هر ممکنی به کتم عدم</p><p>بیند و داند او نه بیش و نه کم</p><p>وز سؤال و طلب هر آنچه رود</p><p>بر زبانش یگان یگان شنود</p><h2><a id="poem-65672" href="https://ganjoor.net/jami/7ourang/7-1/sd12/sh10">بخش ۱۰ - اشارت به کلام</a></h2>
<p>وآخرین وصف کان کلام بود</p><p>نه به حلق و زبان و کام بود</p><p>بر کلامش سکوت سابق نی</p><p>تهمت خامشیش لاحق نی</p><p>حق تعالی چو بی عبارت و حرف</p><p>با عدم گفته نکته های شگرف</p><p>عدم آمد ز ذوق آن سخنان</p><p>به فضای وجود رقص کنان</p><h2><a id="poem-65673" href="https://ganjoor.net/jami/7ourang/7-1/sd12/sh11">بخش ۱۱ - اشارة الی افعاله سبحانه</a></h2>
<p>حادثات جهان چه شر و چه خیر</p><p>همه تقدیر او بود لاغیر</p><p>فعل ما خواه زشت و خواه نکو</p><p>یک به یک هست آفریده او</p><p>نیک و بد گر چه مقتضای قضاست</p><p>این خلاف رضا و آن به رضاست</p><p>هر چه خواهد کند ز منع و عطا</p><p>نیست کس را مجال چون و چرا</p><p>عدل و فضل است سوی او منسوب</p><p>ظلم باشد ز فعل او مسلوب</p><h2><a id="poem-65674" href="https://ganjoor.net/jami/7ourang/7-1/sd12/sh12">بخش ۱۲ - اشارت به وجود ملائکه</a></h2>
<p>زانچه از علم آمده به عیان</p><p>صنف اول صف ملائکه دان</p><p>بندگانند جمله فرمانبر</p><p>ناکشیده به کفر و عصیان سر</p><p>متصف نی به مادگی و نری</p><p>وز زناشوهری همیشه بری</p><p>همه از وصمت عناد مصون</p><p>مستقر در مقام لایعصون</p><p>بعضی اندر شهود حق دایم</p><p>در جمال و کمال او هایم</p><p>بی خبر زانکه در نشیمن بود</p><p>عالمی هست و آدمی موجود</p><p>دیده بر غیر حق نیندازند</p><p>با خود و غیر خود نپردازند</p><p>قسم دیگر مدبر اشباح</p><p>متصرف در آن صباح و رواح</p><p>کرده هر یک به موجب تقدیر</p><p>در هیاکل تصرف و تدبیر</p><p>گردش آسمان از ایشان است</p><p>جنبش جسم و جان از ایشان است</p><p>نفتد قطره ای نم باران</p><p>ز ابر بر شهر و دشت و کهساران</p><p>که نه با آن فرشته ای آید</p><p>کش بر آنجا برد که می باید</p><p>ندمد برگ تازه ای از شاخ</p><p>در چمن ها و بیشه های فراخ</p><p>که نه جمعی فرشته را به مثل</p><p>باشد اندر وجود آن مدخل</p><p>از ملایک چهار مشهورند</p><p>که به اسماء خویش مذکورند</p><p>وحی تنزیل کار جبریل است</p><p>نفخ در صور از سرافیل است</p><p>کافل رزقهاست میکائیل</p><p>قابض روحهاست عزرائیل</p><p>چار دیگر موکل بشرند</p><p>که نویسندگان خیر و شرند</p><p>دو به روزند با وی و دو به شام</p><p>بر یمین و یسار کرده مقام</p><p>کاتب الخیر آن یکی ز یمین</p><p>شر و عصیان رقم زند دومین</p><p>می توانند پیش چشم بشر</p><p>که نمایند خویش را به صور</p><p>خاصه در چشم هادیان سبل</p><p>از اولواالعزم و انبیا و رسل</p><h2><a id="poem-65675" href="https://ganjoor.net/jami/7ourang/7-1/sd12/sh13">بخش ۱۳ - اشارة الی الایمان بالانبیاء علیهم السلام</a></h2>
<p>انبیا برگزیدگان حق اند</p><p>برده از کل ما خلق سبق اند</p><p>بر سوای خود از بنی آدم</p><p>فضل دارند بر ملائکه هم</p><p>نفس شیطان به قصد جرم و گناه</p><p>نتواند زند بر ایشان راه</p><p>ور به فرض محال یا نادر</p><p>از یکی زلتی شود صادر</p><p>پیش ارباب شرع و دین آن هم</p><p>مشتمل بر مصالح است و حکم</p><p>آدم آن دم که خورد گندم را</p><p>تخم می کاشت نسل مردم را</p><p>دانه ای را که خورد ازان شجره</p><p>شد وجود من و تواش ثمره</p><h2><a id="poem-65676" href="https://ganjoor.net/jami/7ourang/7-1/sd12/sh14">بخش ۱۴ - اشارة الی افضلیة نبینا صلی الله علیه و سلم</a></h2>
<p>هست بر مقتضای فضل ازل</p><p>بعضی از بعضی افضل و اکمل</p><p>وز همه افضل احمد عربیست</p><p>که ز حق سوی ما رسول و نبیست</p><p>آن فضایل که انبیا را بود</p><p>وان شمایل که اصفیا را بود</p><p>گر شود جمله مجتمع با هم</p><p>همه باشد ز فضل احمد کم</p><p>هر نبی را که حجتی دادند</p><p>جانب امتی فرستادند</p><p>نیست مبعوث پیش شرع شناس</p><p>غیر احمد کسی به کافه ناس</p><h2><a id="poem-65677" href="https://ganjoor.net/jami/7ourang/7-1/sd12/sh15">بخش ۱۵ - اشارة الی ختمیته صلی الله علیه و سلم</a></h2>
<p>خاتم الانبیاء و الرسل است</p><p>دیگران همچو جزو و او چو کل است</p><p>از پی او رسول دیگر نیست</p><p>بعد ازو هیچ کس پیمبر نیست</p><p>چون در آخر زمان به قول رسول</p><p>کند از آسمان مسیح نزول</p><p>پیرو دین و شرع او باشد</p><p>تابع اصل و فرع او باشد</p><p>دین همین شرع و دین او داند</p><p>همه کس را به دین او خواند</p><h2><a id="poem-65678" href="https://ganjoor.net/jami/7ourang/7-1/sd12/sh16">بخش ۱۶ - فی شریعته صلی الله علیه و سلم</a></h2>
<p>شرع او ناسخ شریعتهاست</p><p>هر شریعت که غیر آنست هباست</p><p>گر فتد حکم شرع آن سرور</p><p>متفق با شریعت دیگر</p><p>نیست آن را متابعت اصلا</p><p>جز ازان رو که شرع اوست روا</p><h2><a id="poem-65679" href="https://ganjoor.net/jami/7ourang/7-1/sd12/sh17">بخش ۱۷ - اشارة الی معراجه صلی الله علیه و سلم</a></h2>
<p>برد بیدار حق شب از بطحا</p><p>به تن او را به مسجد اقصی</p><p>کرد از آنجا مقر به پشت براق</p><p>متوجه به قطع سبع طباق</p><p>بر سماوات یک به یک بگذشت</p><p>با همه انبیا ملاقی گشت</p><p>دید هنگام عرض خلد و جحیم</p><p>هر که بود اندر آن دو جای مقیم</p><p>چون شد اطباق آسمان ها طی</p><p>ماند در سدره جبرئیل از وی</p><p>رفت از آنجا به یاری رفرف</p><p>به مقامی ز پیشتر اشرف</p><p>بلکه جایی که جا نبود آنجا</p><p>محرمی جز خدا نبود آنجا</p><p>دیدنی ها بدید آنچه بدید</p><p>وانچه بود از شنیدنی بشنید</p><p>روی از آنجا به جای خویش آورد</p><p>خوابگاهش هنوز ناشده سرد</p><h2><a id="poem-65680" href="https://ganjoor.net/jami/7ourang/7-1/sd12/sh18">بخش ۱۸ - اشارت به معجزات انبیا علیهم السلام</a></h2>
<p>خرق عادات از نبی و ولی</p><p>هست بر فضلشان دلیل جلی</p><p>اگر اظهار آن میان امم</p><p>هست با دعوی نبوت ضم</p><p>باشد آن معجزه به عرف انام</p><p>ور نه آمد کرامت آن را نام</p><p>از ولی خارقی که مسموع است</p><p>معجز آن نبی متبوع است</p><p>معجزاتی که انبیا را بود</p><p>مثل آنها رسول ما را بود</p><p>ای بسا معجزه که او را هست</p><p>که نداده ست انبیا را دست</p><h2><a id="poem-65681" href="https://ganjoor.net/jami/7ourang/7-1/sd12/sh19">بخش ۱۹ - اشارت به کتاب های خدای تعالی</a></h2>
<p>هست حق را کتاب ها بسیار</p><p>گشته نازل بر انبیای کبار</p><p>صد و چار است در خبر مذکور</p><p>لیکن آن را در آن مدان محصور</p><p>هر کتابی که کرده حق انزال</p><p>باش مؤمن به آن علی الاجمال</p><p>همچو تورات آن کتاب کریم</p><p>بر کلیم و صحف بر ابراهیم</p><p>دیگر انجیل کامده ست فرود</p><p>بر مسیح و زبور بر داوود</p><p>جامع این چهار قرآن است</p><p>که محمد مبلغ آن است</p><p>معنی و لفظ آن بود معجز</p><p>ناید از خلق مثل آن هرگز</p><p>فصحای عرب اگر به تمام</p><p>سحر ورزند در ادای کلام</p><p>عاجز آینده و قاصر و مضطر</p><p>یکسر از مثل سوره اقصر</p><h2><a id="poem-65682" href="https://ganjoor.net/jami/7ourang/7-1/sd12/sh20">بخش ۲۰ - اشارت به آنکه کتاب الله قدیم است</a></h2>
<p>چون کتاب خدا کلام خداست</p><p>از صفات کلام بنده جداست</p><p>مکن از حق کران چو معتزلی</p><p>لایزالیش دان و لم یزلی</p><p>حرف و صوتی که نو به نو حادث</p><p>می شود نیست چون دو آن لابث</p><p>باشد آن پیش عقل خرده شناس</p><p>مر کلام قدیم را چو لباس</p><p>دمبدم گر شود لباس بدل</p><p>شخص صاحب لباس را چه خلل</p><h2><a id="poem-65683" href="https://ganjoor.net/jami/7ourang/7-1/sd12/sh21">بخش ۲۱ - اشارت به فضیلت امت و شرف آل و اصحاب او صلی الله علیه و علی آله و سلم</a></h2>
<p>امت احمد از میان امم</p><p>باشد از جمله افضل و اکرم</p><p>اولیایی کز امت اویند</p><p>پیرو شرع و سنت اویند</p><p>رهبران ره هدی باشند</p><p>بهتر از غیر انبیا باشند</p><p>خاصه آل پیمبر و اصحاب</p><p>کز همه بهترند در هر باب</p><p>وز میان همه نبود حقیق</p><p>به خلافت کسی به از صدیق</p><p>وز پی او نبود ازان احرار</p><p>کس چو فاروق لایق آن کار</p><p>بعد فاروق جز به ذی النورین</p><p>کار ملت نیافت زینت و زین</p><p>بود بعد از همه به علم و وفا</p><p>اسدالله خاتم الخلقا</p><p>جز به آل کرام و صجب عظام</p><p>سلک دین نبی نیافت نظام</p><p>نامشان جز به احترام مبر</p><p>جز به تعظیم سویشان منگر</p><p>همه را اعتقاد نیکو کن</p><p>دل ز انکارشان به یک سو کن</p><p>هر خصومت که بودشان با هم</p><p>به تعصب مزن در آنجا دم</p><p>بر کس انگشت اعتراض منه</p><p>دین خود رایگان ز دست مده</p><p>حکم آن قصه با خدای گذار</p><p>بندگی کن تو را به حکم چه کار</p><p>وان خلافی که داشت با حیدر</p><p>در خلافت صحابی دیگر</p><p>حق در آنجا به دست حیدر بود</p><p>جنگ با او خطا و منکر بود</p><p>آن خلاف از مخالفان مپسند</p><p>لیکن از طعن و لعن لب دربند</p><p>گر کسی را خدای لعنت کرد</p><p>نیست لعن من و تواش در خورد</p><p>ور به احسان و فضل شد ممتاز</p><p>لعن ما جز به ما نگردد باز</p><h2><a id="poem-65684" href="https://ganjoor.net/jami/7ourang/7-1/sd12/sh22">بخش ۲۲ - اشارت به آنکه تکفیر اهل قبله جایز نیست</a></h2>
<p>هر که شد ز اهل قبله بر تو پدید</p><p>که به آورده نبی گروید</p><p>گر چه صد بدعت و خطا و خلل</p><p>بینی او را ز روی علم و عمل</p><p>مکن او را به سرزنش تکفیر</p><p>مشمارش ز اهل نار و سعیر</p><p>ور ببینی کسی ز اهل صلاح</p><p>که رود راه دین صباح و رواح</p><p>از مناهی شود بکل یک سوی</p><p>با اوامر نهد بکلی روی</p><p>کند از فرض ها و نافله ها</p><p>سوی عقبی روانه قافله ها</p><p>به یقین اهل جنتش مشمار</p><p>ایمن از روز آخرش مگذار</p><p>مگر آن کس که از رسول خدا</p><p>شد مبشر به جنت المأوی</p><p>گر چه ده کس بود به آن مشهور</p><p>اندر آن ده مدارشان محصور</p><p>زانکه جمعی ز آل پاک سرشت</p><p>هم بشارت رسیدشان به بهشت</p><h2><a id="poem-65685" href="https://ganjoor.net/jami/7ourang/7-1/sd12/sh23">بخش ۲۳ - اشارت به عذاب قبر و سؤال منکر و نکیر</a></h2>
<p>هر که را زیر خاک شد منزل</p><p>دو فرشته به صورتی هایل</p><p>پیشش آیند ز ایزد متعال</p><p>امتحان را ازو کنند سؤال</p><p>که خدای تو و نبی تو کیست</p><p>زان همه دین که بود دین تو چیست</p><p>گر بگوید جوابشان به صواب</p><p>برهد از غم عذاب و عقاب</p><p>فسحت قبر او بیفزایند</p><p>روزنی در بهشت بگشایند</p><p>گردد او را عیان چه صبح و چه شام</p><p>که کجا دارد از بهشت مقام</p><p>ور نگوید جوابشان در خور</p><p>آهنین گرزی آیدش بر سر</p><p>ناله او به وقت گرز خوری</p><p>بشنود غیر آدمی و پری</p><p>آدمی و پری اگر شنوند</p><p>همه از خواب و خور نفور شوند</p><p>تنگی گورش آنچنان فشرد</p><p>که دو پهلوی او ز هم گذرد</p><p>بگشایند روزنی ز سقر</p><p>که در آن بنگرد به شام و سحر</p><p>جای خود را ببیند از دوزخ</p><p>آوخ از حالتی چنین آوخ</p><h2><a id="poem-65686" href="https://ganjoor.net/jami/7ourang/7-1/sd12/sh24">بخش ۲۴ - اشارت به نفختین</a></h2>
<p>چون شود نوبت جهان آخر</p><p>وز قیامت نشانه ها ظاهر</p><p>نشود یافت هیچ کس به جهان</p><p>کالله الله برآیدش به زبان</p><p>مر سرافیل را دهد دستور</p><p>حق تعالی که در دمد در صور</p><p>زان دمیدن خلایق عالم</p><p>همه میرند چون چراغ از دم</p><p>عمرها زیر گنبد دوار</p><p>نبود از جنس آدمی دیار</p><p>بار دیگر ز حق شود مأمور</p><p>که کند نفخ صور صاحب صور</p><p>در دمد در قوالب و ابدان</p><p>به یکی دم زدن هزاران جان</p><p>گر چه ابدان بود پراکنده</p><p>همچو آتش به دم شود زنده</p><h2><a id="poem-65687" href="https://ganjoor.net/jami/7ourang/7-1/sd12/sh25">بخش ۲۵ - اشارت به تطایر صحایف</a></h2>
<p>از پی نفخ صور نوع بشر</p><p>چون شود حشر کرده در محشر</p><p>سویشان بعد از انتظارگران</p><p>نامه های عمل کنند پران</p><p>سعدا را دهند بهر شرف</p><p>نامه از سوی دست راست به کف</p><p>اشقیا را صحیفه ها در مشت</p><p>از سوی چپ دهند یا پس پشت</p><h2><a id="poem-65688" href="https://ganjoor.net/jami/7ourang/7-1/sd12/sh26">بخش ۲۶ - اشارت به میزان</a></h2>
<p>وضع میزان کنند از پی آن</p><p>تا بسنجند طاعت و عصیان</p><p>آن کش افزود کفه حسنات</p><p>شاد زی گو که شد ز اهل نجات</p><p>وان که افزود پله عصیان</p><p>خون گری گوی که ماند در خسران</p><h2><a id="poem-65689" href="https://ganjoor.net/jami/7ourang/7-1/sd12/sh27">بخش ۲۷ - اشارت به صراط</a></h2>
<p>چون ز میزان و وزن آن برهند</p><p>بر جهنم پلی عجب بنهند</p><p>پلی آنسان که از قدم تا فرق</p><p>عابر آن بود در آتش غرق</p><p>تیز چون تیغ بلکه افزون هم</p><p>عرض آن موی بلکه از مو کم</p><p>هر که باشد ز مؤمن و کافر</p><p>بر سر پل کنندگشان حاضر</p><p>هر که کافر بود چو بنهد پای</p><p>قعر دوزخ شود مر او را جای</p><p>مؤمنان را ز حق رسد تأیید</p><p>لیک بر قدر قوت توحید</p><p>هر که را بر طریقت نبوی</p><p>خود نبوده ست غیر راست روی</p><p>دوزخ از نور او کند پرهیز</p><p>بگذرد همچو برق خاطف تیز</p><p>یا چو مرغ پران و باد وزان</p><p>یا چو چیز دیگر فروتر از آن</p><p>وان که ضعفی بود در ایمانش</p><p>نبود زان گذشتش آسانش</p><p>بلکه در رنج آن گذرگه تنگ</p><p>باشد او را به قدر ضعف درنگ</p><p>لیک یابد خلاصی آخر کار</p><p>گر چه بیند مشقت بسیار</p><h2><a id="poem-65690" href="https://ganjoor.net/jami/7ourang/7-1/sd12/sh28">بخش ۲۸ - اشارت به مواقف عرصات</a></h2>
<p>پنجه آمد مواقف عرصات</p><p>که مطیعان بایستند و عصات</p><p>کرده آماده خالق داور</p><p>بهر هر موقفی سؤال دگر</p><p>هر که گوید جواب خود به صواب</p><p>طی هر موقفی کند به شتاب</p><p>ور نه در هر یکی ز سختی حال</p><p>رنج بیند هزار سال و ملال</p><h2><a id="poem-65691" href="https://ganjoor.net/jami/7ourang/7-1/sd12/sh29">بخش ۲۹ - اشارت به خلود کفار در نار و خروج بعض عصات به شفاعت</a></h2>
<p>هر که افتد به دوزخ از کفار</p><p>جاودان جای او بود در نار</p><p>ور بود مؤمن فتاده ز راه</p><p>سوزد آنجا به قدر جرم و گناه</p><p>یا خود او را شفاعت شفعا</p><p>برهاند ازان جزا و سزا</p><p>ور دری از شفیع نگشاید</p><p>ارحم الراحمین ببخشاید</p><h2><a id="poem-65692" href="https://ganjoor.net/jami/7ourang/7-1/sd12/sh30">بخش ۳۰ - اشارت به حوض کوثر</a></h2>
<p>چون ز دوزخ کنند خلق گذر</p><p>شست و شویی کنند در کوثر</p><p>دود دوزخ ز خود فرو شویند</p><p>سوی جنت سرای خود پویند</p><h2><a id="poem-65693" href="https://ganjoor.net/jami/7ourang/7-1/sd12/sh31">بخش ۳۱ - اشارت به درجات بهشت و خلود در آن و رؤیت حق سبحانه</a></h2>
<p>درجات بهشت باشد هشت</p><p>که به قول ثقات ثابت گشت</p><p>گر کسی را به قدر علم و عمل</p><p>دهد آنجا خدا مقام و محل</p><p>جاودان در مقام خود باشد</p><p>هرگزش دل ز غصه نخراشد</p><p>نعمت او بود برون ز شمار</p><p>برتر از جمله نعمت دیدار</p><p>که ببیند خدای را به بصر</p><p>چون شب چارده مه انور</p><p>هست دیدار حق اجل نعم</p><p>و به انتهی الکلام و تم</p><h2><a id="poem-65694" href="https://ganjoor.net/jami/7ourang/7-1/sd12/sh32">بخش ۳۲ - گفتار در ختم دفتر اول از کتاب سلسلة الذهب و حواله آنچه تقریب سخن به آن رسیده بود به دفتر دیگر</a></h2>
<p>چون شد این اعتقاد نامه درست</p><p>باز گردم به کار و بار نخست</p><p>کار من عشق و بار من عشق است</p><p>حاصل روزگار من عشق است</p><p>سر رشته کشیده بود به عشق</p><p>دل و جان آرمیده بود به عشق</p><p>به سر رشته خود آیم باز</p><p>سخن عاشقی کنم آغاز</p><p>هرگز آن رشته را خلل مرساد</p><p>تا به حشرم مهار بینی باد</p><p>آن نه رشته سلاسل ذهب است</p><p>نام رشته بر آن نه از ادب است</p><p>بهر شیران بود سلاسل زر</p><p>هر که شیر است ازان نپیچد سر</p><p>این مسلسل سخن که می خوانی</p><p>هم ازان سلسله ست تا دانی</p><p>تا نجوشد ز سینه عشق سخن</p><p>نتوان داد شرح عشق کهن</p><p>می زند جوش عشقم از سینه</p><p>تا دهم شرح عشق دیرینه</p><p>لیک بیم ملال بی ذوقی</p><p>که ندارد به شرح آن شوقی</p><p>می کند بند راه شوق بیان</p><p>می نهد مهر خامشی به دهان</p><p>پس همان به که لب فرو بندم</p><p>بیش از این گفت و گوی نپسندم</p><p>گر مددگار من شود توفیق</p><p>که کنم درس عشق را تحقیق</p><p>بهر آن دفتری ز نو سازم</p><p>داستانی دگر بپردازم</p><p>ور بماند جواد عمر از سیر</p><p>ختم الله لی بما هو خیر</p>
</body></html>