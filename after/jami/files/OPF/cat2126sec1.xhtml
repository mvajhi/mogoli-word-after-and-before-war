<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-78466" href="https://ganjoor.net/jami/divanj/fateha-shabab/ghazal-jf/sh1">شمارهٔ ۱</a></h2>
<p>یا من بدا جمالک فی کل ما بدا</p><p>بادا هزار جان مقدس تو را فدا</p><p>می نالم از جدایی تو دمبدم چو نی</p><p>وین طرفه تر که از تو نیم یک نفس جدا</p><p>عشق است و بس که در دو جهان جلوه می کند</p><p>گاه از لباس شاه و گه از کسوت گدا</p><p>یک صورت بر دو گونه همی آیدت به گوش</p><p>گاهی ندا همی نهیش نام و گه صدا</p><p>برخیز ساقیا ز کرم جرعه ای بریز</p><p>بر عاشقان غمزده زان جام غمزدا</p><p>زان جام خاص کزخودیم چون دهد خلاص</p><p>در دیده شهود نماند به جز خدا</p><p>جامی ره هدی به خدا غیر عشق نیست</p><p>گفتیم والسلام علی تابع الهدی</p><h2><a id="poem-78467" href="https://ganjoor.net/jami/divanj/fateha-shabab/ghazal-jf/sh2">شمارهٔ ۲</a></h2>
<p>حرز جانهاست نام دلبر ما</p><p>ما اعزاسمه و ما اعلی</p><p>نام او گنج نامه لاهوت</p><p>گنج پنهان غیب ازو پیدا</p><p>همه اسما مظاهر ذاتند</p><p>همه اشیا مظاهر اسما</p><p>لا اری فی الوجود الا هو</p><p>محو شد نام غیر و نقش سوی</p><p>هستی مطلق است و وحدت صرف</p><p>این هو این انت این انا</p><p>من و او و تو از میان برخاست</p><p>سر وحدت شد از همه یکتا</p><p>جان جامی ز نکته وحدت</p><p>نشکیبد چو ماهی از دریا</p><h2><a id="poem-78468" href="https://ganjoor.net/jami/divanj/fateha-shabab/ghazal-jf/sh3">شمارهٔ ۳</a></h2>
<p>خلیلی لاحت لنا دور سلمی</p><p>نشان های سلمی شد از دور پیدا</p><p>کهن ناشده داغ او گشت تازه</p><p>قفا نبک من ذکر من لیس ینسی</p><p>ازین ربع و اطلال هر جا گیاهی</p><p>که بینیم گویا زبانی ست گویا</p><p>جز افسون سلمی و افسانه او</p><p>نخوانند بر ما نگویند با ما</p><p>خدا را رو ای باد و از من بنه رخ</p><p>به خاک رهش مرة بعد اخری</p><p>به عرضش رسان کای درین دیر کرده</p><p>لب لعلت احیای رسم مسیحا</p><p>حیات ابد می کند بنده جامی</p><p>ز لعل تو دریوزه و الامر اعلی</p><h2><a id="poem-78469" href="https://ganjoor.net/jami/divanj/fateha-shabab/ghazal-jf/sh4">شمارهٔ ۴</a></h2>
<p>هر چه اسباب جمال است رخ خوب تو را</p><p>همه بر وجه کمال است کما لا یخفی</p><p>بعد عمری کشمت گفتی و من می میرم</p><p>هر دم از غم که مبادا نکند عمر وفا</p><p>بس که زاهد به ریا سبحه صد دانه شمرد</p><p>در همه شهر بدین شیوه شد انگشت نما</p><p>گر به تیغ تو جدا شد سرم از تن چه غم است</p><p>غم از آن ست که از تیغ تو افتاد جدا</p><p>خواستم خواهم ازان لب به دعا دشنامی</p><p>حاجت من چو روا گشت چه حاجت به دعا</p><p>طلب بوسه ازان لب نبود حد کسی</p><p>در سر من هوسی هست ولی زان کف پا</p><p>جامی آخر به سر زلف تو زد دست امید</p><p>خصه الله تعالی بمزید الزلفا</p><h2><a id="poem-78470" href="https://ganjoor.net/jami/divanj/fateha-shabab/ghazal-jf/sh5">شمارهٔ ۵</a></h2>
<p>چند سوی چمن آیم به هوایت چو صبا</p><p>یک ره ای سرو سهی قامت رعنا بنما</p><p>به ته کرته نیلی سوی بستان بخرام</p><p>تا گل از شوق کند خرقه فیروزه قبا</p><p>باغبان کاش کند سوسن و گل فرش رهت</p><p>زانکه بر روی زمین حیف بود آن کف پا</p><p>سرو را جالب جوی است و تو را گوشه چشم</p><p>الله الله چه تفاوت تو کجا سرو کجا</p><p>همچو بلبل به هوای گل رویت نالم</p><p>نیست این ناله و فریاد من از باد هوا</p><p>زآب صافی نگر آن روی چو گل تا دانی</p><p>کز چه رو این همه جویان تواند اهل صفا</p><p>با تو جامی هوس گشت گلستان دارد</p><p>لیک چون همرهی سرو کند شاخ گیا</p><h2><a id="poem-78471" href="https://ganjoor.net/jami/divanj/fateha-shabab/ghazal-jf/sh6">شمارهٔ ۶</a></h2>
<p>شرف کعبه بود کوی تو را</p><p>زاده الله تعالی شرفا</p><p>زایر کوی تو از کعبه گذشت</p><p>سرو کوی تو کجا کعبه کجا</p><p>سر من غرقه به خون افتاده ست</p><p>تا ز تیغ تو فتاده است جدا</p><p>بی تو بر جان دگرم باقی نیست</p><p>جان اگر رفت تو را باد بقا</p><p>ساخت همچون مه نو ناشده پیر</p><p>میل ابروی توام پشت دوتا</p><p>هر کجا درد دوا نیز بود</p><p>چون تو بی درد فتادی چه دوا</p><p>داشت در بیت حزن جامی جای</p><p>جائه منک بشیر فنجا</p><h2><a id="poem-78472" href="https://ganjoor.net/jami/divanj/fateha-shabab/ghazal-jf/sh7">شمارهٔ ۷</a></h2>
<p>زد به رفتار خوش قدت ره ما</p><p>رفع الله قدره ابدا</p><p>تو همایی و نیست ظل همای</p><p>جز دو زلف تو دام ظلهما</p><p>گر کند غنچه با تو دعوی لطف</p><p>بر دهانش زند نسیم صبا</p><p>دیده هر دیده ام جدا دردی</p><p>تا ز روی تو مانده اند جدا</p><p>تو بلای خدایی و خلقی</p><p>به دعا خواهد این بلا ز خدا</p><p>آینه از تو رخ نمی تابد</p><p>به تو دارند روی اهل صفا</p><p>هر که درهای نظم جامی دید</p><p>گفت لله در ناظمها</p><h2><a id="poem-78473" href="https://ganjoor.net/jami/divanj/fateha-shabab/ghazal-jf/sh8">شمارهٔ ۸</a></h2>
<p>گاه در دل ساز و گه در دیده جا</p><p>هر دو جای توست ای بدرالدجی</p><p>طوبی آمد قد تو وقت خرام</p><p>گر خرامد سوی ما طوبی لنا</p><p>تا به هر چشمی ز راهت سرمه برد</p><p>چشم من دارد غباری از صبا</p><p>می نگویم بنده خویشم شمار</p><p>نیست حکمی بنده را بر پادشا</p><p>خواهم از دل برکشم پیکان تو</p><p>لیکن از دل برنمی آید مرا</p><p>پرده بگشا چون نمودی آن دو زلف</p><p>تا رخت بینیم بعد از عمرها</p><p>گر سر جامی جدا سازی به تیغ</p><p>به که سازی زآستان خود جدا</p><h2><a id="poem-78474" href="https://ganjoor.net/jami/divanj/fateha-shabab/ghazal-jf/sh9">شمارهٔ ۹</a></h2>
<p>لب لعل تو کام اهل وفا</p><p>لعلیل الفراق فیه شفا</p><p>دردنوشان جام درد تواند</p><p>صف نشینان بارگاه صفا</p><p>کی به روی تو خوش توانم زیست</p><p>همچو موی تو فتنه ای ز قفا</p><p>یاری از کس نخواهم اندر عشق</p><p>حسبی الله وحده وکفی</p><p>به جفا داغ دیگران مپسند</p><p>چند می سوزیم به داغ جفا</p><p>گر چو یوسف زما شوی غایب</p><p>همچو یعقوب ما و یا اسفا</p><p>جرم جامی هوای خوبان ست</p><p>غفرالله ذنبه و عفی</p><h2><a id="poem-78475" href="https://ganjoor.net/jami/divanj/fateha-shabab/ghazal-jf/sh10">شمارهٔ ۱۰</a></h2>
<p>اگر هر دم زنی صد تیغ بر ما</p><p>بریدن از تو نتوانیم قطعا</p><p>پزم با آه دل زان لب خیالی</p><p>بلی بی دود نتوان پخت حلوا</p><p>جفاها خواهمت فرمود گفتی</p><p>خدا را ماه من اینها مفرما</p><p>بود جای خیالت خانه چشم</p><p>به مردم گفته‌ام این نکته صد جا</p><p>به گوشت می‌برد سر زلف مشکین</p><p>دگر ز اندازه بیرون می‌نهد پا</p><p>سر بی مغز زاهد را توان کرد</p><p>بر ابر با کدو حاشا و کلا</p><p>به قتل جامی ای جان رنجه گشتی</p><p>کرم کردی جزاک الله خیرا</p><h2><a id="poem-78476" href="https://ganjoor.net/jami/divanj/fateha-shabab/ghazal-jf/sh11">شمارهٔ ۱۱</a></h2>
<p>احن شوقا الی دیار لقیت فیها جمال سلمی</p><p>که می رساند ازان نواحی نوید لطفی به جانب ما</p><p>به وادی غم منم فتاده زمام فکرت ز دست داده</p><p>نه بخت یاور نه عقل رهبر نه تن توانا نه دل شکیبا</p><p>زهی جمال تو قبله جان حریم کوی تو کعبه دل</p><p>فان سجدنا الیک نسجد و ان سعینا الیک نسعی</p><p>ز سر عشق تو بود ساکن زبان ارباب شوق لیکن</p><p>ز بی زبانی غم نهانی چنانکه دانی شد آشکارا</p><p>بکت عیونی علی شیونی فساء حالی و لاابالی</p><p>که دانم آخر طبیب وصلت مریض خود را کند مداوا</p><p>اگر به جورم برآوری جان و گر به تیغم بیفکنی سر</p><p>قسم به جانت که برندارم سر ارادت ز خاک آن پا</p><p>به ناز گفتی فلان کجایی چه بود حالت درین جدایی</p><p>مرضت شوقا و مت هجرا فکیف اشکو الیک شکوی</p><p>بر آستانت کمینه جامی مجال بودن ندید ازان رو</p><p>به کنج فرقت نشست محزون به کوی محنت گرفت ماوا</p><h2><a id="poem-78477" href="https://ganjoor.net/jami/divanj/fateha-shabab/ghazal-jf/sh12">شمارهٔ ۱۲</a></h2>
<p>شد برقع روی تو چو مهت زلف شب آسا</p><p>سبحان قدیر جعل اللیل لباسا</p><p>تا کی ز غم سود و زیان رنجه توان برد</p><p>ای خواجه بیا ساغر می گیر و بیاسا</p><p>دنیا نه متاعی ست که ارزد به نزاعی</p><p>با خصم مدارا کن و با دوست مواسا</p><p>اسرار نی ار فهم کنی جمله سماعی ست</p><p>لا یمکن ان یدرکها العقل قیاسا</p><p>راهی ست نهانی ز تو تا دیر مغانی</p><p>جز پیر مغان نیست بدان راه شناسا</p><p>خواهی که در آن راه خدا پاس تو دارد</p><p>رخساره به خاک ره هر بی سر و پا سا</p><p>تا صاف نشد جامی از اوصاف من و ما</p><p>ما صادف من راح مصافاتک کاسا</p><h2><a id="poem-78478" href="https://ganjoor.net/jami/divanj/fateha-shabab/ghazal-jf/sh13">شمارهٔ ۱۳</a></h2>
<p>عمری ز رخت بودم با خاطر خوش جانا</p><p>ودعت و اودعت فی قلبی اشجانا</p><p>دام سر زلفت را گر خیال بود دانه</p><p>صید تو شود دانم صد مرغ دل دانا</p><p>شد در قدح صهبا عکسی ز رخت پیدا</p><p>قد اشرقت الدنیا من کاس حمیانا</p><p>از میکده برگشتی بر مدرسه بگذشتی</p><p>شد در گرو باده دراعه مولانا</p><p>گفتم که به هجر از دل شوق تو شود زایل</p><p>فی الهجر مضی عمری والشوق کما کانا</p><p>صد کشته هجر احیا یابد به دمی هر جا</p><p>کز گلشن وصل تو بویی رسد احیانا</p><p>آن سرو سهی قد را شد خاک قدم جامی</p><p>ما ارفعه قدرا ما اعظمه شانا</p><h2><a id="poem-78479" href="https://ganjoor.net/jami/divanj/fateha-shabab/ghazal-jf/sh14">شمارهٔ ۱۴</a></h2>
<p>چو اشک خویشتن غلتم میان خاک و خون شب‌ها</p><p>ز رشک آنکه بینم جام می را لب بر آن لب‌ها</p><p>شدی مشهور شهر آنسان که همچون سوره یوسف</p><p>همی‌خوانند طفلان قصه حسنت به مکتب‌ها</p><p>به خواب ار بر درت یابند جا جان‌های مشتاقان</p><p>به بیداری کجا آیند دیگر سوی قالب‌ها</p><p>ز تو هرشب ز بس یارب رود بر آسمان افتد</p><p>ملایک را غلط در سبحه از غوغای یارب‌ها</p><p>تنم را ز آتش دل هر دم افزاید تبی دیگر</p><p>خدا را ای اجل رحمی که جانم سوخت زین تب‌ها</p><p>شدم بدبخت ز اشک خود نشد آری مرا هرگز</p><p>سعادتمندیی روزی ازین سیاره کوکب‌ها</p><p>ز هفتاد و دو ملت کرد جامی رو به عشق تو</p><p>بلی عاشق ندارد مذهبی جز ترک مذهب‌ها</p><h2><a id="poem-78480" href="https://ganjoor.net/jami/divanj/fateha-shabab/ghazal-jf/sh15">شمارهٔ ۱۵</a></h2>
<p>ریزم ز مژه کوکب بی‌ماه‌رخ شب‌ها</p><p>تاریک شبی دارم با این همه کوکب‌ها</p><p>چون از دل گرم من بگذشت خدنگ تو</p><p>از بوسه پیکانش شد آبله‌ام لب‌ها</p><p>از بس که گرفتاران مردند به کوی تو</p><p>بادش همه جان باشد خاکش همه قالب‌ها</p><p>از تاب و تف هجران گفتم سخن وصلت</p><p>بود این هذیان آری خاصیت آن تب‌ها</p><p>تا دست برآوردی زان غمزه به خونریزی</p><p>بر چرخ رود هر دم از دست تو یارب‌ها</p><p>شد نسخ خط یاقوت اکنون همه رعنایان</p><p>تعلیم خط از لعلت گیرند به مکتب‌ها</p><p>جامی که پی مذهب اطراف جهان گشتی</p><p>با مذهب عشق تو گشت از همه مذهب‌ها</p><h2><a id="poem-78481" href="https://ganjoor.net/jami/divanj/fateha-shabab/ghazal-jf/sh16">شمارهٔ ۱۶</a></h2>
<p>از خارخار عشق تو در سینه دارم خارها</p><p>هر دم شکفته بر رخم زان خارها گلزارها</p><p>از بس فغان و شیونم چنگی ست خم گشته تنم</p><p>اشک آمده تا دامنم از هر مژه چون تارها</p><p>ره جانب بستان فکن کز شوق تو گل در چمن</p><p>صد چاک کرده پیرهن شسته به خون رخسارها</p><p>تا سوی باغ آری گذر سرو و صنوبر را نگر</p><p>عمری پی نظاره سر بر کرده از دیوارها</p><p>زاهد به مسجد برده پی حاجی بیابان کرده طی</p><p>آنجا که کار نقل و می بیکاری است این کارها</p><p>هر دم فروشم جان تو را بوسه ستانم در بها</p><p>دیوانه ام، باشد مرا با خود بسی بازارها</p><p>تو داده بار هر خسی من مرده از غیرت بسی</p><p>یک بار میرد هر کسی بیچاره جامی بارها</p><h2><a id="poem-78482" href="https://ganjoor.net/jami/divanj/fateha-shabab/ghazal-jf/sh17">شمارهٔ ۱۷</a></h2>
<p>تجلی الراح من کاس تصفی الروح فاقبلها</p><p>که می بخشد صفای می فروغ خلوت دل‌ها</p><p>انلنی جرعة منها ارحنی ساعة عنی</p><p>که ماند از ظلمت هستی درون پرده مشکل‌ها</p><p>به جان شو ساکن کعبه بیابان چند پیمایی</p><p>چو نبود قرب روحانی چه سود از قطع منزل‌ها</p><p>برآر ای بحر بی‌پایان ز جود بیکران موجی</p><p>که خلقی تشنه‌لب مردند بر اطراف ساحل‌ها</p><p>مرا نظاره محمل ز سلمی باز می‌دارد</p><p>چه باشد برق استغنا زند آتش به محمل‌ها</p><p>تو سلطان فلک قدری چه باشی با گداطبعان</p><p>تو خورشید جهان‌تابی چه گردی شمع محفل‌ها</p><p>صفای جام می جامی برد زنگ غم از خاطر</p><p>اذا ما تلق من هم فحاولها و ناولها</p><h2><a id="poem-78483" href="https://ganjoor.net/jami/divanj/fateha-shabab/ghazal-jf/sh18">شمارهٔ ۱۸</a></h2>
<p>نسیم الصبح زر منی ربی نجد و قبلها</p><p>که بوی دوست می‌آید ازآن فرسوده منزل‌ها</p><p>چو گردد شوق وصل افزون چه جای طعن اگر مجنون</p><p>به بوی هودج لیلی فتد دنبال محمل‌ها</p><p>دل من پر ز مهر یار و او فارغ نبوده‌ست آن</p><p>که می‌گویند راهی هست دل‌ها را سوی دل‌ها</p><p>رسید اینک ز ره سلمی و من از ضعف تن زینسان</p><p>فخذ یا صاح روحی تحفة منی و اقبلها</p><p>مریز ای ابر دیده آب حسرت بر سر راهش</p><p>که دور اولی سم اسبش ز آسیب چنین گل‌ها</p><p>مرا از هجر او در دل گره می‌بود صد مشکل</p><p>چو دیدم شکل او فی‌الحال حل شد جمله مشکل‌ها</p><p>ز جور دور غم فرجام جامی قصه‌ها دارد</p><p>ولکن خوف املال الندامی لم یطولها</p><h2><a id="poem-78484" href="https://ganjoor.net/jami/divanj/fateha-shabab/ghazal-jf/sh19">شمارهٔ ۱۹</a></h2>
<p>هر شب افروخته از آتش دل مشعله ها</p><p>رود از کوی غمت سوی عدم قافله ها</p><p>دلم از پرتو خورشید رخت قندیلی ست</p><p>کز سر زلف تو آویخته با سلسله ها</p><p>شرح اسرار خرابات نداند همه کس</p><p>هم مگر پیر مغان حل کند این مسئله ها</p><p>در ره فقر و فنا بی مدد عشق مرو</p><p>که کمینگاه حوادث بود این مرحله ها</p><p>گفت و گوی خرد از حد بگذشت ای ساقی</p><p>باده در ده که ندارم سر این مشغله ها</p><p>ساعتی گوش رضا سوی من دلشده نه</p><p>کامشب از دست تو هم پیش تو دارم گله ها</p><p>واقف از سر خرابات جز آن مست نشد</p><p>که به میخانه برآورد چو جامی چله ها</p><h2><a id="poem-78485" href="https://ganjoor.net/jami/divanj/fateha-shabab/ghazal-jf/sh20">شمارهٔ ۲۰</a></h2>
<p>تا بر ورق گل زدی از مشک رقم‌ها</p><p>در وصف تو بشکست سر جمله قلم‌ها</p><p>هرگز دل من بی‌تو جدا از المی نیست</p><p>ای قاعده لطف تو تسکین الم‌ها</p><p>در لشکر عشق تو اسیران همه گردند</p><p>وز آتش دل‌هاست در آن گرد علم‌ها</p><p>نوعی دگر آمد ز کرم هر ستم تو</p><p>با خسته‌دلان می‌کنی انواع کرم‌ها</p><p>زین پیش غم جمله بتان بر دل من بود</p><p>آزاد شدم با غم تو از همه غم‌ها</p><p>تیغ ستمت گونه ز خون دگران یافت</p><p>بر عاشق خود تا کی ازینگونه ستم‌ها</p><p>صاحب‌نظران روی نهادند به جامی</p><p>زان روز که در راه تو شد خاک قدم‌ها</p><h2><a id="poem-78486" href="https://ganjoor.net/jami/divanj/fateha-shabab/ghazal-jf/sh21">شمارهٔ ۲۱</a></h2>
<p>ای برده رخت رونق گل‌ها و سمن‌ها</p><p>دارد دهن تنگ تو در غنچه سخن‌ها</p><p>گر سرو نه با قد تو ماند نتوان برد</p><p>چون آب به زنجیر مرا سوی چمن‌ها</p><p>صحرای عدم لاله‌ستان شد چو شهیدان</p><p>با داغ تو رفتند به خون غرقه کفن‌ها</p><p>گفته‌ست به هر غنچه صبا وصف دهانت</p><p>مانده‌ست ز حیرت همه را باز دهن‌ها</p><p>مشکل که بود روی خلاصی دل ما را</p><p>از زلف تو با این همه خم‌ها و شکن‌ها</p><p>با لذت آوارگی وادی عشقت</p><p>غربت‌زدگان را نشود میل وطن‌ها</p><p>چون خامه به وصف خط تو خشک فرو ماند</p><p>جامی که شد انگشت‌نما در همه فن‌ها</p><h2><a id="poem-78487" href="https://ganjoor.net/jami/divanj/fateha-shabab/ghazal-jf/sh22">شمارهٔ ۲۲</a></h2>
<p>ای غمت تخم شادمانی ها</p><p>وصل تو اصل کامرانی ها</p><p>کرده ام گم به کوی عشق دلی</p><p>بر وی از داغ تو نشانی ها</p><p>می روم کوههای غم بر دل</p><p>از درت می برم گرانی ها</p><p>به هوای قد تو از سر سرو</p><p>کرده مرغان بلندخوانی ها</p><p>نکته جویان عشق را شرط است</p><p>ساده بودن ز نکته دانی ها</p><p>بقعه خیر ماست گوشه دیر</p><p>لیس فی الکائنات ثانیها</p><p>عیش جامی در او مدام خوش است</p><p>طیب الله عیش بانیها</p><h2><a id="poem-78488" href="https://ganjoor.net/jami/divanj/fateha-shabab/ghazal-jf/sh23">شمارهٔ ۲۳</a></h2>
<p>به کعبه گر ننمای جال خود ما را</p><p>ز خون دیده کنم لعل ریگ بطحا را</p><p>به دور حسن تو از مهره وفا پرداخت</p><p>مشعبد قدر این حقه های مینا را</p><p>ز شوق طوق سگان در تو گردانند</p><p>مسبحان فلک سبحه ثریا را</p><p>به ترک عشرت امروز چون کنم که کسی</p><p>ضمان نمی شود از من حیات فردا را</p><p>مریض آن لبم ای ناله چون رسی به فلک</p><p>بپرس شرح مداوای من مسیحا را</p><p>کناره کن ز جهان تا رسی به مامن عشق</p><p>به کوه قاف طلب آشیان عنقا را</p><p>حریم میکده جامی مقام پاکان است</p><p>داغ زرق بشو خرقه مصلا را</p><h2><a id="poem-78489" href="https://ganjoor.net/jami/divanj/fateha-shabab/ghazal-jf/sh24">شمارهٔ ۲۴</a></h2>
<p>شد سحر قاید اقبال من شیدا را</p><p>آتش انس من جانب طور نارا</p><p>ای خوش آن آتش رخشنده کز آیینه صبح</p><p>می برد شعله آن رنگ شب یلدا را</p><p>گر نیابم ز سر کوی تو در کعبه نشان</p><p>از مژه دجله بغداد کنم بطحا را</p><p>نکهت عنبر سارا همه عالم بگرفت</p><p>تا صبا شانه زد آن طره عنبرسا را</p><p>طوطی ناطقه را قوت حدیث لب توست</p><p>به حدیثی بگشا آن لب شکرخا را</p><p>بس که رفتند شهیدان غمت سوی عدم</p><p>لاله ها غرقه به خون می دمد آن صحرا را</p><p>جامی از عرض سخن چیست ندانم غرضت</p><p>چون درین عهد کسی کم خرد این کالا را</p><h2><a id="poem-78490" href="https://ganjoor.net/jami/divanj/fateha-shabab/ghazal-jf/sh25">شمارهٔ ۲۵</a></h2>
<p>سیمین ذقنا سنگدلا لاله عذارا</p><p>خوش کن به نگاهی دل غم پرور ما را</p><p>این قالب فرسوده گر از کوی تو دور است</p><p>القلب علی بابک لیلا و نهارا</p><p>آزرده مبادا که شود آن تن نازک</p><p>از بهر خدا چست مکن بند قبا را</p><p>من چون گذرم از سر کوی تو کز آنجا</p><p>یارای گذشتن نبود باد صبا را</p><p>خوش آنکه ز می مست شوی بی خبر افتی</p><p>پنهان ز تو من بوسه زنم آن کف پا را</p><p>گر هست چو مجمر نفسم گرم عجب نیست</p><p>اذ حبک قد اوقد فی قلبی نارا</p><p>جامی نکند جز هوس بزم تو لیکن</p><p>در حضرت سلطان که دهد بار گدا را</p><h2><a id="poem-78491" href="https://ganjoor.net/jami/divanj/fateha-shabab/ghazal-jf/sh26">شمارهٔ ۲۶</a></h2>
<p>خدای خیر دهاد آن جوان رعنا را</p><p>که وارهانید به پیرانه سر ز ما ما را</p><p>کرشمه های غزالان مست می بخشد</p><p>فراغت از دو جهان عاشقان شیدا را</p><p>چه سود پند کسان چون نمی برد ز دلم</p><p>هوای قد دلارای و روی زیبا را</p><p>شرار سینه مجنون ز آتش لیلی</p><p>کباب ساخته همه آهوان صحرا را</p><p>سجود خاک درت بردنم تمنا بود</p><p>به خاک می برم امروز این تمنا را</p><p>به دیده سوی تو آیم که از سر پاکان</p><p>به رهگذار تو جا نیست بر زمین پا را</p><p>هلاک جامی دلخسته خواست آن کآراست</p><p>به شکل و شیوه سواران سرو بالا را</p><h2><a id="poem-78492" href="https://ganjoor.net/jami/divanj/fateha-shabab/ghazal-jf/sh27">شمارهٔ ۲۷</a></h2>
<p>زلف تو بر مه پریشان کرده مشک ناب را</p><p>شاخ شاخ افکنده بر گل سنبل سیراب را</p><p>از در مسجد درآ با آن دو ابروی و ببین</p><p>پشت سوی قبله رو در روی خود محراب را</p><p>پسته را تا زان دهان و لب رساند دل به کام</p><p>دل به تنگ آمد ازین معنی اولوالالباب را</p><p>باد شبها خاک پایت زیر سر خوابم حرام</p><p>گر ندانم دولت بیدار خود این خواب را</p><p>نیست از قتل محبان غمزه ات هرگز ملول</p><p>کی ملالت خیزد از خون ریختن قصاب را</p><p>در نمی آید دلم را راحتی از هیچ باب</p><p>بر وی از پیکان دری بگشای فتح الباب را</p><p>نیست دلکشتر سرودی جامی از نظم خوشت</p><p>وقت خوش می کن بدین دلکش سرود احباب را</p><h2><a id="poem-78493" href="https://ganjoor.net/jami/divanj/fateha-shabab/ghazal-jf/sh28">شمارهٔ ۲۸</a></h2>
<p>من نه تنها خواهم این خوبان شهرآشوب را</p><p>کیست در شهر آن که خواهان نیست روی خوب را</p><p>دیر می جنبد بشیر ای باد بر کنعان گذر</p><p>مژده پیراهن یوسف ببر یعقوب را</p><p>دل نهادم بر جفا تا دیدم آن قد بلند</p><p>بر درخت آن به که بیند مرد عاقل چوب را</p><p>گو مکن درد دل من کاتب اندر نامه درج</p><p>طاقت این بار نبود حامل مکتوب را</p><p>چون صف دلها شکستی زین مکن رخش جفا</p><p>شرط نبود رفتن از پی لشکر مغلوب را</p><p>خواب ناید چشم تر را بی تو شبها اغلبی</p><p>گر چه باشد خواب غالب مردم مرطوب را</p><p>دی به خاک پاش با صد ذوق می سودم مژه</p><p>گفت جامی گرد شد آهسته زن جاروب را</p><h2><a id="poem-78494" href="https://ganjoor.net/jami/divanj/fateha-shabab/ghazal-jf/sh29">شمارهٔ ۲۹</a></h2>
<p>شد خاک قدم طوبی آن سرو سهی قد را</p><p>مااعظمه شانا ما ارفعه قدرا</p><p>ای پیکر روحانی از زلف بنه دامی</p><p>در قید تعلق کش ارواح مجرد را</p><p>من نقش خطت بستم روزی که قلم با خود</p><p>می زد رقم هستی این لوح زبرجد را</p><p>مپسند ز قتل من آزار بر آن ساعد</p><p>یک تیغ زن از غمزه خون ریز چو من صد را</p><p>من زنده و تو خیزی خون دگران ریزی</p><p>هر لحظه ازین غصه خواهم بکشم خود را</p><p>دردت ز ازل آید تا روز ابد پاید</p><p>چون شکر گذارد کس این دولت سرمد را</p><p>در وصف خطت نو کرد آیین سخن جامی</p><p>ذوقی دگر است آری اشعار مجدد را</p><h2><a id="poem-78495" href="https://ganjoor.net/jami/divanj/fateha-shabab/ghazal-jf/sh30">شمارهٔ ۳۰</a></h2>
<p>پیر ما بگذاشت آخر شیوه زهاد را</p><p>ساخت فرش میکده سجاده ارشاد را</p><p>خورده ام پیش از نماز صبح می بهر خدا</p><p>ای امام امروز با مطرب گذار اوراد را</p><p>چنگ استادی ست درس عشق گو مطرب کجاست</p><p>تا زمانی بر سر درس آرد این استاد را</p><p>صوفی دریوزه گر از بزم جمع دجله کش</p><p>گر رود غم نیست یک زنبیل کم بغداد را</p><p>اعتماد مفلس میخانه بر فیض خم است</p><p>نیست زادی چون توکل حاجی بی زاد را</p><p>از دم نی گرم کی گردد دل سخت فقیه</p><p>گر چه سازد فی المثل نرم این فسون پولاد را</p><p>جامیا خشت از سر خم گیر و گل از لای می</p><p>گر عمارت خواهی این دیر خراب آباد را</p><h2><a id="poem-78496" href="https://ganjoor.net/jami/divanj/fateha-shabab/ghazal-jf/sh31">شمارهٔ ۳۱</a></h2>
<p>عشق باید کز دو عالم فرد سازد مرد را</p><p>درد این معنی نباشد مردم بی درد را</p><p>وعده غم می دهد یار و نداند این قدر</p><p>کین نوید عشق باشد جان غم پرورد را</p><p>هر کجا گردد ز رویش حسن را هنگامه گرم</p><p>گرد گشتن کی رسد خورشید عالم گرد را</p><p>بی خود افتادم چو خوردم شربت هجران بلی</p><p>جز چنان خوابی کجا لایق بود این خورد را</p><p>گر چه گشتم خاک راه او بحمدالله که باد</p><p>از سر راهش سوی دیگر نبرد این گرد را</p><p>لاله نیمی سرخ و نیمی زرد روید از گلم</p><p>چون برم در خاک اشک سرخ و رنگ زرد را</p><p>برد جامی را به کویش سیل اشک اما چه قدر</p><p>در چنان بستانی این خاشاک آب آورد را</p><h2><a id="poem-78497" href="https://ganjoor.net/jami/divanj/fateha-shabab/ghazal-jf/sh32">شمارهٔ ۳۲</a></h2>
<p>یارب انصافی بده آن شیخ دعوی دار را</p><p>تا به خواری ننگرد رندان دردی خوار را</p><p>شرع را آزار اهل دل تصور کرده است</p><p>زان گرفته پیشه خود شیوه آزار را</p><p>طبع بر گنج حقیقت قفل و شرع آمد کلید</p><p>تا دهد زان گنج بیرون گوهر اسرار را</p><p>هر که جنباند کلید شرع را بر وفق طبع</p><p>طبع نگشاید به رویش جز در ادبار را</p><p>منکر اهل طریقت را ز عرفان بهره نیست</p><p>نیست جز جهل جبلی موجب انکار را</p><p>سر وحدت منطق الطیر است جامی لب ببند</p><p>جز سلمیانی نشاید فهم این گفتار را</p><p>بوی عشق از گفته عطار عالم را گرفت</p><p>خواجه مزکوم است ازان منکر بود عطار را</p><h2><a id="poem-78498" href="https://ganjoor.net/jami/divanj/fateha-shabab/ghazal-jf/sh33">شمارهٔ ۳۳</a></h2>
<p>چند بوسم دست و پا پیک دیار یار را</p><p>فرخ آن ساعت که یابم دولت دیدار را</p><p>یار اگر طعن فرامش کاریم زد باک نیست</p><p>زانکه با یادش فرامش کرده ام اغیار را</p><p>خواندمی طومار غم بی او ولی چون شد مرا</p><p>نامه اش تعویذ جان طی کردم آن طومار را</p><p>دیده ام آزار ازان رخ دور می خواهم دلم</p><p>تا دهد بیرون به شرح دوری آن آزار را</p><p>لیک نازک باشد آن خاطر ندانم چون کنم</p><p>درج در گفتار کم درد دل بسیار را</p><p>بنده جامی و دعای او که برناید ز دست</p><p>خدمتی زین به دعاگویان خدمتکار را</p><p>چون مراد نامرادان آمد آن همواره باد</p><p>بر مراد او مدار این گنبد دوار را</p><h2><a id="poem-78499" href="https://ganjoor.net/jami/divanj/fateha-shabab/ghazal-jf/sh34">شمارهٔ ۳۴</a></h2>
<p>کیست کز عشاق پیغامی رساند یار را</p><p>وز فراموشان دهد یاد آن فرامش کار را</p><p>شد دلم آزرده زخم غم هجران کجاست</p><p>مرهم وصلی که از دل چیند آن آزار را</p><p>ز اشک خونین سرخرویی هاست پیش مردمم</p><p>حق گزاری چون کنم این دیده خونبار را</p><p>خون ازان گریم ز هجر او که در خون غرقه به</p><p>دیده کو لایق نباشد دولت دیدار را</p><p>پار گفت آن مه برایم با تو خوش سال دگر</p><p>شد چنان امسال کاندر خواب جویم پار را</p><p>بهر خود نام سگ آن در نخواهم عاریت</p><p>چون پسندم بر شعار دولتش این عار را</p><p>سر به بالین جدایی دید جامی را طبیب</p><p>گفت جز مردن علاجی نیست این بیمار را</p><h2><a id="poem-78500" href="https://ganjoor.net/jami/divanj/fateha-shabab/ghazal-jf/sh35">شمارهٔ ۳۵</a></h2>
<p>بخرام و باز جلوه ده آن سرو ناز را</p><p>پامال خویش کن سر اهل نیاز را</p><p>بگذار یک نظاره در آن رو که اهل دل</p><p>گیرند کیمیا نظر پاکباز را</p><p>خوش آنکه تو نشینی و من پیش روی تو</p><p>سازم بهانه بهر سجودی نماز را</p><p>حسن تو را ز عشق من آوازه شد بلند</p><p>محمود ساخت شهره عالم ایاز را</p><p>از شرح سوز درد من ای جان گداختی</p><p>پیش که گویم این الم جانگداز را</p><p>جولان مده سمند و مبر عقل و دین ز ما</p><p>بگذار شهسوار من این ترکتاز را</p><p>جامی گرفت خاطر آن مه ز شرح هجر</p><p>کوته کن این فسانه دور و دراز را</p><h2><a id="poem-78501" href="https://ganjoor.net/jami/divanj/fateha-shabab/ghazal-jf/sh36">شمارهٔ ۳۶</a></h2>
<p>برکش ای صوفی ز سر این خرقه سالوس را</p><p>جام می بستان و بشکن شیشه ناموس را</p><p>کاسه می خور که خواهد کاسه سر خاک خورد</p><p>بود نقش کاسه زر این سخن کاووس را</p><p>حسن رعنایان ز جعد عنبرافشان جلوه یافت</p><p>زیب و فر آری ز پر خود بود طاووس را</p><p>رنج بی حاصل مبین در نبض عاشق ای طبیب</p><p>نیست دستی بر مریض عشق جالینوس را</p><p>چند تابد مه فراز چرخ بنما روی خویش</p><p>برفروز از نو چراغی این کهن فانوس را</p><p>صیت عشقت کی نهان ماند که ما سوداییان</p><p>بر سر بازار رسوایی زدیم این کوس را</p><p>دستبوس دوست جامی برنمی آید ز دست</p><p>پای در راه طلب نه دولت پابوس را</p><h2><a id="poem-78502" href="https://ganjoor.net/jami/divanj/fateha-shabab/ghazal-jf/sh37">شمارهٔ ۳۷</a></h2>
<p>من که جا کردم به دل آن کافر بدکیش را</p><p>گوش کردن کی توانم قول نیک اندیش را</p><p>ناصحا سودای بدخویی چنین می داردم</p><p>ورنه کس هرگز چنین رسوا نخواهد خویش را</p><p>رسم دلجویی ندارد یارب آن سلطان حسن</p><p>یا نمی گوید کسی حال من درویش را</p><p>کیش پر تیر جفا دارد به کین بیدلان</p><p>از کدام استاد سنگین دل گرفت این کیش را</p><p>درد تو بیش از حد و غم های تو از درد بیش</p><p>با که گویم یارب این غمهای بیش از بیش را</p><p>دل فگار توست کار او میفکن با طبیب</p><p>زانکه جز داغ تو نبود سودمند این ریش را</p><p>سینه جامی که شد ریش از تو نتوان نیش زد</p><p>زانکه آه سوزناکش می گدازد نیش را</p><h2><a id="poem-78503" href="https://ganjoor.net/jami/divanj/fateha-shabab/ghazal-jf/sh38">شمارهٔ ۳۸</a></h2>
<p>هر دم افروزی چو گل رخسار آتشناک را</p><p>شعله در خرمن زنی مشتی خس و خاشاک را</p><p>عقل را روشن شود ماهیت حسنت اگر</p><p>پرده حیرت نبندد دیده ادراک را</p><p>جان پاک است آن نه تن در زیر پیراهن تو را</p><p>صد هزاران آفرین جان آفرین پاک را</p><p>کمترین صید توام پیش سگان خود فکن</p><p>گر نیم لایق که آلایی به من فتراک را</p><p>جامه جان چاک شد تاری ز پیراهن ببخش</p><p>کز چنان رشته توان پیوند کرد این چاک را</p><p>دامن خرگه برافکن ای مه خرگه نشین</p><p>ورنه خواهد سوخت آهم خیمه افلاک را</p><p>خاک شد بر رهگذارت جامی و هرگز نیافت</p><p>آن شرف کز سایه سرو تو باشد خاک را</p><h2><a id="poem-78504" href="https://ganjoor.net/jami/divanj/fateha-shabab/ghazal-jf/sh39">شمارهٔ ۳۹</a></h2>
<p>مطرب امشب ساز کن با ناله من چنگ را</p><p>آتشی دیگر فروز این سوزناک آهنگ را</p><p>بس که نالیدم ز درد دوری آن سنگدل</p><p>دل به درد آمد ز آه و ناله من سنگ را</p><p>دورم از یار و نیارم سوی او رفتن که اشک</p><p>ساخت دریا گرد من فرسنگ در فرسنگ را</p><p>رازم آخر فاش خواهد شد چه سان پوشم ز خلق</p><p>چهره زرد و سرشک ارغوانی رنگ را</p><p>هست آسیب تنت آزار جان بیدلان</p><p>اندکی آهسته تر بند آن قبای تنگ را</p><p>بهر تیرت جنگ دارد جان به دل لطفی نمای</p><p>تیر دیگر سوی جان انداز و بنشان جنگ را</p><p>جامیا طغرای دولت خواهی از سلطان عشق</p><p>خط رسوایی بکش منشور نام و ننگ را</p><h2><a id="poem-78505" href="https://ganjoor.net/jami/divanj/fateha-shabab/ghazal-jf/sh40">شمارهٔ ۴۰</a></h2>
<p>من که خدمت کرده ام رندان درد آشام را</p><p>کی شمارم پخته وضع زاهدان خام را</p><p>تا شدم فارغ به استغنای عشق از هر مراد</p><p>بر مراد خویش یابم گردش ایام را</p><p>رند و صوفی عارف و عامی مخوانیدم که من</p><p>گم شدم در شاهد و می برنتابم نام را</p><p>شیخ شهرتجوی رعنا را تماشا کن که چون</p><p>در لباس خاص ظاهر شد فریب عام را</p><p>می کشد دامی پی صید مگس چون عنکبوت</p><p>شاهبازی کو که از هم بردرد این دام را</p><p>محتسب در منع می از حد تجاوز می کند</p><p>می برد زین فعل منکر رونق اسلام را</p><p>هر کس از قسام فطرت قسمت خود یافتند</p><p>زهدورزان جامه سالوس و جامی جام را</p><h2><a id="poem-78506" href="https://ganjoor.net/jami/divanj/fateha-shabab/ghazal-jf/sh41">شمارهٔ ۴۱</a></h2>
<p>می فزایی خط مشکین عارض چون سیم را</p><p>می کشی بر صفحه امید حرف بیم را</p><p>روی تو در احسن التقویم اگر دیدی حکیم</p><p>کی نهادی ز آفتاب و مه رقم تقویم را</p><p>کشور خوبی مسلم شد تو را در گوش کش</p><p>حلقه خدمت سرافرازان هفت اقلیم را</p><p>عاشقان را خاک پای خود کنی هر دم خطاب</p><p>با فرودستان ز حد بیرون مبر تعظیم را</p><p>گر حسود از فتنه آتش زد جهان را باک نیست</p><p>آتش نمرود گلزار آمد ابراهیم را</p><p>حکمت آموز دل پاکت سروش غیب بس</p><p>گو معلم برشکن هنگامه تعلیم را</p><p>تیغ می رانی که جامی نقد جان تسلیم کن</p><p>هر چه فرمایی به جان استاده ام تسلیم را</p><h2><a id="poem-78507" href="https://ganjoor.net/jami/divanj/fateha-shabab/ghazal-jf/sh42">شمارهٔ ۴۲</a></h2>
<p>رحمی بده خدایا آن سنگدل جوان را</p><p>یا طاقتی و صبری این پیر ناتوان را</p><p>بختم جوان و عقلم پیر است لیک عشقش</p><p>آورده زیر فرمان هم پیر و هم جوان را</p><p>گر زرد شد گیاهی در خشکسال هجران</p><p>پژمردگی مبادا آن تازه ارغوان را</p><p>خون می رود ز چشمم آن بخت کو که بینم</p><p>سروی نشسته بر لب این چشمه روان را</p><p>زاهد به کنج محراب آورده روی طاعت</p><p>عاشق گرفته قبله آن طاق ابروان را</p><p>محمل مبند امروز ای ساربان جانان</p><p>کز آب چشم ما شد ره بسته کاروان را</p><p>جامی ز عشق خوبان گر گفت توبه کردم</p><p>این نکته بشنو از من زنهار مشنو آن را</p><h2><a id="poem-78508" href="https://ganjoor.net/jami/divanj/fateha-shabab/ghazal-jf/sh43">شمارهٔ ۴۳</a></h2>
<p>گذشت از حد خروش و گریه ابر نوبهاران را</p><p>کجا دانست یارب درد و داغ دل فگاران را</p><p>مبار ای ابر روز گشت آن چابک سوار آخر</p><p>که دیده بر ره است از دیرباز امیدواران را</p><p>ازین عشق جگرخواره چه دارم چشم بهبودی</p><p>که بر داده به باد نیستی چون من هزاران را</p><p>ز جام نیم خورد او کجا یک جرعه تا بینی</p><p>چو عهد من شکسته توبه پرهیزگاران را</p><p>چنین کز باده عشرت به خواب مستی شبها</p><p>چه دانی محنت بی خوابی شب زنده داران را</p><p>سزد کز بی کسی چون من عنان دوستی پیچد</p><p>بتی کو بسته فتراک بیند شهریاران را</p><p>سمند ناز جولان ده به ره گو کشته شو جامی</p><p>اگر ضایع شود موری چه نقصان شهسواران را</p><h2><a id="poem-78509" href="https://ganjoor.net/jami/divanj/fateha-shabab/ghazal-jf/sh44">شمارهٔ ۴۴</a></h2>
<p>معلم گو مده تعلیم بیداد آن پریرو را</p><p>که جز خوی نکو لایق نباشد روی نیکو را</p><p>مرا چشم نکویی بود ازان بدخو چه دانستم</p><p>که خواهد گوش کردن در حق من قول بدگو را</p><p>رقیبا چون به ره می بینم افتاده رحمی کن</p><p>یکی زین سو خرامان بگذران آن سرو دلجو را</p><p>اگر پای سگی می بوسم ای ناصح مکن عیبم</p><p>که من روزی به کوی آشنایی دیده ام او را</p><p>به جای هر سر مو بر تن من باد صد نشتر</p><p>اگر خواهم ز درد دوست خالی یک سر مو را</p><p>نیفتادی میان خاک و خون هر دم اگر بودی</p><p>به راهش روی افتادن رشک بی ره و رو را</p><p>چنین آشفته و رسوا به کوی او مرو جامی</p><p>مبادا کز تو عار آید سگان آن سر کو را</p><h2><a id="poem-78510" href="https://ganjoor.net/jami/divanj/fateha-shabab/ghazal-jf/sh45">شمارهٔ ۴۵</a></h2>
<p>گوشه برقع فتاد از طرف رخ آن ماه را</p><p>کشف شد نور تجلی عارف آگاه را</p><p>مایل طوبی نیاید سایه سرو قدت</p><p>منصب عالی چه لایق همت کوتاه را</p><p>در دعا جز دولت وصلت نمی خواهد دلم</p><p>یاد کن روزی دعاگویان دولت خواه را</p><p>شد کمان قامتم را رشته های اشک زه</p><p>تا گشایم بهر صید وصل تیر آه را</p><p>بار هجران تو کوه است این تن لاغر چو کاه</p><p>طاقت کوهی چنان تا کی بود این کاه را</p><p>راه در بند است با کوی تو رو چون آورم</p><p>گرنه لطفت بر من بیدل گشاید راه را</p><p>کوس خاقانی زند جامی در اقلیم سخن</p><p>گر فتد نظمش قبول طبع شروانشاه را</p><h2><a id="poem-78511" href="https://ganjoor.net/jami/divanj/fateha-shabab/ghazal-jf/sh46">شمارهٔ ۴۶</a></h2>
<p>ای مه خرگه نشین از رخ برافکن پرده ا</p><p>شاد کن آخر گهی دلهای غم پرورده را</p><p>گر به گورستان مشتاقان سواره بگذری</p><p>جان دمد در تن صدای سم اسبت مرده را</p><p>جان به لب آوردیم لب بر لبم نه یک نفس</p><p>تا به تو بسپارم این جان به لب آورده را</p><p>گر به خون غلطم چه باک او را که طفل خوردسال</p><p>رقص داند اضطراب مرغ بسمل کرده را</p><p>شربت هجران چشیدم فکر جان کندن چه سود</p><p>چون امید زیست باشد زهر قاتل خورده را</p><p>بی طلب نتوان وصالت یافت آری کی دهد</p><p>دولت حج دست جز رنج بیابان برده را</p><p>نیست وقت توبه جامی خیز تا بر یاد دوست</p><p>جام می گیریم رغم زاهد افسرده را</p><h2><a id="poem-78512" href="https://ganjoor.net/jami/divanj/fateha-shabab/ghazal-jf/sh47">شمارهٔ ۴۷</a></h2>
<p>رخنه کردی دل به قصد جان من دیوانه را</p><p>دزد آری بهر کالا می شکافد خانه را</p><p>تخم مهر خال او در دل میفکن ای رقیب</p><p>بیش ازین ضایع مکن در سنگ خارا دانه را</p><p>خیز گو مشاطه کاندر زلف مشکینت نماند</p><p>بس که دلها شد گره راه گذشتن شانه را</p><p>می کنم سینه به ناخن کرده رو در کوی تو</p><p>می گشایم روزنی سوی تو این ویرانه را</p><p>عاقبت خواهم ز تو بیگانه گشتن چون کنم</p><p>ز آشنا پیش تو قدر افزون بود بیگانه را</p><p>عشق یکرنگی تقاضا می کند وین روشن است</p><p>ورنه شمع آتش چرا زد همچو خود پروانه را</p><p>جامی از خود رفت زان بت قصه کم گوی ای رفیق</p><p>مستمع در خواب شد کوتاه کن افسانه را</p><h2><a id="poem-78513" href="https://ganjoor.net/jami/divanj/fateha-shabab/ghazal-jf/sh48">شمارهٔ ۴۸</a></h2>
<p>دو هفته شد که ندیدم مه دو هفته خود را</p><p>کجا روم به که گویم غم نهفته خود را</p><p>درآ ز خواب خوش ای بخت بد مگر بگشایم</p><p>به روی همچو مهش چشم شب نخفته خود را</p><p>خدای را مکن ای باغبان مضایقه چندان</p><p>که یک نظاره کنم باغ نوشکفته خود را</p><p>رمید دل ز من از زلف دام نه که نخواهم</p><p>به جز شکار تو مرغ هوا گرفته خود را</p><p>ز هر چه غیر تو خالی ست دل بیا و بیار</p><p>حریم منزل از گرد غیر رفته خود را</p><p>مریز اشک من ای چشم خون گرفته که خواهم</p><p>کنم نثار رهش این در نسفته خود را</p><p>همین بس است به او نامه جامیا که نویسی</p><p>به خون دل سویش این دردناک گفته خود را</p><h2><a id="poem-78514" href="https://ganjoor.net/jami/divanj/fateha-shabab/ghazal-jf/sh49">شمارهٔ ۴۹</a></h2>
<p>منم ز جان شده بنده مه یگانه خود را</p><p>که ساخت جلوه گه ناز بنده خانه خود را</p><p>قدم به خانه ام آن سرو تا نهاده به هر دم</p><p>هزار بوسه زنم خاک آستانه خود را</p><p>نداد دست جز اینم که ریختم ز دو دیده</p><p>به پای او گهر اشک دانه دانه خود را</p><p>کبوتر حرم او به شاخ سدره و طوبی</p><p>نمی دهد خس و خاشاک آشیانه خود را</p><p>گرفت قصه دردم درازی از غم هجران</p><p>کجاست یار که کوته کنم فسانه خود را</p><p>بهانه سازم و سویش روم ولی چو بپرسد</p><p>چه کار آمده ای گم کنم بهانه خود را</p><p>چو پیش یار نگفتند شرح عشق تو جامی</p><p>رسان به عرض وی این شعر عاشقانه خود را</p><h2><a id="poem-78515" href="https://ganjoor.net/jami/divanj/fateha-shabab/ghazal-jf/sh50">شمارهٔ ۵۰</a></h2>
<p>بام برآی و جلوه ده ماه تمام خویش را</p><p>مطلع آفتاب کن گوشه بام خویش را</p><p>با همه می رسد غمت قسمت بنده هم بده</p><p>خاص به دیگران مکن رحمت عام خویش را</p><p>پخت ز تف غم دلم خام هنوز کار من</p><p>پیش تو عرضه می کنم پخته و خام خویش را</p><p>شد به غلامی درت صرف جوانیم همه</p><p>بهر خدای تفقدی پیر غلام خویش را</p><p>بر تو سلام می کنم گر چه فرود یافتم</p><p>با شرف جواب تو قدر سلام خویش را</p><p>برد متاع هستیش زود به کشور عدم</p><p>هر که به دست عشق تو داد زمام خویش را</p><p>در ورقی که کرده ام نام سگانت را رقم</p><p>زیر ترک نوشته ام از همه نام خویش را</p><p>بر من خسته دل مزن طعنه به مهر نیکوان</p><p>صید کسی دگر مخوان آهوی دام خویش را</p><p>جامی تشنه لب که شد خاک ز شوق لعل تو</p><p>باده خور و بر او فشان جرعه جام خویش را</p><h2><a id="poem-78516" href="https://ganjoor.net/jami/divanj/fateha-shabab/ghazal-jf/sh51">شمارهٔ ۵۱</a></h2>
<p>زان همی ریزم سرشک لاله رنگ خویش را</p><p>تا ز خون دیگران شویی خدنگ خویش را</p><p>می چنین گلبوی و گلرنگ است یا گل پیش تو</p><p>شست در آب از خجالت بوی و رنگ خویش را</p><p>می گدازم همچو زر در بوته بس کز آه گرم</p><p>می فروزم کلبه تاریک و تنگ خویش را</p><p>سیم را در سنگ باشد جا تو چون جا کرده ای</p><p>در بر سیمین دل سخت چو سنگ خویش را</p><p>ساختی قدم چو چنگ آن طره از دستم مکش</p><p>بهر تاری بینوا مپسند چنگ خویش را</p><p>زود رفت و دیر آمد صبر ای دل یاد کن</p><p>آن حریف دیر صلح زود جنگ خویش را</p><p>عشق رسوایی ست جامی یا به خوبان دل مده</p><p>یا به کلی یک طرف نه نام و ننگ خویش را</p><h2><a id="poem-78517" href="https://ganjoor.net/jami/divanj/fateha-shabab/ghazal-jf/sh52">شمارهٔ ۵۲</a></h2>
<p>گر بدانی قیمت یک تار موی خویش را</p><p>کی دهی بر باد زلف مشکبوی خویش را</p><p>آمدی با روی از گل تازه تر دوشم به خواب</p><p>تازه کردی در دل من آرزوی خویش را</p><p>تا نگردد گل ز اشکم زین همه دل کز بتان</p><p>می ربایی فرش سنگ انداز کوی خویش را</p><p>باغبان در چشم من عکس رخ و زلف تو دید</p><p>لاله و سنبل نشاند اطراف جوی خویش را</p><p>خاطرم ز آلایش زهد ریایی شد ملول</p><p>یک دو کاسه درد خواهم شست و شوی خویش را</p><p>ای که گویی خوی ازان بت می توانی باز کرد</p><p>رو که من به می شناسم از تو خوی خویش را</p><p>می دهم گفتم بهای خاک کویت آبروی</p><p>گفت رو جامی نگهدار آبروی خویش را</p><h2><a id="poem-78518" href="https://ganjoor.net/jami/divanj/fateha-shabab/ghazal-jf/sh53">شمارهٔ ۵۳</a></h2>
<p>بس که می آیم به کویت شرم می آید مرا</p><p>چون کنم جای دگر خاطر نیاساید مرا</p><p>از سر کویت من بی صبر و دل هر جا روم</p><p>گر چه باغ خلد باشد دل فرو ناید مرا</p><p>هر طرف صد خوبرو در جلوه نازند لیک</p><p>از همه نظاره روی تو می باید مرا</p><p>وه چه گفتم من که بینم گاه گاهی روی تو</p><p>دیگری را خوبرو گفتن نمی شاید مرا</p><p>بی خودی من ز عشقت گر چه از حد درگذشت</p><p>هر که بیند روی تو معذور فرماید مرا</p><p>گر تو را باشد گهی پروای غم فرسودگان</p><p>نیست غم گر جان و دل از غم بفرساید مرا</p><p>گفته ای جامی کم است از خاک پای ما بسی</p><p>زین تفاخر شاید ار سر بر فلک ساید مرا</p><h2><a id="poem-78519" href="https://ganjoor.net/jami/divanj/fateha-shabab/ghazal-jf/sh54">شمارهٔ ۵۴</a></h2>
<p>چه بخت بود که ناگه بر سر رسید مرا</p><p>که داد مژده وصل تو هر که دید مرا</p><p>رمیده بود دل از هوش و صبر شکر خدا</p><p>که آن رمیده به دیدارت آرمید مرا</p><p>فتاد مرده تنی بودم از جمال تو دور</p><p>به یک نفس لب تو روح دردمید مرا</p><p>کشم به دیده بسی منت از نسیم صبا</p><p>که کحل دیده ز خاک رهت کشید مرا</p><p>گل مراد برآورد در ریاض امید</p><p>به دل ز هجر تو خاری که می خلید مرا</p><p>همه ولایت عشقم بود به زیر نگین</p><p>ز قطره قطره خون کز جگر چکید مرا</p><p>ز عشق توبه نه مقدور من بود جامی</p><p>خدا چو بهر همین کار آفرید مرا</p><h2><a id="poem-78520" href="https://ganjoor.net/jami/divanj/fateha-shabab/ghazal-jf/sh55">شمارهٔ ۵۵</a></h2>
<p>خوش است ناز تو ای سرو گل عذار مرا</p><p>نیاز پرور عشقم به ناز دار مرا</p><p>مگو به طرف چمن جلوه ریاحین بین</p><p>دلم اسیر تو با دیگران چه کار مرا</p><p>ز گشت باغ چه خیزد ز گل چه بگشاید</p><p>درون جان ز تو صد گونه خارخار مرا</p><p>مگو به هر چه کنم اختیار ده که نماند</p><p>به پیش حکم تو یارای اختیار مرا</p><p>کمند زلف توام بند می نهد بر پای</p><p>وگرنه نه عزم رحیل است ازین دیار مرا</p><p>ز جام لعل لبت جرعه ای کرم فرمای</p><p>که کشت نرگس مست تو در خمار مرا</p><p>به درد غصه و اندوه ازان خوشم جامی</p><p>که صاف عیش و طرب نیست خوشگوار مرا</p><h2><a id="poem-78521" href="https://ganjoor.net/jami/divanj/fateha-shabab/ghazal-jf/sh56">شمارهٔ ۵۶</a></h2>
<p>چه سود گریه خون چشم اشکبار مرا</p><p>چو نیست هیچ اثر گریه های زار مرا</p><p>به رهگذار چو خاکم فتاد هان ای بخت</p><p>بدین طرف برسان نازنین سوار مرا</p><p>نمی برم ز غم این بار جان برای خدای</p><p>خبر برید ز من یار غمگسار مرا</p><p>گهی که خاک شوم قالبم به باد دهید</p><p>بود که جانب کویش برد غبار مرا</p><p>ببین خرابیم از عشق ای که داری یاد</p><p>به عهد عافیت آسوده روزگار مرا</p><p>به پیش زخم خدنگ تو ذکر مرهم رفت</p><p>ز تیر سخت تر آمد دل فگار مرا</p><p>میار باده که جامی خمار خود بشکن</p><p>که جز شراب لبت نشکند خمار مرا</p><h2><a id="poem-78522" href="https://ganjoor.net/jami/divanj/fateha-shabab/ghazal-jf/sh57">شمارهٔ ۵۷</a></h2>
<p>فروغ روی تو خورشید و مه بس است مرا</p><p>جبینت آینه صبحگه بس است مرا</p><p>مرا چه حد که شود ابروی تو محرابم</p><p>نشان نعل سمندت به ره بس است مرا</p><p>چه غم که شاخ امل غنچه مراد نداد</p><p>دلم که بسته ز خون ته به ته بس است مرا</p><p>حجاب شد سر زلف سیاه پیش رخت</p><p>همین علامت بخت سیه بس است مرا</p><p>به عشق کهنه که نو شد اگر گنه کارم</p><p>خط عذار تو عذر گفته بس است مرا</p><p>نگویمت گه و بیگه دلم نگه می دار</p><p>گهی ز چشم خوشت یک نگه بس است مرا</p><p>کنم به باده چو جامی دلالت صوفی</p><p>همین معامله در خانقه بس است مرا</p><h2><a id="poem-78523" href="https://ganjoor.net/jami/divanj/fateha-shabab/ghazal-jf/sh58">شمارهٔ ۵۸</a></h2>
<p>با تو یک دم بخت من همدم نمی سازد مرا</p><p>در حریم وصل تو محرم نمی سازد مرا</p><p>با غم مهجوری و اندیشه دوری خوشم</p><p>خاطر شاد و دل خرم نمی سازد مرا</p><p>دیگران را شاد دار ای جان به وصل خود که من</p><p>عاشق غمخواره ام جز غم نمی سازد مرا</p><p>خواهم اندر عالمی دیگر ز هجرت خانه ساخت</p><p>دیگر آب و خاک این عالم نمی سازد مرا</p><p>بهر تسکین دل افگار من مسکین طبیب</p><p>ساخت صد مرهم ولی مرهم نمی سازد مرا</p><p>نیست سوز عشق را جز صبر چیزی سازگار</p><p>آزمودم بارها آن هم نمی سازد مرا</p><p>هر نفس جامی مدم بر من فسون عافیت</p><p>با بلا خو کرده ام این دم نمی سازد مرا</p><h2><a id="poem-78524" href="https://ganjoor.net/jami/divanj/fateha-shabab/ghazal-jf/sh59">شمارهٔ ۵۹</a></h2>
<p>جدایی می کند بنیاد ما را</p><p>خدا بستاند از وی داد ما را</p><p>مقام ماه ما عالی ست ای هجر</p><p>بلند آهنگ کن فریاد ما را</p><p>به ما جز عشق آن بدخو نیاموخت</p><p>خدا نیکی دهاد استاد ما را</p><p>ز خوبان منع ما چند ای برادر</p><p>چو دانی خوی مادرزاد ما را</p><p>نسیما جانب بستان گذر کن</p><p>بگوی آن نازنین شمشاد ما را</p><p>که جز پابوس تو اسباب شادی</p><p>نباشد خاطر ناشاد ما را</p><p>به تشریف قدوم خود زمانی</p><p>مشرف کن خراب آباد ما را</p><p>مریدی نیست جامی طالب رشد</p><p>به می ده خرقه ارشاد ما را</p><h2><a id="poem-78525" href="https://ganjoor.net/jami/divanj/fateha-shabab/ghazal-jf/sh60">شمارهٔ ۶۰</a></h2>
<p>ای با تو ز گل فراغ ما را</p><p>گل بی تو به سینه داغ ما را</p><p>در باغ گل از تو می برد بوی</p><p>بوی تو برد به باغ ما را</p><p>دارد شب هجر شعله آه</p><p>در عشق تو بر چراغ ما را</p><p>گنجی و ز مفلسی خیالت</p><p>جا ساخته در دماغ ما را</p><p>دل رفت و نشان ز هر که پرسم</p><p>سوی تو دهد سراغ ما را</p><p>ماییم و صفیر عندلیبان</p><p>خوش نیست نفیر زاغ ما را</p><p>مشغولی عشق داد جامی</p><p>از شغل جهان فراغ ما را</p><h2><a id="poem-78526" href="https://ganjoor.net/jami/divanj/fateha-shabab/ghazal-jf/sh61">شمارهٔ ۶۱</a></h2>
<p>بگشا دری از تیغ جفا سینه ما را</p><p>وز سینه برون بر غم دیرینه ما را</p><p>چون ناوک دلدوز تو راحت نرساند</p><p>هر مرهم راحت که رسد سینه ما را</p><p>ماییم و دل صاف چو آیینه چه داری</p><p>محروم ز عکس رخت آیینه ما را</p><p>تو شاهی و ما عور و گداییم چه نسبت</p><p>با اطلس زربفت تو پشمینه ما را</p><p>ما را اگر از کینه به پهلو ندهی راه</p><p>این بس که به دل جای دهی کینه ما را</p><p>گر جلوه کنان بگذری آدینه به مسجد</p><p>بتخانه کنی مسجد آدینه ما را</p><p>جامی چه کنی گنج هنر عرض چو آن شوخ</p><p>قدری ننهد حاصل گنجینه ما را</p><h2><a id="poem-78527" href="https://ganjoor.net/jami/divanj/fateha-shabab/ghazal-jf/sh62">شمارهٔ ۶۲</a></h2>
<p>ای در ابرو گره افکنده چه حال است تو را</p><p>گویی از صحبت احباب ملال است تو را</p><p>موجب حسن تو تنها نه خط و خال فتاد</p><p>عشق ما نیز ز اسباب جمال است تو را</p><p>تشنگان را به دمی آب تفقد می کن</p><p>ای که منزل به لب آب زلال است تو را</p><p>بر دل از غصه مرا رنج و ملالی ست عظیم</p><p>تا به هر سفله سر غنج و دلال است تو را</p><p>بی تو گشتم چو خیالی و به خاطر نگذشت</p><p>هرگز این نکته ات آخر چه خیال است تو را</p><p>نیست ره سوی توام جز به پر و بال امید</p><p>مشکن این بال و پرم را که وبال است تو را</p><p>جامی اندیشه ساحل مکن از لجه عشق</p><p>که برون رفتن ازین ورطه محال است تو را</p><h2><a id="poem-78528" href="https://ganjoor.net/jami/divanj/fateha-shabab/ghazal-jf/sh63">شمارهٔ ۶۳</a></h2>
<p>با اسیران نظری نیست تو را</p><p>بر غریبان گذری نیست تو را</p><p>چون نیاری دگرم پیش نظر</p><p>گر نظر با دگری نیست تو را</p><p>قول دشمن مشنو در حق من</p><p>که ز من دوست تری نیست تو را</p><p>سرم از خاک درت دور مکن</p><p>گر ز من درد سری نیست تو را</p><p>خون دل بر مژه ام بست جگر</p><p>چند گویی جگری نیست تو را</p><p>در دلت ناله ما را چه اثر</p><p>از وفا چون اثری نیست تو را</p><p>جامی از عشق بتان عار مدار</p><p>غیر ازین خود هنری نیست تو را</p><h2><a id="poem-78529" href="https://ganjoor.net/jami/divanj/fateha-shabab/ghazal-jf/sh64">شمارهٔ ۶۴</a></h2>
<p>گر چه هر روزی ز صد ره کم نمی بینم تو را</p><p>خون همی گریم اگر یک دم نمی بینم تو را</p><p>هر بنا محکم ز سنگ است ای دلت چون سنگ سخت</p><p>چون بنای دوستی محکم نمی بینم تو را</p><p>عشق شد در دل مقیم ای عقل درد سر ببر</p><p>کاندرین خلوتسرا محرم نمی بینم تو را</p><p>بهر قتل عاشقان می دیدمت زین بیش غم</p><p>چون به بخت ما رسید آن هم نمی بینم تو را</p><p>طینت پاک تو گویی ز آب و خاک دیگر است</p><p>جنس آب و خاک این عالم نمی بینم تو را</p><p>از خم محراب ابرویش همانا غافلی</p><p>ای که هرگز پشت طاعت خم نمی بینم تو را</p><p>از تو هر مو بر تن جامی غمی دارد جدا</p><p>وز غم او یک سر مو غم نمی بینم تو را</p><h2><a id="poem-78530" href="https://ganjoor.net/jami/divanj/fateha-shabab/ghazal-jf/sh65">شمارهٔ ۶۵</a></h2>
<p>آن که از حلقه زرگوش گران است او را</p><p>چه غم از ناله خونین جگران است او را</p><p>گو کله برشکن از ناز که در مسند حسن</p><p>منصب شاهی زرین کمران است او را</p><p>دیده دریاست مرا زان گهر پاک که جای</p><p>صدف سینه صاحبنظران است او را</p><p>شد مرا حال دگر از غم آن شوخ ولی</p><p>نظر لطف به حال دگران است او را</p><p>دی گذشت از من بد روز و دگر بازنگشت</p><p>وه که خاصیت عمر گذران است او را</p><p>خاک شد دیده غمدیده مجنون و هنوز</p><p>چشم جان جانب لیلی نگران است او را</p><p>پند تلخ پدران در دل جامی نگرفت</p><p>زانکه دل در کف شیرین پسران است او را</p><h2><a id="poem-78531" href="https://ganjoor.net/jami/divanj/fateha-shabab/ghazal-jf/sh66">شمارهٔ ۶۶</a></h2>
<p>کیست آن مه که درآمد ز در خلوت ما</p><p>که شد از عکس رخش نور همه ظلمت ما</p><p>آفتابی ست درخشنده که از طلعت او</p><p>رفت بر چرخ برین کوکبه دولت ما</p><p>می سرشتیم گل محنت از آب مژه شکر</p><p>که برآمد گل راحت ز گل محنت ما</p><p>جان ز کف رفت چه سازیم نثار قدمش</p><p>گر پس از مرگ خرامد به سر تربت ما</p><p>سگ او خواند رقیب از سر خواری ما را</p><p>این لقب در دو جهان بس سبب عزت ما</p><p>جان فشاندیم به خاک قدمش لیک چه سود</p><p>که نیفتاد قبول کرمش خدمت ما</p><p>غایب همت ما وصل وی آمد جامی</p><p>همتی دار که کاری بکند همت ما</p><h2><a id="poem-78532" href="https://ganjoor.net/jami/divanj/fateha-shabab/ghazal-jf/sh67">شمارهٔ ۶۷</a></h2>
<p>ساقی به جدل حل نشود مسئله ما</p><p>می ده که ز حد می گذرد مشغله ما</p><p>در راه طلب بادیه کعبه چه باشد</p><p>صد بادیه کعبه و یک مرحله ما</p><p>این هرزه درایان همه در راه درآیند</p><p>گر بانگ درایی رسد از قافله ما</p><p>پشمینه سیاه از سبب زلف تو کردیم</p><p>در خرقه به زلف تو رسد سلسله ما</p><p>زد از دل ما شعله بر اوج فلک آتش</p><p>شد نور ده بزم ملک مشعله ما</p><p>ما را گله از خوی تو این ست که هر چند</p><p>کردیم گله گوش نکردی گله ما</p><p>جامی مطلب دولت وصلش که برون است</p><p>تحصیل چنین منزلت از حوصله ما</p><h2><a id="poem-78533" href="https://ganjoor.net/jami/divanj/fateha-shabab/ghazal-jf/sh68">شمارهٔ ۶۸</a></h2>
<p>ای مهر تو از صبح ازل هم نفس ما</p><p>کوتاه ز دامان تو دست هوس ما</p><p>ما قافله کعبه عشقیم که رفته ست</p><p>سرتاسر آفاق صدای جرس ما</p><p>آن بلبل مستیم که دور از گل رویت</p><p>این گلشن نیلوفری آمد قفس ما</p><p>از دود دل ما حذر ای شعله شوقت</p><p>آتش زده در خرمن خاشاک و خس ما</p><p>خواهیم به یک جرعه می از خویش خلاص</p><p>از پیر مغان نیست جز این ملتمس ما</p><p>در پای خم آلوده لب از می چو بیفتیم</p><p>رانند ملایک به پر خود مگس ما</p><p>جامی به درت جان به کف دست رسیده است</p><p>یعنی که همین تحفه بود دسترس ما</p><h2><a id="poem-78534" href="https://ganjoor.net/jami/divanj/fateha-shabab/ghazal-jf/sh69">شمارهٔ ۶۹</a></h2>
<p>کار ما جز فکر مردن نیست دور از یار ما</p><p>وه که یار ما ندارد هیچ فکر کار ما</p><p>روی در دیوار غم شبها به سر بردن چه سود</p><p>گرنه آن مه بر زند یک شب سر از دیوار ما</p><p>چند خود را پیش ما قیمت نهی ای پارسا</p><p>خودفروشی را رواجی نیست در بازار ما</p><p>می کند پاک از سرشک سرخ روی ما رقیب</p><p>از حسد دیدن نیارد رنگ بر رخسار ما</p><p>گر چه شد سرحلقه اهل معرفت را شیخ شهر</p><p>سر نمی آرد برون از حلقه زنار ما</p><p>گوشه کن گو طره دستار خود زاهد که شد</p><p>درد پالای حریفان گوشه دستار ما</p><p>گفتم از بوی تو شد باد صبا عطار گفت</p><p>جامی از انفاس خوش اکنون تویی عطار ما</p><h2><a id="poem-78535" href="https://ganjoor.net/jami/divanj/fateha-shabab/ghazal-jf/sh70">شمارهٔ ۷۰</a></h2>
<p>ساقی بیا که دور فلک شد به کام ما</p><p>خورشید را فروغ ده از عکس جام ما</p><p>گلگون می درآر به میدان کنون که هست</p><p>رخش سپهر و توسن ایام رام ما</p><p>آن ترک را به یک دو قدح مست کن چنان</p><p>کز گردش زمانه کشد انتقام ما</p><p>آورد آب رفته به جو باغ حسن را</p><p>سرو بلند قامت طوبی خرام ما</p><p>طاووس وار طوطی جان جلوه می کند</p><p>از فر این همای که آمد به دام ما</p><p>گاهی می شبانه و گه باده صبوح</p><p>بنگر وظیفه سحر و ورد شام ما</p><p>جامی به وصف آن لب شیرین شکر شکست</p><p>خامش مباد طوطی شیرین کلام ما</p><h2><a id="poem-78536" href="https://ganjoor.net/jami/divanj/fateha-shabab/ghazal-jf/sh71">شمارهٔ ۷۱</a></h2>
<p>کاش ویران شود از سیل فنا خانه ما</p><p>تا کشد گنج جفا رخت به ویرانه ما</p><p>چرخ فیروزه که بینی ز شفق گلگونش</p><p>درد آلوده سفالی ست ز خمخانه ما</p><p>ما و پیمان می ای زاهد پیمانه شکن</p><p>دور باد آفت سنگ تو ز پیمانه ما</p><p>طرفه حالی که به یک حرف زبان نگشادیم</p><p>قاف تا قاف جهان پر شد از افسانه ما</p><p>شیوه زهد به رندان چه فروشیم که نیست</p><p>نرخ یک جرعه می سبحه صد دانه ما</p><p>سایه رحمتی ای شمع چگل کافتاده ست</p><p>بال و پر سوخته در پای تو پروانه ما</p><p>جامی این نافه گشایی ز که آموخته ای</p><p>که معطر شد از انفاس تو کاشانه ما</p>
</body></html>