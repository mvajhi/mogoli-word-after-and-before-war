<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>لیلی و مجنون - بخش ۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66208" href="https://ganjoor.net/jami/7ourang/7-6-leyli-majnoon/sh43">بخش ۴۳ - جواب نوشتن مجنون نامه لیلی را</a></h2>
<p>مجنون چو به نامه در قلم زد</p><p>در اول نامه این رقم زد</p><p>دیباچه نامه امانی</p><p>عنوان صحیفه معانی</p><p>جز نام مسببی نشاید</p><p>کز وی در هر سبب گشاید</p><p>مطلق گردان دست تقدیر</p><p>زنجیری ساز پای تدبیر</p><p>دارای زمین و آسمان نیز</p><p>جان ده جان دار و جان ستان نیز</p><p>کوته کن دست بی نصیبان</p><p>مونس شو خلوت غریبان</p><p>فواره گشای چشمه جود</p><p>مطموره نشان کنج نابود</p><p>آن را که به وصل چاره سازد</p><p>سر برتر از آسمان فرازد</p><p>وان را که ز هجر سینه سوزد</p><p>صد شعله به خرمنش فروزد</p><p>چون بست زبان ازین سرآغاز</p><p>گشت از دل ریش راز پرداز</p><p>کین هست صحیفه نیازی</p><p>زآزرده دلی به دلنوازی</p><p>یعنی ز من به خار خفته</p><p>نزدیک تو ای گل شگفته</p><p>ای همچو بهار تازه خندان</p><p>لیکن نه به روی دردمندان</p><p>ای باغ ولی نشیمن زاغ</p><p>بهر همه مرهم و مرا داغ</p><p>ای روی ز من نهفته چون گنج</p><p>در دامن دیگران گهرسنج</p><p>ابری تو ولی به روزگاران</p><p>برق از تو به من رسد نه باران</p><p>کشت همه از تو چو بهشت است</p><p>خاکم ز تو چون به خون سرشته ست</p><p>اینست عنایت از تو بر من</p><p>کز برق توام بسوخت خرمن</p><p>بر سوخته خرمنان ببخشای</p><p>رشحی ز زلال لطف بگشای</p><p>ای چشمه آب زندگانی</p><p>لیک از پیش تشنه ای که دانی</p><p>آن تشنه شده ز چشمه سیراب</p><p>من سوخته دل ز صد تف و تاب</p><p>خضر است بلی به چشمه در خور</p><p>گو تشنه بمیر صد سکندر</p><p>ز آبی که سکندر است لب خشک</p><p>با سوخته دل چو نافه مشک</p><p>کی بهره برد چو من گدایی</p><p>در ظلمت هجر مبتلایی</p><p>آن دم که رسید نامه تو</p><p>پر عطر وفا ز خامه تو</p><p>بردیده خونفشان نهادم</p><p>در سینه به جای جان نهادم</p><p>تعویذ دل رمیده کردم</p><p>قوت تن قحط دیده کردم</p><p>هر حرف وفا از وی که خواندم</p><p>از دیده سرشک خون فشاندم</p><p>هر نقش امل ز وی که دیدم</p><p>از سینه نوای غم کشیدم</p><p>در وی سخنان نوشته بودی</p><p>صد تخم فریب کشته بودی</p><p>غمخواری من بسی نمودی</p><p>غم های مرا بسی فزودی</p><p>گفتی که بجاست تا هش از من</p><p>هرگز نشوی فرامش از من</p><p>زآغوش کسان نباشد انصاف</p><p>از عشق کسی دگر زدن لاف</p><p>لب از دگریت بوسه آلود</p><p>پاکی زبان نداردت سود</p><p>گیرم که تو دوری از کم و کاست</p><p>ناید به زبان تو به جز راست</p><p>مسکین عاشق چه بدگمان است</p><p>هر لحظه اسیر صد گمان است</p><p>هر شبهه به پیش او دلیلیست</p><p>هر پشه مرده زنده پیلیست</p><p>کاهی بیند گمان برد کوه</p><p>کوهیش آید به سینه ز اندوه</p><p>از مور کند توهم مار</p><p>صد زخم خورد به جان افگار</p><p>مرغی که به بام یار بیند</p><p>کو دانه ز بام یار چیند</p><p>زان مرغ به خاطرش غباریست</p><p>کز غیر به دوست نامه آریست</p><p>گفتی که به بوسه دل ندارم</p><p>وز فکر کنار برکنارم</p><p>این درد نه بس که صبح تا شام</p><p>همصحبت توست کام و ناکام</p><p>رویی که به سالها نبینم</p><p>وان میوه که عمرها نچینم</p><p>هر روز هزار بار بیند</p><p>هر لحظه به کام خویش چیند</p><p>گفتی که ز درد پایمال است</p><p>وز غصه به معرض زوال است</p><p>خوهد ز میانه زود رفتن</p><p>بر باد هوا چو دود رفتن</p><p>گر او برود تو را چه کم یار</p><p>کالای تو را چه کم خریدار</p><p>زانجیر بن ار جدا شود زاغ</p><p>صد مرغ دگر ستاده در باغ</p><p>ممکن بود از تو کام هر کس</p><p>محروم ازان همین منم بس</p><p>چون روز امیدم از سفیدی</p><p>دور است خوشم به ناامیدی</p><p>نومید چه خواهیم در این بار</p><p>نبود به امیدواریم کار</p><p>گر از من خسته بر کرانی</p><p>این بس که به کام دیگرانی</p><p>کام دل دشمنان که خواهی</p><p>حاصل بادا چنانکه خواهی</p><p>چون کام تو هست کام ایشان</p><p>بادا کامم به نام ایشان</p><p>هر پوست که دوست دانی او را</p><p>حیف است که پوست خوانی او را</p><p>از دوستی تو پوست مغز است</p><p>آن پوست که خوانیش نه نغز است</p><p>آن را که تو دوست داری ای دوست</p><p>گر دوست ندارمش نه نیکوست</p><p>با هر که تو دوستدار اویی</p><p>از من نسزد بجز نکویی</p><p>عاشق که برای دوست کاهد</p><p>آن به که رضای دوست خواهد</p><p>از خواش خویش رو بتابد</p><p>در راه مراد او شتابد</p><p>عشق از طلب مراد دور است</p><p>عاشق ز مراد خود نفور است</p><p>شادان به غم و غمین ز شادی</p><p>خاک است به کوی نامرادی</p><p>هر چند که من نه از تو شادم</p><p>یک بار نداده ای مرادم</p><p>خاطر ز زمانه شاد بادت</p><p>گیتی همه بر مراد بادت</p><p>دمسازی دوستان تو را باد</p><p>ور من میرم تو را بقا باد</p><h2><a id="poem-66209" href="https://ganjoor.net/jami/7ourang/7-6-leyli-majnoon/sh44">بخش ۴۴ - بیمار شدن شوهر لیلی و وفات یافتن وی با داغ محرومی از وصال لیلی</a></h2>
<p>نیرنگ زن بیاض این راز</p><p>صورتگری اینچنین کند ساز</p><p>کان کعبه بی نظیر منظر</p><p>چون صورت چین بدیع پیکر</p><p>یعنی لیلی مه حصاری</p><p>برج قمر از رخش عماری</p><p>با شوهر خود چو سرکشی کرد</p><p>پاداش خوشیش ناخوشی کرد</p><p>بر درج امل نداد دستش</p><p>وز برج امید پر شکستش</p><p>با وی ورق مراد نگشاد</p><p>سر بر خط انقیاد ننهاد</p><p>مسکین زین غم ز پا درافتاد</p><p>بیمار به روی بستر افتاد</p><p>آن وصل بلای جان او شد</p><p>سود اندیشی زیان او شد</p><p>وصلی که در آن نه یار یار است</p><p>بر عاشق ازان هزار بار است</p><p>از دور بهشت عدن دیدن</p><p>میوه ز ریاض او نچیدن</p><p>بر دوزخیان عیش ناخوش</p><p>باشد بتر از عذاب آتش</p><p>می بود ز خاطر غم اندیش</p><p>بیماری او زمان زمان بیش</p><p>از تاب تبش که بود سوزان</p><p>شد رشته نبض او فروزان</p><p>زان گونه که نبض گیر را دست</p><p>چون نبض ز نبض او همی جست</p><p>انگشت به نبضش ار نهادی</p><p>چون شمع آتش در آن فتادی</p><p>آمد به سرش طبیب دانا</p><p>بر بردن رنج ها توانا</p><p>بر صحت او دلیل می جست</p><p>قاروره چو دید دست ازو شست</p><p>گلنار فسرده برگ گشتش</p><p>قاروره دلیل مرگ گشتش</p><p>چون یک دو سه روز بود رنجه</p><p>مسکین به شکنج این شکنجه</p><p>ناگاه عنایت ازل دست</p><p>بگشاد بر او شکنجه بشکست</p><p>از کشمکش نفس رهاندش</p><p>وز تنگی این قفس جهاندش</p><p>شد مرغش ازین مخیم خاک</p><p>پروازکنان به عالم پاک</p><p>جان داد به درد و جاودان زیست</p><p>آن کو ندهد به درد جان کیست</p><p>جانی که به درد برنیاید</p><p>در قالب مرد درنیاید</p><p>باشی به جهان به درد یکچند</p><p>وز وی ببری به درد پیوند</p><p>در بودن درد و در سفر درد</p><p>آوخ ز جهان درد بر درد</p><p>زین درد کسی کنار گیرد</p><p>کو پیشترک ز مرگ میرد</p><p>زین مکمن درد خیز برخیز</p><p>زین دشمن پر ستیز بگریز</p><p>این رومی صبح و زنگی شام</p><p>طرارانند شوخ و خودکام</p><p>آنت به درست زر فریبد</p><p>وینت به کف گهر فریبد</p><p>تا گنج ابد ز تو ستانند</p><p>در رنج مؤبدت نشانند</p><p>هان تا نخوری فریب ایشان</p><p>مغرور به زین و زیب ایشان</p><p>لیلی که ز درد و داغ مجنون</p><p>می داشت دلی چو غنچه پر خون</p><p>از مردن شو بهانه بر ساخت</p><p>وز خون دل خویشتن بپرداخت</p><p>آهی که به سینه اش گره بود</p><p>در خرمن صبر شعله نه بود</p><p>در ماتم شو ز سینه بگشاد</p><p>واندوه نهان به باد بر داد</p><p>در گریه چو دوست دوست گفتی</p><p>درها به فراق دوست سفتی</p><p>زان دوست غرض نه شوهرش بود</p><p>با خویش خیال دیگرش بود</p><p>عمری به لباس سوگواری</p><p>بنشست به رسم عده داری</p><p>شب بستر غم فکنده می داشت</p><p>تا روز به گریه زنده می داشت</p><p>در روز به درد و سوز می بود</p><p>با آه جهان فروز می بود</p><p>عشقش به درونه داشت خانه</p><p>شد ماتم شوهرش بهانه</p><p>عمری به دراز گریه و آه</p><p>می کرد و زبان خلق کوتاه</p><h2><a id="poem-66210" href="https://ganjoor.net/jami/7ourang/7-6-leyli-majnoon/sh45">بخش ۴۵ - خبر وفات شوهر لیلی به مجنون رسیدن و گریستن وی از آن خبر و سبب پرسیدن قاصد از آن گریه</a></h2>
<p>آن رفته ز قید عقل بیرون</p><p>کامد روزی به سوی مجنون</p><p>وز لیلی و عقد او خبر گفت</p><p>وان شیفته را ز نو برآشفت</p><p>می خواست ز تار مهربافی</p><p>آن زخم گذشته را تلافی</p><p>چون یافت خبر ز مردن شوی</p><p>آورد به سوی کوه و در روی</p><p>وان گم شده را بجست بسیار</p><p>چون یافت نشانش آخر کار</p><p>گفتا که مرا بشارتی هست</p><p>گویم به تو گر اشارتی هست</p><p>خاری که فتاده در رهت بود</p><p>ضربت زن جان آگهت بود</p><p>باد اجلش ز راه برداشت</p><p>وز وی اثری به راه نگذاشت</p><p>یعنی زیبا جوان داماد</p><p>زد گام برون ازین غم آباد</p><p>درد سر خویشتن برون برد</p><p>زین منزل و عمر با تو بسپرد</p><p>مجنون ز حدیث مردن او</p><p>وز قصه جان سپردن او</p><p>بر خود پیچید و زار بگریست</p><p>چون ابر به نوبهار بگریست</p><p>چندان بگریست کان خبرگوی</p><p>از موجب گریه شد خبرجوی</p><p>گفت ای به میان عاشقان شاه</p><p>زاسرار نهان عشق آگاه</p><p>چون قصه عقد او شنیدی</p><p>از غصه لباس جان دریدی</p><p>از هر مژه سیل خون فشاندی</p><p>وز چشم زمانه خون چکاندی</p><p>و امروز که ذکر مردنش رفت</p><p>وافسانه جان سپردنش رفت</p><p>هم گریه زار برگرفتی</p><p>وین نوحه گری ز سر گرفتی</p><p>با یکدگر این دو حال چون است</p><p>کز دانش عقل من برون است</p><p>گفتا کان روز گریه زان بود</p><p>کان عقد مرا گزند جان بود</p><p>آن کز غم جان سرشک نگشاد</p><p>سنگی باشد نه آدمیزد</p><p>وامروز سرشک ازان فشانم</p><p>کافتاد آتش درون جانم</p><p>کان کو تنها نه سیم و زر باخت</p><p>هر نقد که داشت جمله درباخت</p><p>دل از همه طاق جفت او شد</p><p>مرغ گل نوشگفت او شد</p><p>همخانه و همسرای او بود</p><p>روشن نظر از لقای او بود</p><p>محروم ز وصلش اینچنین مرد</p><p>جان از غم عشقش اینچنین برد</p><p>من خسته جگر که با دل تنگ</p><p>دورم ز درش هزار فرسنگ</p><p>گردم هر روز در دیاری</p><p>باشم هر شب به کنج غاری</p><p>پیوستن ما به هم خیال است</p><p>نزدیکی ما به هم محال است</p><p>جز اینکه مقیم یک جهانیم</p><p>در دایره یک آسمانیم</p><p>ساییم به روی یک زمین پای</p><p>داریم درون یک زمان جای</p><p>دانی که چگونه زار میرم</p><p>بر بستر هجر خوار میرم</p><p>در چشم من است آنکه روزی</p><p>سر بر زندم ز سینه سوزی</p><p>مهجور ز یار و دور از اغیار</p><p>افتم به میان خاره و خار</p><p>جز آهوی دشت همدمی نه</p><p>غیر از دد و دام محرمی نه</p><p>در حسرت آن غزال سرمست</p><p>از جیب هوس برون کنم دست</p><p>آهویی را کشم در آغوش</p><p>هویی زنم و ز من رود هوش</p><p>جان همره هوش رخت بندد</p><p>بر مردن من زمانه خندد</p><p>از مرقد آهوان به زورم</p><p>آرند به خوابگاه گورم</p><p>زان آهوی شوخ در غرامت</p><p>من باشم و گور تا قیامت</p><p>آن را که بود رهی چنین پیش</p><p>جان و دلی از غم چنین ریش</p><p>چون رفتن دشمنان کند یاد</p><p>حاشا که ز مرگشان شود شاد</p><p>رنجی که به خود نمی پسندم</p><p>چون بر دگری رسد چه خندم</p><p>این چرخ ستمگر جفاکوش</p><p>کی نوبت کس کند فراموش</p><p>دی کرد به زخم دشمن آهنگ</p><p>فردا به سبوی من زند سنگ</p><p>شاد از غم کس نزیستن به</p><p>بر محنت خود گریستن به</p><p>دانا که بود درین غم آباد</p><p>آن کز غم کس نمی شود شاد</p><p>این گفت و به خیر باد برخاست</p><p>وز محنت راه عذر او خواست</p><p>آن سوی قبیله بارگی راند</p><p>وین با دد و دام خود به جا ماند</p><h2><a id="poem-66211" href="https://ganjoor.net/jami/7ourang/7-6-leyli-majnoon/sh46">بخش ۴۶ - رفتن مجنون به حوالی دیار لیلی و ملاقات و مقالات وی با سگی که در کوی وی دیده بود</a></h2>
<p>گوهر کش سلک این حکایت</p><p>در قصه چنین کند روایت</p><p>کان داده درین محیط مواج</p><p>سرمایه عقل و دین به تاراج</p><p>آن کشتی عافیت شکسته</p><p>بر تخت شکسته ای نشسته</p><p>چون مژده مرگ دشمن خویش</p><p>بشنید ز یار مصلحت کیش</p><p>دانست که خاست مانع از راه</p><p>شد راه به کوی وصل کوتاه</p><p>مه در مهد است و پاسبانی نی</p><p>گل نوعهد و غم خزانی نی</p><p>از قوت شوق کوی جانان</p><p>شد ناقه بادپای رانان</p><p>چون قوت شوق بارگی وار</p><p>بردش به دیار آن وفادار</p><p>حیران می گشت وز چپ و راست</p><p>از دوست نشانه ای همی خواست</p><p>ناگاه ز دور دید یک سگ</p><p>افتاده ز پای و مانده از تگ</p><p>هم بازوی او ز کار رفته</p><p>هم پنجه اش از شکار رفته</p><p>داء/الثعلب ببرده مویش</p><p>وز زخم ددان فگار مویش</p><p>از لاغریش ز پوست هر سو</p><p>پیدا شده استخوان پهلو</p><p>بود انبانی و استخوان پر</p><p>یا خود قربانی از کمان پر</p><p>دمش که ز مو نداشت تاری</p><p>حلقه زده می نمود ماری</p><p>خالیش دهان لقمه فرسای</p><p>از دندان های استخوان خای</p><p>چون گر سنگیش قصد جان کرد</p><p>گویی دندان چو استخوان خورد</p><p>پهلوش ز سختی زمین ریش</p><p>در ناله ز دست پهلوی خویش</p><p>هر ریش به پوستش دهانی</p><p>در وی ز وفاکشان زبانی</p><p>همچون دندان ازان دهان ها</p><p>بنموده سفید استخوان ها</p><p>نی نی شده پوستش بر اندام</p><p>صد چشمه زیاده بود چون دام</p><p>زان دام به جای صید نخجیر</p><p>گشته پی قوت خود مگس گیر</p><p>روبه با وی به سرفرازی</p><p>هر دم گفتی به طنز و بازی</p><p>کای شیر پلنگ گیر برخیز</p><p>با روبه خسته دل درآویز</p><p>تا کی عریان به هر زمینی</p><p>خسبی به کف آر پوستینی</p><p>مجنون چو بدید روی آن سگ</p><p>چون اشک دوید سوی آن سگ</p><p>چون سایه به زیر پایش افتاد</p><p>صد بوسه به خاک پای او داد</p><p>رفتش ته پا به دیده تر</p><p>گسترده ز ریگ نرم بستر</p><p>بالین سر زانوی خودش ساخت</p><p>بر سر سایه ز مهرش انداخت</p><p>شستن به دو چشم تر جراحت</p><p>خارید تنش به دست راحت</p><p>گرد از سر و روی او بیفشاند</p><p>وز پهلو و پشت او مگس راند</p><p>چون دست ز شغل کار سازی</p><p>بگشاد زبان به دلنوازی</p><p>کای طوق وفا قلاده تو</p><p>شیران جهان فتاده تو</p><p>هستی به وفا ز آدمی بیش</p><p>وز جمله به راه محرمی پیش</p><p>یک لقمه ز دست هر که خوردی</p><p>صد سنگ خوری و برنگردی</p><p>کار تو شبانه پاسبانی</p><p>وآیین تو روزها شبانی</p><p>دزد از تو ز کار خویشتن سیر</p><p>گرگ از تو اسیر پنجه شیر</p><p>بانگت دل شبروان شکسته</p><p>دست عسسان به چوب بسته</p><p>در معرکه گاه راستکاران</p><p>یک موی تو وز عسس هزاران</p><p>چون در ره پردلی زنی تگ</p><p>با شیری تو عسس کم از سگ</p><p>بس گمشده در شبان تاری</p><p>کز بانگ خودت به منزل آری</p><p>آن را که به شب ز ره برون است</p><p>بانگ تو نوای ارغنون است</p><p>ور زانکه ز کوی دوست آید</p><p>از رشته جان گره گشاید</p><p>روزی که بود شکار کارت</p><p>سلطان جهان بود شکارت</p><p>در بازوی وی بود کمندت</p><p>در پنجه وی گشاد و بندت</p><p>دلقت ز حریر و خز ملمع</p><p>طوقت ز زر و گهر مرصع</p><p>از همتگی تو گر بماند</p><p>در پیروی تو رخش راند</p><p>کار تو به خود کند حواله</p><p>وز خوان خودت دهد نواله</p><p>چون سر دهدت به صید نخجیر</p><p>ناید به دویدن از تو تقصیر</p><p>از بس که سبکروی کنی ساز</p><p>ماند ز تو سایه در قفا باز</p><p>گر مرغ شود شکار یا باد</p><p>مشکل ز دم تو گردد آزاد</p><p>بس روبه جلد کار دیده</p><p>کش زخم تو پوستین دریده</p><p>وان را پی دوختن همان روز</p><p>داده به دکان پوستین دوز</p><p>ناگشته پلنگ رنجه تو</p><p>ترسید ز زور پنجه تو</p><p>با آن درع و سلاح داری</p><p>بر قله کوه شد حصاری</p><p>شیر از تو شنید مکر و دستان</p><p>از بیم خزید در نیستان</p><p>با آن همه انبوهی نیزه</p><p>پیچید ز تو سر ستیزه</p><p>با زور تو ک آفت گوزن است</p><p>آهوی حقیر را چه وزن است</p><p>هر گور که زخم خورده از تو</p><p>جان با تگ پا نبرده از تو</p><p>خرگوش تو را به خواب دیده</p><p>از ترس تو خواب ازو رمیده</p><p>اینست حکایت جوانیت</p><p>تاریخ صفای زندگانیت</p><p>واکنون که فلک ز پا فکندت</p><p>شد زور ز پای زورمندت</p><p>کردند رها تو را به خواری</p><p>ناکرده کسیت حقگزاری</p><p>تا مرگ نگرددم هم آغوش</p><p>حاشا که تو را کنم فراموش</p><p>بودی سگ آستان لیلی</p><p>شبها شده پاسبان لیلی</p><p>هر چند کزان شرف فتادی</p><p>وان مرتبه را ز دست دادی</p><p>هستم سگ تو من فتاده</p><p>از حلقه دم کنم قلاده</p><p>دست آر ز دوستی سوی من</p><p>کن طوق سعادتم به گردن</p><p>بگذار به حرمت وفایت</p><p>تا روی نهم به خاک پایت</p><p>کین پای به کوی او رسیده ست</p><p>گاهی ز قفای او دویده ست</p><p>نگرفته شبی ز پاسش آرام</p><p>برگردش خیمه اش زده گام</p><p>چشمت بوسم که گاه گاهی</p><p>کرده ست به روی او نگاهی</p><p>یا باد به میل خار و خاشاک</p><p>شد سرمه کشش ز راه آن پاک</p><p>بندم به دم تو ز اشک گوهر</p><p>کان حلقه زده بسی بر آن در</p><p>داغی که ازو بود به رانت</p><p>وز سر وفا دهد نشانت</p><p>خواهم دل خود نهم بر آن داغ</p><p>تا داغ دلم شود ازان باغ</p><p>هستی القصه پای تا فرق</p><p>در نور جمال یار من غرق</p><p>خواهم که ز خود تهی کنم جای</p><p>تا بو که به جای من نهی پای</p><p>من باز رهم ز دلخراشی</p><p>درمان خراش من تو باشی</p><p>خاکم به ره تو ای وفادار</p><p>زنهار و هزار بار زنهار</p><p>روزی که رسی به خاک آن کوی</p><p>باز آیدت آب رفته بر جوی</p><p>افتد به حریم او گذارت</p><p>بخشند بر آن ستانه بارت</p><p>هر جا که نشان پاش بینی</p><p>خاک ره فرق ساش بینی</p><p>بوسی ز لبم نشان آن پای</p><p>وز فرق سرم شوی زمین سای</p><p>گاهی که طفیل میهمانی</p><p>یادی کندت به استخوانی</p><p>زان طعمه شوی چو بهره اندیش</p><p>یاد آری ازین طفیلی خویش</p><p>شبها که بر آستانه او</p><p>گردی پی پاس خانه او</p><p>بی خوابی من به خاک و خواری</p><p>دور از در او به خاطر آری</p><p>چون دامن خیمه اش بهاران</p><p>از ابر شود سرشکباران</p><p>آبی آری به روی کارم</p><p>از قصه چشم اشکبارم</p><p>بر گردن میخ ها طنابش</p><p>چو حلقه شود به پیچ و تابش</p><p>بر گردن مانده زیر باری</p><p>منت نه ازان به طوقداری</p><p>یک شب که به چشم نایدش خواب</p><p>آید بیرون به گشت مهتاب</p><p>ساز از پی خواب او بهانه</p><p>گوی از من بی دل این فسانه</p><p>کای شیر شکار آهوی شنگ</p><p>تیغ تو به خون پردلان رنگ</p><p>تا چند من غریب شیدا</p><p>گردم ز تو گرد کوه و صحرا</p><p>عمری ز در تو دور بودم</p><p>دمساز گوزن و گور بودم</p><p>امروز که آمدم به نزدیک</p><p>چشمم ز غبار هجر تاریک</p><p>ترسم که اگر قدم نهم پیش</p><p>اندوه تو بر دلم شود بیش</p><p>یک مانع اگر ز راه برخاست</p><p>صد مانع دیگرم مهیاست</p><p>گر گرد جوانه شیر شبگیر</p><p>در حیله گریست روبه پیر</p><p>بر شیر شکسته پای در سنگ</p><p>صد زخم رسد ز روبه لنگ</p><p>گر دل دهیم کنم دلیری</p><p>در بیشه این دیار شیری</p><p>سر پای کنم به راه وصلت</p><p>آیم به شکارگاه وصلت</p><p>در بیشه تو مقام گیرم</p><p>وز وصل تو صید کام گیرم</p><p>ور نی باشم چنانکه زین بیش</p><p>بودم به خیال مردن خویش</p><p>میرم به مراد بخت ناساز</p><p>تو از من و من ز خود رهم باز</p><h2><a id="poem-66212" href="https://ganjoor.net/jami/7ourang/7-6-leyli-majnoon/sh47">بخش ۴۷ - پوست پوشیدن مجنون و به میان گوسفندان لیلی درآمدن و به حوالی خیمه گاه وی رفتن</a></h2>
<p>آن پوست و مغز قصه اش نغز</p><p>از پوست چنین برون دهد مغز</p><p>کان پوست شناس مغز دیده</p><p>از پوست به مغز آن رسیده</p><p>چون شد به دیار یار نزدیک</p><p>شد کار بر او چو موی باریک</p><p>نی رخصت پیش یار رفتن</p><p>نی صبر ازان دیار رفتن</p><p>از قرب دیار شوق افزود</p><p>وز وصل هزار مانعش بود</p><p>سرگشته در آن دیار می گشت</p><p>وآشفته و بی قرار می گشت</p><p>هر کس که در آن دیار دیدی</p><p>یا در راهی به او رسیدی</p><p>زو چاره کار خویش جستی</p><p>درمان درون ریش جستی</p><p>روزی می گشت گرد آن دشت</p><p>ناگه رمه ای ز دور بگذشت</p><p>شد گرد رمه عبیر جیبش</p><p>کامد ز عبیردان غیبش</p><p>از نور شبان چو لمعه نور</p><p>می تافت فروغ لیلی از دور</p><p>زانه لمعه چو یافت روشنایی</p><p>افروخت چراغ آشنایی</p><p>گفت ای ز تو در سیه گلیمی</p><p>روشن شده آتش کلیمی</p><p>هر کوه ز مقدم تو طوری</p><p>در طور ز آتش تو نوری</p><p>ای وادی ایمن از تو این خاک</p><p>ترسان ز عصات نیل افلاک</p><p>هر جا که ز کف بیفکنی چوب</p><p>بر معرکه ددان فتد کوب</p><p>هر چند به صورت آن عصاییست</p><p>در دیده خصم اژدهاییست</p><p>بربوده به دشت از دد و دام</p><p>آواز فلاخن تو آرام</p><p>هر گه سنگی به زور بازو</p><p>در کفه آن کنی ترازو</p><p>گرگ از رمه ات ز بیم آن سنگ</p><p>افتان خیزان جهد به فرسنگ</p><p>ور زانکه شوی ازان فلاخن</p><p>بر برج فلک عروسک افکن</p><p>افتاده ز ترس لرزه بر شیر</p><p>خود را زان برج افکند زیر</p><p>ای کاسه تو کشیده خوانی</p><p>پرورده ز شیر خود جهانی</p><p>هر صبح ز خوانش این کهن پیر</p><p>بزغاله و بره را دهد شیر</p><p>با تشنه لبی منم اسیری</p><p>زین خوان کرم نخورده شیری</p><p>با تشنه لبان چو چرخ مستیز</p><p>یک جرعه شیر بر لبم ریز</p><p>شیری نه که تن بپروراند</p><p>شیری که غذا به جان رساند</p><p>یعنی که ز لطف و مهربانی</p><p>رحمی بنما چنانکه دانی</p><p>بگشای به کوی لیلی ام در</p><p>دزدیده به سوی لیلی ام بر</p><p>تا بو که به گوشه ای نشینم</p><p>پوشیده جمال او ببینم</p><p>از تو به قلاده سگم خوش</p><p>چون سگ به قلاده خودم کش</p><p>باشد که طفیلی سگانش</p><p>سایم سر خود بر آستانش</p><p>یا کن ز سر وفا پسندی</p><p>خاصم به لباس گوسفندی</p><p>آمد تن من گسسته جانی</p><p>بی پوست و گوشت استخوانی</p><p>زین گله که جان فدای آنم</p><p>یک پوست بکش در استخوانم</p><p>شاید به حریم ارجمندان</p><p>گنجم به طفیل گوسفندان</p><p>چون گله به آن حرم درآید</p><p>لیلی سوی آن نظر گشاید</p><p>من نیز به آن نظر درآیم</p><p>پنهان سوی او نظر گشایم</p><p>رویی بینم که در فراقش</p><p>دل سوخته ام ز اشتیاقش</p><p>این گفت و چو سایه بی خود افتاد</p><p>چون مرده به خاک مرقد افتاد</p><p>تا ماهی و ماه کرد ازو راه</p><p>از دیده سرشک وز جگر آه</p><p>بالای سرش شبان نشسته</p><p>چشمی گریان دلی شکسته</p><p>زان بیهوشی چو با خود آمد</p><p>واندوه شده یکی صد آمد</p><p>بگشاد شبان لب ترحم</p><p>گفت ای شده در هوای دل گم</p><p>خوش باش که وقت دلنوازیست</p><p>وامشب شب وصل و کار سازیست</p><p>آورد به سوی او یکی پوست</p><p>کین پرده توست تا در دوست</p><p>این را در پوش و شاد و خندان</p><p>می رقص میان گوسنفدان</p><p>شاید کامروز همچو هر روز</p><p>گرد رمه گردد آن دل افروز</p><p>حال تو در آن میان نداند</p><p>وز کف به تو راحتی رساند</p><p>مسکین مجنون چو پوست را دید</p><p>سوی رمه میل دوست بشنید</p><p>برخاست فکنده پوست در بر</p><p>برساخت ز دست پای دیگر</p><p>پیوسته دلی اسیر غم داشت</p><p>کاندر ره عشق پای کم داشت</p><p>با آن پایی که داشت پیوست</p><p>هر پای دگر کش آمد از دست</p><p>با آن رمه خم ز بار غم پشت</p><p>هم پای همی دوید هم پشت</p><p>می زد به امید دست و پایی</p><p>تا بو که ازان رسد به جایی</p><p>می گفت به زیر لب که یارب</p><p>این خلعت نورسیده کامشب</p><p>از نرمی دولتم به پشت است</p><p>با آن سنجاب بس درشت است</p><p>گر قصه آن رسد به قاقم</p><p>در خود کشد از خجالتش دم</p><p>با نرمی آن ز مو درشتی</p><p>اقرار کند به خارپشتی</p><p>زین پوست شدم چو نافه مشکین</p><p>اینجا چه سگ است آهوی چین</p><p>ان نیست سزا به قد هر کس</p><p>تا جان دارم لباسم این بس</p><p>از شادی این لباس بر تن</p><p>صد پوست نشست گوشت بر من</p><p>زین پوست شدم سعادت اندوز</p><p>در پوست همی نگنجم امروز</p><p>با خود بود اندرین فسانه</p><p>کاورد ره آن شبان به خانه</p><p>لیلی آمد ز خانه بیرون</p><p>چون چارده مه ز دور گردون</p><p>گردن ز حلی بلند آواز</p><p>ساق از خلخال نغمه پرداز</p><p>پر کرده ز زلف پر خم و تاب</p><p>دامان جهان ز عنبر ناب</p><p>کرد از رمه جا به یک کناره</p><p>بگشاد نظر پی نظاره</p><p>هر زنده به نوبت از بز و میش</p><p>زان گله همی گذشتش از پیش</p><p>نوبت چو به آن رمیده افتاده</p><p>از پوست به دوست دیده بگشاد</p><p>نی صبر بماند نه قرارش</p><p>وز دست برفت اختیارش</p><p>بانگی زد و بی خبر بیفتاد</p><p>چون سایه به رهگذر بیفتاد</p><p>لیلی چو شنید بانگ بشناخت</p><p>کان کیست نظر به سویش انداخت</p><p>افتاده چه دید پوستی خشک</p><p>پر خون جگرش چو نافه مشک</p><p>هم عقل ز دست داده هم هوش</p><p>هم چشم ز کار مانده هم گوش</p><p>بالین ز کنار خویش کردش</p><p>وز چهره به گریه شست گردش</p><p>از خوی به گلاب عطر پرورد</p><p>زان بیهوشی به هوشش آورد</p><p>آمد چو به هوش و دیده بگشاد</p><p>پیش رخ او به سجده افتاد</p><p>کای مردم چشم چشم بازان</p><p>وی قبله ناز پرنیازان</p><p>ای گلبن باغ سربلندی</p><p>وی نور چراغ ارجمندی</p><p>ای عرش برین تو و زمین من</p><p>هیهات که آن تو باشی این من</p><p>باور نکنم من فتاده</p><p>کین بر سر من تویی ستاده</p><p>سر برده بر اوج لامکان عرش</p><p>خاشاک زمین کیش سزد فرش</p><p>دامان تو در کفم محال است</p><p>گر نغلطم امشب این خیال است</p><p>مستان که به شب خیال بینند</p><p>در خواب دو صد محال بینند</p><p>آنجا که ز طالعم دلیل است</p><p>این واقعه هم ازان قبیل است</p><p>خوابی که در او رخ تو بینم</p><p>با تو به فراغ دل نشینم</p><p>بیداری دولت من است آن</p><p>بینایی چشم روشن است آن</p><p>لیلی چو نیازمندیش دید</p><p>وان نکته دلنواز بشنید</p><p>گفت ای شده میهمانم امشب</p><p>آسوده به توست جانم امشب</p><p>این پوست بود ز دوست مانع</p><p>از دوست شو به پوست قانع</p><p>از گردن خود بیفکن این پوست</p><p>بی پوست نشین چو مغز با دوست</p><p>تا چند سخن ز پرده گوییم</p><p>رازی دو سه پوست کرده گوییم</p><p>شب روشن بود و ماه تابان</p><p>محنت به ره عدم شتابان</p><p>تا صبح به یکدگر نشستند</p><p>یک لحظه لب از سخن نبستند</p><p>صد قصه به آه و ناله گفتند</p><p>درد دل چند ساله گفتند</p><p>صد نکته هنوز بود باقی</p><p>زد مرغ ترانه فراقی</p><p>صبح از دم گرگ رایت افراشت</p><p>سگ خفت و خروس نعره برداشت</p><p>چون نعره او سماع کردند</p><p>یکدیگر را وداع کردند</p><p>آن جانب خیمه قد ستون کرد</p><p>وین دشت ز گریه لاله گون کرد</p><p>این است بلی سپهر را کار</p><p>کز بعد هزار رنج و تیمار</p><p>گر خسته دلی جگر فگاری</p><p>یابد ره وصل پیش یاری</p><p>ناکرده نگاه در رخش تیز</p><p>دستش گیرد که زود برخیز</p><h2><a id="poem-66213" href="https://ganjoor.net/jami/7ourang/7-6-leyli-majnoon/sh48">بخش ۴۸ - رفتن مجنون به طفیل گدایان به خیمه گاه لیلی و شکستن لیلی کاسه وی را و رقص کردن مجنون از ذوق آن</a></h2>
<p>شیرین سخن شکر فسانه</p><p>کین قصه نهاد در میانه</p><p>افسانه پوست چون فرو خواند</p><p>از پوست برون چنین سخن راند</p><p>کان خورده چو دف طپانچه بر پوست</p><p>در ناله ز دست فرقت دوست</p><p>می گشت به کوه و دشت یکچند</p><p>از دوست همی به پوست خرسند</p><p>چون پوست نشان ز دوست می داد</p><p>خود را تسکین به پوست می داد</p><p>وان دم که زمانه کند ازو پوست</p><p>وان نیز به کف نماندش از دوست</p><p>می برد به سر به کام دشمن</p><p>نی دوست به بر نه پوست بر تن</p><p>بی دوست که بود رفته جانی</p><p>بی پوست چه بود استخوانی</p><p>چون یکچندی بر این برآمد</p><p>دودش ز دل حزین برآمد</p><p>یک روز به وقت نیمروزان</p><p>شد پیش شبان ز درد سوزان</p><p>چون سایه به زیر پایش افتاد</p><p>برداشت ز سوز سینه فریاد</p><p>کای چاره گر درون ریشم</p><p>روزی عجب آمده ست پیشم</p><p>در حال دلم نظاره ای کن</p><p>مردم ز فراق چاره ای کن</p><p>زین پیش ز هجر مرده بودم</p><p>جان را به اجل سپرده بودم</p><p>انفاس توام به لطف بنواخت</p><p>وز نو چو مسیح زنده ام ساخت</p><p>افکن نظری دگر به کارم</p><p>کامروز همان امید دارم</p><p>بگریست به درد کای جوانمرد</p><p>سر تا به قدم همه غم و درد</p><p>ز اندوه تو شد مرا جگرخون</p><p>وز درد تو اشک من جگرگون</p><p>بختت به مراد دل رساناد</p><p>بر مسند دولتت نشاناد</p><p>از هیچ مقام و هیچ جایی</p><p>زین بیش نبینمت دوایی</p><p>کان نقش بدیع کلک تصویر</p><p>وان شیرین تر ز شکر و شیر</p><p>هر اول هفت وقت شامی</p><p>از شیر رمه پزد طعامی</p><p>خاصه پی طعمه گدایان</p><p>از خوان سپهر بینوایان</p><p>هر کس که بود در آن حوالی</p><p>از سفره رزق دست خالی</p><p>آرند به آستان او روی</p><p>از خوان نوال او غذا جوی</p><p>مالد سر آستین خود باز</p><p>قسامی آن به خود کند ساز</p><p>کفلیز به کف طعام سنجد</p><p>در کاسه هر کس آنچه گنجد</p><p>دارند آندم در آن گذرگاه</p><p>بیگانه و آشنا همه راه</p><p>امشب هنگام کام بخشیست</p><p>بی شامان را طعام بخشیست</p><p>برخیز تو نیز کاسه بر کف</p><p>خود را افکن به سلک آن صف</p><p>باشد که طفیل هر گدایی</p><p>زان مایده ات رسد نوایی</p><p>مجنون چو شنید این بشارت</p><p>برخاست به موجب اشارت</p><p>بگرفت به کف شکسته جامی</p><p>می زد به حریم دوست گامی</p><p>آن دلشده چون رسید آنجا</p><p>صد دلشده بیش دید آنجا</p><p>بر دست گرفته کاسه یا جام</p><p>دریوزه گرش ز خوان انعام</p><p>هر کس ز کف چنان حبیبی</p><p>می یافت به قدر خود نصیبی</p><p>مجنون از دور چون بدیدش</p><p>عقل از سر و جان ز تن رمیدش</p><p>بی خود شد و میل خاک ره داشت</p><p>خود را به حیل به پا نگه داشت</p><p>چون نوبت وی رسید بی خویش</p><p>آورد او نیز جام خود پیش</p><p>لیلی وی را چو دید بشناخت</p><p>کارش نه چو کار دیگران ساخت</p><p>ناداده نصیب ازان طعامش</p><p>کفلیز زد و شکست جامش</p><p>مجنون چو شکست جام خود دید</p><p>گویا که جهان به کام خود دید</p><p>آهنگ سماع آن شکستش</p><p>چون راه سماع ساخت مستش</p><p>می بود بر آن سرود رقاص</p><p>می زد با خود ترانه خاص</p><p>العیش که کام شد میسر</p><p>عیشی به تمام شد میسر</p><p>همچون دگران نداد کامم</p><p>وز سنگ ستم شکست جامم</p><p>با من نظریش هست تنها</p><p>زان جام مرا شکست تنها</p><p>بیهوده شکست من نجسته ست</p><p>کارم زشکست او درست است</p><p>آن سنگ که زد به جام من فاش</p><p>زان کاسه سرشکستیم کاش</p><p>تا در صف واقعان این راز</p><p>جاوید نشستمی سرافراز</p><p>گر جام مرا شکست یارم</p><p>آزردگیی جز این ندارم</p><p>کان لحظه مرا که جام بشکست</p><p>آزرده نگشته باشدش دست</p><p>صد سر فدی شکست او باد</p><p>جانها شده مزد دست او باد</p><p>از خنجر مهر او دلم چاک</p><p>وز هر چه نه مهر او دلم پاک</p><h2><a id="poem-66214" href="https://ganjoor.net/jami/7ourang/7-6-leyli-majnoon/sh49">بخش ۴۹ - ملاقات کردن مجنون با لیلی در یکی از راهها و در انتظار مراجعت او در مقام حیرت ایستادن و شیان کردن مرغ بر سر وی</a></h2>
<p>رامشگر این ترانه خوش</p><p>دستان زن این سرود دلکش</p><p>بر عود سخن چنین کشد تار</p><p>کان مانده به چنگ غم گرفتار</p><p>چون شادی کاسه اش ز سر رفت</p><p>وان خرمیش ز دل به در رفت</p><p>با محنت دوری خود افتاد</p><p>با رنج صبوری خود افتاد</p><p>از نایره فراق می سوخت</p><p>وز شعله اشتیاق می سوخت</p><p>در هر منزل که جای بودش</p><p>بر تابه گرم پای بودش</p><p>نی خوابگهش به مرغزاری</p><p>نی آبخورش به چشمه ساری</p><p>بی صبری و بی قراریی داشت</p><p>با هر خس و خار زاریی داشت</p><p>از هر چیزی مدد همی جست</p><p>زان ورطه خلاص خود همی جست</p><p>روزی به هوای نیمروزی</p><p>از تاب حرارت تموزی</p><p>ره برد به خیمه ذلیلان</p><p>یعنی که به سایه مغیلان</p><p>بر ساخت ازان نظاره گاهی</p><p>می کرد به هر طرف نگاهی</p><p>ناگاه بدید قومی از دور</p><p>زیشان در و دشت گشته معمور</p><p>قومی همه از بزرگواری</p><p>ارباب محفه و عماری</p><p>کردند به یک زمان در آن جای</p><p>صد خیمه و بارگاه بر پای</p><p>زانجا که خیال عاشقان است</p><p>سودای محال عاشقان است</p><p>مجنون با خود خیال می کرد</p><p>وین آرزوی محال می کرد</p><p>کانان لیلی و آل اویند</p><p>محمل کش جاه و مال اویند</p><p>دیگر می گفت کین خیال است</p><p>وز بخت من این هوس محال است</p><p>با خود همه گفت و گویش این بود</p><p>اندیشه و آرزویش این بود</p><p>زان خیمه گهش نمود ناگاه</p><p>با جمع ستارگان یکی ماه</p><p>کز خیمه هوای گشت کردند</p><p>زان مرحله رو به دشت کردند</p><p>در پای کشان ز ناز دامان</p><p>گشتند به سوی او خرامان</p><p>او چشم نهاده کان کیانند</p><p>سرمایه سود یا زیانند</p><p>وانان شده سوی او شتابان</p><p>کان تنها کیست در بیابان</p><p>آن دم که به پیش هم رسیدند</p><p>یکدیگر را تمام دیدند</p><p>مسکین مجنون چه دید لیلی</p><p>با او ز زنان قوم خیلی</p><p>چشمش چو بر آن سهی قد افتاد</p><p>بیخود برجست و بیخود افتاد</p><p>شد کالبدش ز هوش خالی</p><p>لیلی به سرش دوید حالی</p><p>بنهاد سرش به زانوی خویش</p><p>خونابه فشان ز سینه ریش</p><p>زان خواب خوش از گلابریزی</p><p>زود آوردش به خوابخیزی</p><p>دیدند جمال یکدگر را</p><p>بردند ملال یکدگر را</p><p>هر راز کهن که بود گفتند</p><p>هر در سخن که بود سفتند</p><p>در وقت وداع کاندرین باغ</p><p>کس سوخته دل مباد ازین داغ</p><p>مجنون گفتا که ای دل افروز</p><p>کامروز میان صد غم و سوز</p><p>بگذاشتی اندرین زمینم</p><p>من بعد کی و کجات بینم</p><p>گفتا که به وقت بازگشتن</p><p>خواهی هم ازین زمین گذشتن</p><p>گر زانکه درین مقام باشی</p><p>از دیدن من به کام باشی</p><p>با طلعت من شوی ز غم شاد</p><p>من نیز ز بند محنت آزاد</p><p>این رفت ز جای و آن به جا ماند</p><p>چون مرده تنی ز جان جدا ماند</p><p>می رفت ز دیده دلربایش</p><p>می دید به حسرت از قفایش</p><p>از جان رقمی نمانده باقی</p><p>می گفت قصاید فراقی</p><p>بر موجب وعده ای که بشنید</p><p>از منزل خویشتن نجنبید</p><p>در حیرت عشق آن دلارای</p><p>بنشست درخت وار از پای</p><p>می بود ستاده چون درختی</p><p>مرغان به سرش نشسته لختی</p><p>یک جا چو درخت پاش محکم</p><p>مو رفته چو شاخه هاش درهم</p><p>عهدی چو گذشت در میانه</p><p>مرغی به سرش گرفت خانه</p><p>مویش چو بتان مشک برقع</p><p>از گوهر بیضه شد مرصع</p><p>برخاست ز بیضه ها به پرواز</p><p>مرغان سرود عشق پرداز</p><p>یکچند بر این نسق چو بگذشت</p><p>لیلی به دیار خویش برگشت</p><p>آمد چو به آن خجسته منزل</p><p>وز ناقه فرو گرفت محمل</p><p>هر کس ز مشقت سیاحت</p><p>آسود به خواب استراحت</p><p>برخاست به وقت نیمروزان</p><p>خورشید آسا رخی فروزان</p><p>در پای به ناز پروریده</p><p>نعلین ادیم زر کشیده</p><p>پوشیده پرند آسمانی</p><p>بربسته حمایل یمانی</p><p>آراسته چون بهشت رویی</p><p>آماده در او هر آرزویی</p><p>چون سرو سهی به قد دلکش</p><p>چون کبک دری خرامیش خوش</p><p>آمد به سر رمیده مجنون</p><p>دیدش ز حساب عقل بیرون</p><p>یک ذره ز وی نمانده بر جای</p><p>مستغرق عشق فرق تا پای</p><p>چشمی به زمین به سان انجم</p><p>در پرتو آفتاب خود گم</p><p>هر چند نهفته دادش آواز</p><p>نامد به وجود خویشتن باز</p><p>زد بانگ بلند کای وفا کیش</p><p>بنگر به وفا سرشته خویش</p><p>گفتا تو کیی و از کجایی</p><p>بیهوده به سوی من چه آیی</p><p>گفتا که منم مراد جانت</p><p>کام دل و رونق روانت</p><p>یعنی لیلی که مست اویی</p><p>اینجا شده پایبست اویی</p><p>گفتا رو رو که عشقت امروز</p><p>در من زده آتشی جهانسوز</p><p>برد از نظرم غبار صورت</p><p>دیگر نشوم شکار صورت</p><p>عشقم کشتی به موج خون راند</p><p>معشوقی و عاشقی برون ماند</p><p>باشد ز نخست روی عاشق</p><p>در هر چه به طبع اوست لایق</p><p>چون جذبه عشق زور گیرد</p><p>از میل و مراد خود بمیرد</p><p>آرد به مراد یار خود روی</p><p>واو را شود از جهان رضاجوی</p><p>چون جذبه آن زیاده گردد</p><p>زان دغدغه نیز ساده گردد</p><p>افتاده به موج قلزم عشق</p><p>بیخود شده از تلاطم عشق</p><p>معشوقی و عاشقی کشد رخت</p><p>گردد نظر دو لخت یک لخت</p><p>یکسر نظر از دویی ببندد</p><p>چشم از منی و تویی ببندد</p><p>از کشمکش دویی سلامت</p><p>او ماند و عشق تا قیامت</p><p>لیلی چو شنید این سخن ها</p><p>از صبر و قرار ماند تنها</p><p>دانست یقین که حال او چیست</p><p>بنشست و به های های بگریست</p><p>گفت این دل و دین ز دست داده</p><p>در ورطه عشق ما فتاده</p><p>برتافت رخ از سرای امید</p><p>شد پی سپر بلای جاوید</p><p>نادیده ز خوان ما نوایی</p><p>افتاد به جاودان بلایی</p><p>مشکل که دگر به هم نشینیم</p><p>وز دور جمال هم ببینیم</p><p>این گفت و ره وثاق برداشت</p><p>ماتمگری فراق برداشت</p><p>از سینه به ناله درد می رفت</p><p>می رفت و به آب دیده می گفت</p><p>دردا که فلک ستیزه کار است</p><p>سرچشمه عیش ناگوارست</p><p>پیمانه دهر زهر پیماست</p><p>لطفش به لباس قهر پیداست</p><p>ما خوش خاطر دو یار بودیم</p><p>دور از غم روزگار بودیم</p><p>دوران فلک به کام ما بود</p><p>جلاب طرب به جام ما بود</p><p>از دست خسان ز پا فتادیم</p><p>وز یکدیگر جدا فتادیم</p><p>او دور از من به مرگ نزدیک</p><p>من دور از وی چو موی باریک</p><p>او کرده به وادی عدم روی</p><p>من کرده به تنگنای غم خوی</p><p>او بر شرف هلاک بی من</p><p>افتاده به خون و خاک بی من</p><p>من در صدد زوال بی او</p><p>ناچیزتر از خیال بی او</p><p>امروز بریدم از وی امید</p><p>دل بنهادم به هجر جاوید</p><p>رفت آنکه دگر رسیم با هم</p><p>وین چاک درون شود فراهم</p><p>کس آفت داغ ما مبیناد</p><p>دودی ز چراغ ما مبیناد</p><p>این گفت و شکسته دل ز منزل</p><p>بر نیت کوچ بست محمل</p><p>مجنون هم ازان نشیمن درد</p><p>منزل به نشیمن دگر کرد</p><p>چون وعده دوست را به سر برد</p><p>بار خود ازان زمین به در برد</p><p>برخاست چنانکه بود از آغاز</p><p>با گور و گوزن گشت دمساز</p>
</body></html>