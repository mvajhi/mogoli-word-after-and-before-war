<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79243" href="https://ganjoor.net/jami/divanj/fateha-shabab/ghazal-jf/sh778">شمارهٔ ۷۷۸</a></h2>
<p>باز ترکش بسته آن ترک سوار آمد برون</p><p>ای فدایش جان که بر عزم شکار آمد برون</p><p>قصد آن دارد که سازد عالمی را صید خویش</p><p>ور نه با تیر و کمان بهر چه کار آمد برون</p><p>با که می نوشیده یارب دوش کامروز این چنین</p><p>چشم خواب آلوده و سر پر خمار آمد برون</p><p>گر نمی آید بهار ای عاشق شیدا چه باک</p><p>اینک آن گل تازه تر از صد بهار آمد برون</p><p>هر که شد روزی به کوی او ز سوز عاشقان</p><p>با دل پرخون و چشم اشکبار آمد برون</p><p>در دلش نگرفت اگر چه می کند در سنگ جای</p><p>ناله و آهی کزین جان فگار آمد برون</p><p>دوش می گشتم بر آن در شد به پا خاری مرا</p><p>دیده می سودم بر آن چندانکه خار آمد برون</p><p>سالها بردم به سر بر خاک آن در منتظر</p><p>او برون نامد ولی جان ز انتظار آمد برون</p><p>این تن فرسوده جامی خاک بودی کاشکی</p><p>بر سر راهی که آن چابک سوار آمد برون</p><h2><a id="poem-79244" href="https://ganjoor.net/jami/divanj/fateha-shabab/ghazal-jf/sh779">شمارهٔ ۷۷۹</a></h2>
<p>بازم اندیشه یاری ست که گفتن نتوان</p><p>بر دل از وی غم و باریست که گفتن نتوان</p><p>دل وحشی که نشد رام کسی وه که کنون</p><p>صید فتراک سواریست که گفتن نتوان</p><p>گر به خونابه برون نقش و نگار است چه باک</p><p>که درون نقش و نگاری ست که گفتن نتوان</p><p>صید چشمت به دلیری نرهد کان آهو</p><p>آن چنان شیر شکاری ست که گفتن نتوان</p><p>گر شدم مست جمالت چه عجب کین گل نو</p><p>از کهن باغ بهاری ست که گفتن نتوان</p><p>سخنت معجز از آنست که این حرف شگرف</p><p>از لب نکته گذاری ست که گفتن نتوان</p><p>چند پرسید ز جامی که بگو یار تو کیست</p><p>گلرخی لاله عذاری ست که گفتن نتوان</p><h2><a id="poem-79245" href="https://ganjoor.net/jami/divanj/fateha-shabab/ghazal-jf/sh780">شمارهٔ ۷۸۰</a></h2>
<p>یافتن پیش تو راهی نتوان</p><p>سویت از دور نگاهی نتوان</p><p>آه کز آتش تو سوخت دلم</p><p>وز دل سوخته آهی نتوان</p><p>غم دل را مکن از چهره قیاس</p><p>کوه را وزن به کاهی نتوان</p><p>با تو از سرو چمن چون گویم</p><p>نسبت گل به گیاهی نتوان</p><p>دیدن روی تو گه گه چه خوش است</p><p>ناخوش آن ست که گاهی نتوان</p><p>ناله ام جز به سر کوی تو نیست</p><p>داد جز بر در شاهی نتوان</p><p>دوش جامی به خیال رخ تو</p><p>گفت شعری که به ماهی نتوان</p><h2><a id="poem-79246" href="https://ganjoor.net/jami/divanj/fateha-shabab/ghazal-jf/sh781">شمارهٔ ۷۸۱</a></h2>
<p>ای فلک تا کی دل و جان خرابی سوختن</p><p>ذره ای را در فراق آفتابی سوختن</p><p>گر شود خورشید رویت را همه عالم حجاب</p><p>از دل گرمم به هر آهی حجابی سوختن</p><p>صد سلامت بیش گفتم یکره آن لب رنجه کن</p><p>چندم آخر در تمنای جوابی سوختن</p><p>عشرتی باشد به بزم شمع رخساری چو تو</p><p>گه به نازی مردن و گاه از عتابی سوختن</p><p>دل به خورشید جهان تابی گرو کن تا به کی</p><p>همچو پروانه ز شمع خانه تابی سوختن</p><p>از جنون عشقت آمد شیوه ارباب علم</p><p>دفتری بر باد دادن یا کتابی سوختن</p><p>سوخت جامی را دل و رحمی نکرد آن مست ناز</p><p>مست را آخر چه باک است از کبابی سوختن</p><h2><a id="poem-79247" href="https://ganjoor.net/jami/divanj/fateha-shabab/ghazal-jf/sh782">شمارهٔ ۷۸۲</a></h2>
<p>گر چه تنگ آمد دل از فکر محال انگیختن</p><p>هم به وصف آن دهان خواهم خیال انگیختن</p><p>نیست امکان باغبان گلشن فردوس را</p><p>از قد ناز تو نازک تر نهال انگیختن</p><p>دوست دشمن بخت بی فرمان فلک نامهربان</p><p>چون توانم یارب اسباب وصال انگیختن</p><p>بلبل بی صبر و دل شد خاک در راه نیاز</p><p>همچنان گل بر سر غنج و دلال انگیختن</p><p>صورت جان هست در آیینه رویت عیان</p><p>چیست چندین نقش ها از خط و خال انگیختن</p><p>بس که شکر می فشانی زان لب حاضر جواب</p><p>خوش بود پیش تو تقریب سؤال انگیختن</p><p>جامی از خسرو همی گیرد طریق سوز و درد</p><p>طور او نبود خیالات کمال انگیختن</p><h2><a id="poem-79248" href="https://ganjoor.net/jami/divanj/fateha-shabab/ghazal-jf/sh783">شمارهٔ ۷۸۳</a></h2>
<p>ز نعل مرکب تو بر زمین نشان دیدن</p><p>خجسته تر که مه نو بر آسمان دیدن</p><p>به شب مهی و به روز آفتاب چهره مپوش</p><p>که جز به روی تو مشکل بود جهان دیدن</p><p>خوش است دل به ملاقات رهروان درت</p><p>چه چیز گمشده را به ز کاروان دیدن</p><p>ز بس که سینه به ناخن همی کنم ز غمت</p><p>توان ز چاک گریبانم استخوان دیدن</p><p>به جست و جوی میانش کمر مبند ای دل</p><p>که جز خیال محال است ازان میان دیدن</p><p>شدم ز دست چو آن مه عنان کشیده رسید</p><p>که راست طاقت آن دست و آن عنان دیدن</p><p>چنان ز شوق تو جامی گداخت کز دل او</p><p>چو می ز جام خیال لبت توان دیدن</p><h2><a id="poem-79249" href="https://ganjoor.net/jami/divanj/fateha-shabab/ghazal-jf/sh784">شمارهٔ ۷۸۴</a></h2>
<p>مرا تا کی ز کشتن بیم کردن</p><p>خوشا پیش تو جان تسلیم کردن</p><p>معلم چون تو شوخی را ندانست</p><p>به جز درس جفا تعلیم کردن</p><p>دهانت سر غیب آمد میان نیز</p><p>خرد را کی توان تفهیم کردن</p><p>گرفت از شش جهت عشق تو خواهد</p><p>مرا رسوای هفت اقلیم کردن</p><p>سعادتمندی ماه رخت را</p><p>جدا باید یکی تقویم کردن</p><p>بهای وصل اگر خواهی ز دیده</p><p>توان روی زمین پر سیم کردن</p><p>مگو جامی کم است از خس درین راه</p><p>خسی را تا کی این تعظیم کردن</p><h2><a id="poem-79250" href="https://ganjoor.net/jami/divanj/fateha-shabab/ghazal-jf/sh785">شمارهٔ ۷۸۵</a></h2>
<p>برون ران ای سوار شوخ و قلب صد سپه بشکن</p><p>برافکن برقع از رخسار و قدر مهر و مه بشکن</p><p>گرفتی کشور جان‌ها به سلطانی علم برکش</p><p>تو را شد لشکر دل‌ها سپاه پادشه بشکن</p><p>گشاد کار ما خواهی لب شکرفشان بگشا</p><p>شکست حال ما جویی سر زلف سیه بشکن</p><p>به حسن خویش نازد مهر از بهر خدای ای مه</p><p>مپوش آن عارض و بازار او هر چاشتگه بشکن</p><p>مرا آن شکل قلاشانه کشت آوه نمی دانم</p><p>که فرمودش که دامن بر زن و طرف کله بشکن</p><p>سرم خود را برابر داشت با گوی تو تا دانی</p><p>بزن چوگان و چون گویش جزای این گنه بشکن</p><p>ز جام لعل او جامی ازین پس بازگو رمزی</p><p>اساس زهد شیخ و عهد پیر خانقه بشکن</p><h2><a id="poem-79251" href="https://ganjoor.net/jami/divanj/fateha-shabab/ghazal-jf/sh786">شمارهٔ ۷۸۶</a></h2>
<p>بیا وز لب لعل جامم بگردان</p><p>دل از باده لعل فامم بگردان</p><p>به کوی خودم خوان و روی ارادت</p><p>ز احرام بیت الحرامم بگردان</p><p>سگم نام کردی ورم فخر نبود</p><p>بدین نام فرخنده نامم بگردان</p><p>علیک ار نگویی به دشنامی آخر</p><p>زبان در جواب سلامم بگردان</p><p>نهان ساز در آستین سیم ساعد</p><p>درون از طمع های خامم بگردان</p><p>کشد محملم بخت ازان کوی و جانم</p><p>خروشان کزین ره زمامم بگردان</p><p>چو با لطف عام خودم خاص کردی</p><p>چو جامی رخ از خاص و عامم بگردان</p><h2><a id="poem-79252" href="https://ganjoor.net/jami/divanj/fateha-shabab/ghazal-jf/sh787">شمارهٔ ۷۸۷</a></h2>
<p>شدم بهر تو خاک راه خوبان</p><p>یکی زین سو خرام ای شاه خوبان</p><p>ز خورشید رخت جز پرتوی نیست</p><p>فروغ عارض چون ماه خوبان</p><p>نباشد جز دلی آیینه آیین</p><p>نظرگاه دل آگاه خوبان</p><p>همین عشق است و بس بر موجب حسن</p><p>نکویی خواه عز و جاه خوبان</p><p>گرانی گو ببر جان زانکه کردم</p><p>حریم سینه منزلگاه خوبان</p><p>مرا از هر چه در عالم سری بود</p><p>نهادم آن هم اندر راه خوبان</p><p>ز دولتخواهی توست اینکه جامی</p><p>بود پیوسته دولتخواه خوبان</p><h2><a id="poem-79253" href="https://ganjoor.net/jami/divanj/fateha-shabab/ghazal-jf/sh788">شمارهٔ ۷۸۸</a></h2>
<p>هر چند بینی عالمی صید کمند خویشتن</p><p>چندین جفاکاری مکن با دردمند خویشتن</p><p>چون کشته افتم بر رهت بر من مران اسب جفا</p><p>حیف است کآلایی به خون نعل سمند خویشتن</p><p>گر نیست آن بختم که جان سازم سپند خوبیت</p><p>تن هیمه باد آنجا که تو سوزی سپند خویشتن</p><p>اوصاف لعل خود مگو هر لحظه با دون همتان</p><p>قوت مگس طبعان مکن جلاب قند خویشتن</p><p>با لعل نوشینت نزد هرگز به کام خود دمی</p><p>هر کس که همچون نی نشد خالی ز بند خویشتن</p><p>تا کی به خوبی سرکشد سرو سهی در بوستان</p><p>بگذر به باغ و جلوه ده سرو بلند خویشتن</p><p>جامی که گفتن گه گهی چندین مشو حیران او</p><p>مسکین چو رویت دید شد غافل ز پند خویشتن</p><h2><a id="poem-79254" href="https://ganjoor.net/jami/divanj/fateha-shabab/ghazal-jf/sh789">شمارهٔ ۷۸۹</a></h2>
<p>آمدم در دل اساس عشق محکم هم چنان</p><p>با غمت جان بلا فرسوده همدم هم چنان</p><p>از سپاه هجر شد معموره عمرم خراب</p><p>ملک دل سلطان عشقت را مسلم هم چنان</p><p>دیگران در بزم وصلت شادکام و سرفراز</p><p>زیر بار محنت و غم پشت ما خم هم چنان</p><p>سبز و خرم گلشن عیش همه یاران ز تو</p><p>کشت ما از ابر احسان تو بی نم هم چنان</p><p>زخم تیغ غمزه را صد ره به پیکان دوختی</p><p>وان جراحت سر نمی آرد فراهم هم چنان</p><p>سوخت جان بیدلان از داغ حرمان و رقیب</p><p>در حریم خلوت خاص تو محرم هم چنان</p><p>عشقبازان یک به یک رسم صلاح آورده پیش</p><p>جامی بی صبر و دل رسوای عالم هم چنان</p><h2><a id="poem-79255" href="https://ganjoor.net/jami/divanj/fateha-shabab/ghazal-jf/sh790">شمارهٔ ۷۹۰</a></h2>
<p>چو نای بر دل من تنگ شد فضای جهان</p><p>رسد به عرش نفیرم ز تنگنای جهان</p><p>نه این کبودی چرخ است بلکه شد نیلی</p><p>ز زخم سیلی صاحبدلان قفای جهان</p><p>مجو دوام طرب زانکه چار حد دارد</p><p>به شاهراه حوادث طرب سرای جهان</p><p>فتاد رخنه به دیوار دین و پنداری</p><p>که هست کنگره کاخ دلگشای جهان</p><p>تفاوت خوشی و ناخوشی که در گذر است</p><p>بود خشونت سوهان عمرسای جهان</p><p>طلسم گنج حقیقت گشای و دم درکش</p><p>که ناگهان کشدت در دم اژدهای جهان</p><p>وفا مجو ز جهان هر که بود ز اهل وفا</p><p>به زیر خاک شد ای خاک بر وفای جهان</p><p>قرارگاه تو ملک بقا بود تا چند</p><p>شوی فریفته ملک بی بقای جهان</p><p>بتاب رخ ز جهان و جهانیان جامی</p><p>که قبله گاه امید تو بس خدای جهان</p><h2><a id="poem-79256" href="https://ganjoor.net/jami/divanj/fateha-shabab/ghazal-jf/sh791">شمارهٔ ۷۹۱</a></h2>
<p>پرده ز رخ برفکن جامه جان چاک کن</p><p>طرفه کله برشکن تاج سران خاک کن</p><p>خار و خس کوی دوست به ز گل است ای رفیق</p><p>نخل سر خاک من زان خس و خاشاک کن</p><p>در خور صید تو نیست این تن چون موی من</p><p>لیک اگر نگسلد رشته فتراک کن</p><p>ناله و فریاد من نیست ز سوز جگر</p><p>یا دهنم را بدوز یا جگرم چاک کن</p><p>بر سر بالینم آ همچو رفیقان دمی</p><p>حال دلم بازپرس اشک رخم پاک کن</p><p>مردم بی درد را ذوق جفای تو نیست</p><p>هر چه کنی بعد ازین بر من غمناک کن</p><p>جامی سرگشته را کشته شدن آرزوست</p><p>تیغ به خونریزیش غمزه بی باک کن</p><h2><a id="poem-79257" href="https://ganjoor.net/jami/divanj/fateha-shabab/ghazal-jf/sh792">شمارهٔ ۷۹۲</a></h2>
<p>مگر وزید نسیمی ز سرو سیمبر من</p><p>که باز شعله برآورد آتش جگر من</p><p>خجسته باد طلوع تو ای سهیل یمانی</p><p>که روز گشت به اقبال طلعتت سحر من</p><p>لبم ز سوز نفس سوخت دیده از تف گریه</p><p>بسوخت آتش عشق تو جمله خشک و تر من</p><p>به گریه گفتم ازین در مرا مران به سر خود</p><p>به خنده گفت بر این در میا دگر به سر من</p><p>ز دیدن تو که محروم مانده ام نه ز دوری ست</p><p>که چون پری ز لطافت نهانی از نظر من</p><p>ز اشک و چهره به راه تو سیم و زر بکشیدم</p><p>که خاک راه تو بهتر ز وجه سیم و زر من</p><p>مکن به علم نظر عیب من که در دل جامی</p><p>جز این صفت نبود شیوه دگر هنر من</p><h2><a id="poem-79258" href="https://ganjoor.net/jami/divanj/fateha-shabab/ghazal-jf/sh793">شمارهٔ ۷۹۳</a></h2>
<p>تو جان پاکی سر به سر نی آب و خاک ای نازنین</p><p>والله ز جان هم پاک تر روحی فداک ای نازنین</p><p>پاکان ندیده روی تو دادند جان بر بوی تو</p><p>اینک به گرد کوی تو صد جان پاک ای نازنین</p><p>رفتی به گلگشت چمن گل دید لطف آن بدن</p><p>از شوق آن بر خویشتن زد جامه چاک ای نازنین</p><p>گر شد چو لاله پیکرم غرقه به خون غم کی خورم</p><p>این بس که بر دل می برم داغت به خاک ای نازنین</p><p>دارم ز غم بیماریی بیمار غم را یاریی</p><p>گر تو کنی غم خواریی از غم چه باک ای نازنین</p><p>با آنکه شد دردم قوی خواهم فغانم نشنوی</p><p>ترسم که بهر من شوی اندیشه ناک ای نازنین</p><p>جامی که دارد با تو خو هرگز نتابد از تو رو</p><p>گر خود نهی بر فرق او تیغ هلاک ای نازنین</p><h2><a id="poem-79259" href="https://ganjoor.net/jami/divanj/fateha-shabab/ghazal-jf/sh794">شمارهٔ ۷۹۴</a></h2>
<p>با این جمال همدم مستان عشق شو</p><p>یک بار الست گوی و هزاران بلی شنو</p><p>در جام می ز لعل تو یک شمه یافتم</p><p>اسباب علم و فضل به میخانه شد گرو</p><p>جز تخم آرزوی تو در دل نکشته ایم</p><p>فرخنده ساعتی که رسد کشته را درو</p><p>گفتم تمام خرمن عمرم به باد شد</p><p>لعلت به خنده گفت که بر ما به نیم جو</p><p>با این فسردگی نتوان راه عشق رفت</p><p>دستی بزن به دامن مردان گرمرو</p><p>خواهی که نقد حال تو گردد حدیث عشق</p><p>این نکته می شنو ز حریفان و می گرو</p><p>جامی فسانه های کهن ذوق ده نماند</p><p>اسرار عشق تازه کن از گفته های نو</p><h2><a id="poem-79260" href="https://ganjoor.net/jami/divanj/fateha-shabab/ghazal-jf/sh795">شمارهٔ ۷۹۵</a></h2>
<p>تا خم چرخ کهن باشد و جام مه نو</p><p>بهر جامی بودم خرقه به خمخانه گرو</p><p>صرصر قهر ازل گو بنشان مشعل مهر</p><p>بس بود تا ابد ز شمع رخت یک پرتو</p><p>هر کس از جلوه گل فهم معانی نکند</p><p>شرح آن دفتر ننوشته ز بلبل بشنو</p><p>زد مه روی تو خرمن فلک از مزرع خویش</p><p>گو به داس مه نو خوشه پروین بدرو</p><p>ترک چشم تو اگر هندوی خویشم خواند</p><p>درکشم تاج کیانی ز سر کیخسرو</p><p>دل بسی در پی مقصود دوید و نرسید</p><p>چند روزی تو هم ای اشک درین کوی بدو</p><p>جامی این مامن اقبال نه جای من و توست</p><p>ختم شد رقعه اخلاص زمین بوس و برو</p><h2><a id="poem-79261" href="https://ganjoor.net/jami/divanj/fateha-shabab/ghazal-jf/sh796">شمارهٔ ۷۹۶</a></h2>
<p>ای به دلم گرفته جا دمبدم از نظر مرو</p><p>مرهم سینه چون تویی مردم دیده هم تو شو</p><p>خرمن صبر شد به باد از غم عمر کاه تو</p><p>لیک بود هزار ازین بر چو تویی به نیم جو</p><p>من که و فکر عافیت خاصه که شد به عشق تو</p><p>دل به کمند غم زبون جان به کف بلا گرو</p><p>چند به هرزه صوفیا گوش به بانگ نی نهی</p><p>حالت و وجد بایدت ناله زار من شنو</p><p>غاشیه تو چون کشم چشم پر اشک کرده پا</p><p>پای من آبله همه بارگی تو تیزرو</p><p>تخم شکیب کشته ام وه که خیال ابرویت</p><p>سبز نگشته کشت من داس کشد پی درو</p><p>جامی خسته را که شد کشته تیغ غمزه ات</p><p>لعل حیات بخش تو داد به خنده جان تو</p><h2><a id="poem-79262" href="https://ganjoor.net/jami/divanj/fateha-shabab/ghazal-jf/sh797">شمارهٔ ۷۹۷</a></h2>
<p>یشهد الله اینما یبدو</p><p>انه لا اله الا هو</p><p>هست در ذره ای به وحدت خویش</p><p>پیش عارف گواه وحدت او</p><p>نیست با هیچ یک از اشیا ضد</p><p>می نماید به صورت همه رو</p><p>فهو ناج کما هو المنجی</p><p>و هو راج کما هو المرجو</p><p>گر تویی جمله در فضای وجود</p><p>هم خود انصاف ده بگو حق کو</p><p>در همه اوست پش چشم شهود</p><p>چیست پندار هستی من و تو</p><p>پاک کن جامی از غبار دویی</p><p>لوح خاطر که حق یکی ست نه دو</p><h2><a id="poem-79263" href="https://ganjoor.net/jami/divanj/fateha-shabab/ghazal-jf/sh798">شمارهٔ ۷۹۸</a></h2>
<p>شبی چون مه نمودی روی نیکو</p><p>برآمد نعره از انجم که ما هو</p><p>رمد آهو ز مردم با تک تیز</p><p>درین شیوه تو بگذشتی ز آهو</p><p>برت هست آیتی در لطف و رخ نیز</p><p>گه از برخوانم این آیت که از رو</p><p>سرشکم خواهد از زانو گذشتن</p><p>ز شوقت چند گریم سر به زانو</p><p>دو چشم تو عجایب جادوانند</p><p>ندیدم همچو آن دو هیچ جادو</p><p>همه صاحبدلان را ذوق کعبه</p><p>من بی دین و دل را ذوق آن کو</p><p>تنت در خرقه گر گم گشت جامی</p><p>چه شد کم گیر ازین پشمینه یک مو</p><h2><a id="poem-79264" href="https://ganjoor.net/jami/divanj/fateha-shabab/ghazal-jf/sh799">شمارهٔ ۷۹۹</a></h2>
<p>ز هر سو بدانند و رویت نکو</p><p>حماک الله ای دوست من کل سو</p><p>به خون جگر می کنم چهره تر</p><p>همین است پیش توام آبرو</p><p>رسان تیزتر آبی از تیغ خویش</p><p>که شد خشکم از آتش دل گلو</p><p>اگر کوزه می شکستم چه شد</p><p>به جرمانه گیرم به گردن سبو</p><p>بگو عاشقم بر فلان گفته ای</p><p>ز من این چه لایق بود خود بگو</p><p>منم آن گدا بر در میکده</p><p>که سازم پر از شی ء لله کدو</p><p>به هر جا مهی چون تو منزل نساخت</p><p>دل جامی آنجا نیامد فرو</p><h2><a id="poem-79265" href="https://ganjoor.net/jami/divanj/fateha-shabab/ghazal-jf/sh800">شمارهٔ ۸۰۰</a></h2>
<p>دلا کام از لبش با چشم تر جو</p><p>والا لم تجد ما کنت ترجو</p><p>پر است این چشم تر زان عارض و لب</p><p>کسی کم دیده زین پر آبتر جو</p><p>کشد یکبارگی پیش توام دل</p><p>اگر بنماییم یک بار گیسو</p><p>تو را موی از درازی تا میان است</p><p>خدا را این میان توست یا مو</p><p>تو را بس نیست در زلف آن همه چین</p><p>که چینی دیگر افکندی در ابرو</p><p>خط است آن یا فشاندی جعد مشکین</p><p>نشست از مشک گردی گرد آن رو</p><p>مگو جامی برو مهر بتان ورز</p><p>من این دانم مرا چیزی دگر گو</p><h2><a id="poem-79266" href="https://ganjoor.net/jami/divanj/fateha-shabab/ghazal-jf/sh801">شمارهٔ ۸۰۱</a></h2>
<p>گر سرم خاک گشت بر در تو</p><p>باد جانا سعادت سر تو</p><p>پست شد همچو سایه سرو بلند</p><p>پیش شمشاد سایه پرور تو</p><p>تن چون موی من بود جان را</p><p>یادگار از میان لاغر تو</p><p>سر زلفت به شهپر طاووس</p><p>می پراند مگس ز شکر تو</p><p>سادگی بین که آینه خود را</p><p>دارد اندر صفا برابر تو</p><p>ای بسا شب که خامه برد به روز</p><p>با خیال خط معنبر تو</p><p>جامی از جام جم نیارد یاد</p><p>گر خورد جرعه ای ز ساغر تو</p><h2><a id="poem-79267" href="https://ganjoor.net/jami/divanj/fateha-shabab/ghazal-jf/sh802">شمارهٔ ۸۰۲</a></h2>
<p>چون نیست بخت آنکه من یک دم شوم همراز تو</p><p>با دیگران می کن سخن تا بشنوم آواز تو</p><p>چشمت چو خصم جان شود لب را بگو خندان شود</p><p>تا ترک جان آسان شود بر عاشق جانباز تو</p><p>خواهم ز تو گویم غمی لیکن ندارم محرمی</p><p>کو بخت مقبل تا دمی سازد مرا همراز تو</p><p>نازی بکن ای غمزه زن گر چه رود جانم ز تن</p><p>جان من و صد همچو من بادا فدای ناز تو</p><p>تو طایر قدسی و کس بر تو ندارد دسترس</p><p>گسترده ما دام هوس کین سو فتد پرواز تو</p><p>صد دل شکار خود کند صد رخنه در جان افکند</p><p>از غمزه چون ناوک زند چشم شکارانداز تو</p><p>چون پرده بگشایی ز رو جامی فتد در گفت و گو</p><p>تو گلشن حسنی و او مرغ سخن پرداز تو</p><h2><a id="poem-79268" href="https://ganjoor.net/jami/divanj/fateha-shabab/ghazal-jf/sh803">شمارهٔ ۸۰۳</a></h2>
<p>زینسان که خو گرفت دلم با وصال تو</p><p>وای من آن زمان که نبینم جمال تو</p><p>مردم ز فرقت تو کجا رفت آنکه من</p><p>هر لحظه دیدمی رخ فرخنده فال تو</p><p>بینم جهان به روی تو روی تو گوییا</p><p>چشم من است و مردمک چشم خال تو</p><p>شد سایه ها ز پرتو روی تو جمله نور</p><p>ای آفتاب حسن مبادا زوال تو</p><p>تا رفته ای چو خواب خوش از چشم اشکبار</p><p>حقا که نیست در نظرم جز خیال تو</p><p>دارم سری نهاده به راهت که مست ناز</p><p>ناگاه دررسی و شود پایمال تو</p><p>جامی چه حاجت است به گفتن چو زد رقم</p><p>بر لوح چهره کلک مژه وصف حال تو</p><h2><a id="poem-79269" href="https://ganjoor.net/jami/divanj/fateha-shabab/ghazal-jf/sh804">شمارهٔ ۸۰۴</a></h2>
<p>شاه خوبانی و ترکان خطا هندوی تو</p><p>سرکشان را طوق گردن حلقه گیسوی تو</p><p>تا تو رفتی آفتاب از زر همی تابد طناب</p><p>تا زند این خیمه فیروزه در اردوی تو</p><p>مدعی گیرم که چون آیینه رویین تن شود</p><p>کی تواند کایستد یک لحظه رو در روی تو</p><p>مه که بر شکل کمان زر برآید گاه گاه</p><p>میل آن دارد که خود را جا کند پهلوی تو</p><p>پر دعا دارم دلی تعویذوار آن دست کو</p><p>کز رگ جان بندم این تعویذ بر بازوی تو</p><p>قتل عاشق را چه بر ساعد نهی رنج کمان</p><p>یک کرشمه بس بود از گوشه ابروی تو</p><p>بنده جامی پای تا سر شوق شد بادا قبول</p><p>نامه شوقی که آرد باد ناگه سوی تو</p><h2><a id="poem-79270" href="https://ganjoor.net/jami/divanj/fateha-shabab/ghazal-jf/sh805">شمارهٔ ۸۰۵</a></h2>
<p>روی برتابی ز من هرگه که بینم سوی تو</p><p>حیف می داری که افتد چشم من بر روی تو</p><p>گفتیم خواهی ازین پس ترک خوی بد گرفت</p><p>این مگو با من که من نیکو شناسم خوی تو</p><p>دل چو طوماری ست در هر پیچ او صد حرف شوق</p><p>خواهمش از رشته جان بست بر بازوی تو</p><p>زیر پا افتاده دلهای بتان سنگدل</p><p>باشد از ریگ بیابان بیشتر در کوی تو</p><p>جان چه آرم در مقابل چون تو بگشایی میان</p><p>نیست نقد هر دو عالم قیمت یک موی تو</p><p>همچو ماه نو کند از شرم تو پهلو تهی</p><p>گر فتد خورشید تابان فی المثل پهلوی تو</p><p>قد جامی گفته ای خم چون هلال از بهر چیست</p><p>گر بگویم راست از میل خم ابروی تو</p><h2><a id="poem-79271" href="https://ganjoor.net/jami/divanj/fateha-shabab/ghazal-jf/sh806">شمارهٔ ۸۰۶</a></h2>
<p>چون به مسجد بینمت ای قبله من روی تو</p><p>پشت بر محراب خواهم روی در ابروی تو</p><p>در نمازم دل به سوی توست و رو در قبله گاه</p><p>وه چه خوش بودی اگر رو نیز بودی سوی تو</p><p>بر مسلمانان ببخشا و مبین هر سو که شد</p><p>صد صف طاعت خراب از غمزه جادوی تو</p><p>روی تو پیش نظر من جای دیگر در سجود</p><p>سر نمی یارم برآوردن ز شرم روی تو</p><p>گشته خلق از هر طرف مشغول تسبیح و دعا</p><p>من نهانی می کنم با خویش گفت و گوی تو</p><p>پست شد آهنگ قد قامت مؤذن را چو دید</p><p>شیوه قد بلند و قامت دلجوی تو</p><p>هر که را بینی به جایی روی طاعت بر زمین</p><p>جامی و رخساره زردی و خاک کوی تو</p><h2><a id="poem-79272" href="https://ganjoor.net/jami/divanj/fateha-shabab/ghazal-jf/sh807">شمارهٔ ۸۰۷</a></h2>
<p>من کیستم که چشم گشایم به روی تو</p><p>این بس که می کنم به زبان گفت و گوی تو</p><p>ای آرزوی جان نظری کن به حال من</p><p>زان پیشتر که جان دهم از آرزوی تو</p><p>خال نیم ز فکر میانت بلی مرا</p><p>پیوند دیگر است به هر تار موی تو</p><p>هر صبح می کنم چو صبا ره سوی چمن</p><p>باشد که یابم از گل نورسته بوی تو</p><p>پایم چو سوده شد به رهت بعد ازین چو اشک</p><p>غلطم به خون و خاک پی جست و جوی تو</p><p>من اهل خوان وصل نیم کاش چون سگان</p><p>سنگی خورم به سر ز مقیمان کوی تو</p><p>این نقش نو کشیده غزل نیست ای غزال</p><p>طومار محنت است ز جامی به سوی تو</p><h2><a id="poem-79273" href="https://ganjoor.net/jami/divanj/fateha-shabab/ghazal-jf/sh808">شمارهٔ ۸۰۸</a></h2>
<p>گر به خطا کنم نگه یک سر مو به روی تو</p><p>باد مرا بدین گنه روی سیه چو موی تو</p><p>بود دلم ز غصه خون شوق تو برد ازو سکون</p><p>همدم اشک لاله گون روی نهاد سوی تو</p><p>گه به من گدا خوشی گاه ز من جدا خوشی</p><p>من به خوشی و ناخوشی ساخته ام به خوی تو</p><p>رشک برد روان من بر تن ناتوان من</p><p>گر شود استخوان من قوت سگان کوی تو</p><p>شب چو درآید ای صنم کشته شوم به تیغ غم</p><p>باز نسیم صبحدم جان دهدم به بوی تو</p><p>باده گسار و غمزه زن راه به محتسب فکن</p><p>تا کشد آن سبوشکن بر سر خود سبوی تو</p><p>تازه خط تو بر قمر زد رقمی ز مشک تر</p><p>جامی ازان نهاد سر بر خط آرزوی تو</p><h2><a id="poem-79274" href="https://ganjoor.net/jami/divanj/fateha-shabab/ghazal-jf/sh809">شمارهٔ ۸۰۹</a></h2>
<p>داری به جان من کمین ای من کمین هندوی تو</p><p>خوی تو گر هست این چنین صد جان فدای خوی تو</p><p>گه بر در بتخانه ام گه در حریم خانقه</p><p>القصه گردم در به در دایم به جست و جوی تو</p><p>بادا ز زخم ناوکت در سینه صد روزن مرا</p><p>باشد که افتد پرتوی از آفتاب روی تو</p><p>روز و جفای چاوشان شبها و بیم پاسبان</p><p>یارب من آزرده جان کی راه یابم سوی تو</p><p>یکباره دل برداشتم از قیل و قال مدرسه</p><p>زین پس به کنج میکده ماییم و گفت و گوی تو</p><p>تا کی چو زاهد بی جهت آریم سوی قبله رو</p><p>محراب طاعت بس بود ما را خم ابروی تو</p><p>جامی کی از خاک درت محروم ماندی این چنین</p><p>گر آبرویی داشتی پیش سگان کوی تو</p><h2><a id="poem-79275" href="https://ganjoor.net/jami/divanj/fateha-shabab/ghazal-jf/sh810">شمارهٔ ۸۱۰</a></h2>
<p>ای دل و دیده هر دو خانه تو</p><p>سر من خاک آستانه تو</p><p>کاش بر من رسد نه بر توسن</p><p>دمبدم زخم تازیانه تو</p><p>همه تن گوش می شوم از شوق</p><p>هر کجا می رود فسانه تو</p><p>هر کسی خوش به گوشه طربی</p><p>من و غمهای بی کرانه تو</p><p>هر طرف ناوک از چه می فکنی</p><p>دل ما بس بود نشانه تو</p><p>بهر ناکشتنم بهانه مجوی</p><p>که مرا می کشد بهانه تو</p><p>جامیا بوی درد می آید</p><p>از غزلها عاشقانه تو</p><h2><a id="poem-79276" href="https://ganjoor.net/jami/divanj/fateha-shabab/ghazal-jf/sh811">شمارهٔ ۸۱۱</a></h2>
<p>تو آن مهی که برد خجلت آفتاب از تو</p><p>تو آن گلی که شود غنچه در نقاب از تو</p><p>دلم که عشق بر او صد در بلا بگشاد</p><p>رخ امید نتابد به هیچ باب از تو</p><p>همیشه عادت شاهان بود عمارت ملک</p><p>چه حکمت است که شد ملک دل خراب از تو</p><p>عنان صبر شد از کف درین هوس که گهی</p><p>رسم به دولت پابوس چون رکاب از تو</p><p>مکن شتاب به رفتن که می رود جانم</p><p>اگر چه عمری و نبود عجب شتاب از تو</p><p>به هر سلام مکن رنجه در جواب آن لبت</p><p>که صد سلام مرا بس یکی جواب از تو</p><p>چو قتل جامی مسکین ثواب می دانی</p><p>چنان مکن که شود فوت این ثواب از تو</p><h2><a id="poem-79277" href="https://ganjoor.net/jami/divanj/fateha-shabab/ghazal-jf/sh812">شمارهٔ ۸۱۲</a></h2>
<p>زهی چشم جهان بین روشن از تو</p><p>به چشم ما جهان چون گلشن از تو</p><p>مکن گو خانه ام روشن مه پر</p><p>که پر ماه است بام و روزن از تو</p><p>ز بس در دلیری استاد گشتی</p><p>بتان گیرند تعلیم این فن از تو</p><p>لبت گر جان ستان بودی چو غمزه</p><p>نبردی جان سلامت یک تن از تو</p><p>بدرد جیب تا دامن گر افتد</p><p>جدا همچون قبا پیراهن تو</p><p>زند گل لاف با پیراهنت لیک</p><p>ندارد بویی آن تردامن از تو</p><p>مگو هر دم چه خواهی جامی از من</p><p>که غیر از تو نمی خواهم من از تو</p><h2><a id="poem-79278" href="https://ganjoor.net/jami/divanj/fateha-shabab/ghazal-jf/sh813">شمارهٔ ۸۱۳</a></h2>
<p>من برنخواهم داشت دل از مهر یاری همچو تو</p><p>آخر چرا شوید کسی دست از نگاری همچو تو</p><p>زینسان که تو ای نازنین جولان کنی از پشت زین</p><p>ناید به میدان بعد ازین چابک سواری همچو تو</p><p>گفتی برو در کنج غم بنشین صبوری پیشه کن</p><p>آخر صبوری چون توان بی غم گذاری همچو تو</p><p>در سینه گر خارم خلد یا خارخارم در جگر</p><p>حاشا که دل دیگر کنم با گل عذاری همچو تو</p><p>دل کی دهد گرد گل و گلزار گشتن هر که را</p><p>گردد درون جای و دل باغ و بهاری همچو تو</p><p>صد ره کشم خاک رهش در دیده ای باد صبا</p><p>روزی به کویش گر مرا افتد گذاری همچو تو</p><p>آوازه آن خوبرو چون رفت جامی هر طرف</p><p>آواره خواهد شد بسی از هر دیاری همچو تو</p><h2><a id="poem-79279" href="https://ganjoor.net/jami/divanj/fateha-shabab/ghazal-jf/sh814">شمارهٔ ۸۱۴</a></h2>
<p>ای دل من صید دام زلف تو</p><p>دام دلها گشته نام زلف تو</p><p>بند شد در زلف تو دلها تمام</p><p>دام و بند آمد تمام زلف تو</p><p>داد تشریف غلامی بنده را</p><p>زلف تو ای من غلام زلف تو</p><p>لایق رخسار گلرنگ تو نیست</p><p>جز نقاب مشکفام زلف تو</p><p>رم کنند از دام مرغان وی عجب</p><p>جان بی آرام رام زلف تو</p><p>زلف تو بالای مه دارد مقام</p><p>بس بلند آمد مقام زلف تو</p><p>صبح اقبال است طالع هر نفس</p><p>بنده جامی را ز شام زلف تو</p><h2><a id="poem-79280" href="https://ganjoor.net/jami/divanj/fateha-shabab/ghazal-jf/sh815">شمارهٔ ۸۱۵</a></h2>
<p>گر به پای سرو بخرامد قد رعنای او</p><p>سرو همچون سایه خود را افکند در پای او</p><p>بر سر بازار گل بی وجه گو مفروش حسن</p><p>چون ندارد کس به دور عارضش پروای او</p><p>سایه آن سرو بالا هر که را بر سر فتاد</p><p>سر به طوبی کی درآرد همت والای او</p><p>آن پریرو مردم چشم من است این روشن است</p><p>جای آن دارد که سازم چشم روشن جای او</p><p>دی خرامان برگذشت آن نخل تر سوی چمن</p><p>سرو بر جا خشک ماند از حیرت بالای او</p><p>ریخت شیرین خون فرهاد و ازین شیرین تر آن</p><p>کز پی خون ریختن هم خود دهد حلوای او</p><p>شد میسر وایه جامی که وصل دوست بود</p><p>باز اگر از وای خود بازماند وای او</p><h2><a id="poem-79281" href="https://ganjoor.net/jami/divanj/fateha-shabab/ghazal-jf/sh816">شمارهٔ ۸۱۶</a></h2>
<p>آن ترک نیم مست که جان شد خراب او</p><p>صد بار سوختیم ز ناز و عتاب او</p><p>بر طرف بام اگر مه شبگرد بیندش</p><p>شرمنده گردد از رخ چون آفتاب او</p><p>من کیستم که بوسه زنم پای دوست کاش</p><p>یابم همین مجال که بوسم رکاب او</p><p>در روی او شهود جمال ازان توان</p><p>گر در میان حجاب نگردد نقاب او</p><p>چون درفشان شود لب او چون صدف شوم</p><p>سر تا به پای گوش ز ذوق خطاب او</p><p>بودن به کوی او نتوانم شب فراق</p><p>ترسم فغان من برد از دیده خواب او</p><p>گاه سوال بوسه به جامی نگفت هیچ</p><p>یعنی که نیست غیر خموشی جواب او</p><h2><a id="poem-79282" href="https://ganjoor.net/jami/divanj/fateha-shabab/ghazal-jf/sh817">شمارهٔ ۸۱۷</a></h2>
<p>غمزه ات کز سعی چشم است این همه بیداد او</p><p>در فن عاشق کشی شاگرد توست استاد او</p><p>طره شبرنگ تو لیلی و دل مجنون آن</p><p>لعل شکربار تو شیرین جان و فرهاد او</p><p>عشق در هر دل که سازد بهر دردت خانه ای</p><p>اول از سنگ ملامت افکند بنیاد او</p><p>بندگی نو شد دلم را از خطت وز هر طرف</p><p>فتنه دیگر رسد بهر مبارک باد او</p><p>با رقیب سخت دل زخم زبان کردن چه سود</p><p>چون ازین سوهان نیفتد رخنه در فولاد او</p><p>رهبر کوی مغان شد پیر ما ممدود باد</p><p>بر سر اهل ارادت سایه ارشاد او</p><p>بس که شبها جامی از سرو قدت نالد بلند</p><p>می کند رم مرغ شاخ سدره از فریاد او</p><h2><a id="poem-79283" href="https://ganjoor.net/jami/divanj/fateha-shabab/ghazal-jf/sh818">شمارهٔ ۸۱۸</a></h2>
<p>یارب از جانم ببر مهر مه رخسار او</p><p>یا به هر یک چند روزی کن مرا دیدار او</p><p>سوخت جانم از سموم هجر کو آن دولتم</p><p>تا بیاسایم دمی در سایه دیوار او</p><p>ره چه پیمایم به کوی زهد چون خواهد زدن</p><p>بار دیگر راه من لطف قد و رفتار او</p><p>شد سرم در ره شکاف از زخم نعل توسنش</p><p>مرهم آن چیست سم مرکب رهوار او</p><p>عاشق مهجور را بر رخ روان آن اشک نیست</p><p>می رود خونابه ای از سینه افگار او</p><p>کوهکن را صوت جان افزای مطرب گو مباش</p><p>کارغنون ساز است کوه از ناله های زار او</p><p>کار جامی در هم از انکار اهل درد شد</p><p>ناصحا بر خویش رحمی کن مکن انکار او</p><h2><a id="poem-79284" href="https://ganjoor.net/jami/divanj/fateha-shabab/ghazal-jf/sh819">شمارهٔ ۸۱۹</a></h2>
<p>حبذا پیر مغان کز فیض جام پاک او</p><p>خاک را باشد نصیب ای جان پاکان خاک او</p><p>گر چه رخش همتش جولان برون زین عرصه داشت</p><p>خویش را بستم به صد سالوس بر فتراک او</p><p>باغبان روضه قدر باده گر بشناختی</p><p>بر کنار چشمه کوثر نشاندی تاک او</p><p>رفتم آن خاک در از مژگان پی تسکین شوق</p><p>آتش من تیزتر گشت از خس و خاشاک او</p><p>با خرد راز دهانش را چه آرم در میان</p><p>قاصر است از فهم این سر نهان ادراک او</p><p>چند لاف چستی و چالاکی ای سرو چمن</p><p>نیست چست این جامه جز بر قامت چالاک او</p><p>دامن جامی ز دست عشق صد جا چاک شد</p><p>می ندارد عشق دست از دامن صد چاک او</p><h2><a id="poem-79285" href="https://ganjoor.net/jami/divanj/fateha-shabab/ghazal-jf/sh820">شمارهٔ ۸۲۰</a></h2>
<p>مرغ جان کردی هوای دانه های خال او</p><p>گر نبستی رشته لاغر تن من بال او</p><p>گر به قصد جان فرستد قاصد آن مقصود دل</p><p>دل کند فرسنگها جان بر کف استقبال او</p><p>بس که بر دل خامه بار غم نهاد از شرح هجر</p><p>شد خمیده همچو نون در نامه لام و دال او</p><p>خون کنم دل را و مالم در رکاب او ز چشم</p><p>تا چو پای اندر رکاب آرد شود پامال او</p><p>رویش ار بیند فرشته گر کشد صد بی گناه</p><p>یک گنه ننویسد اندر نامه اعمال او</p><p>صوفی دل حالها کرده ست دوش از ذکر دوست</p><p>سینه ام چون خرقه چاک اینک گواه حال او</p><p>وصل جویان جامی و طعن رقیبان از قفا</p><p>در به در درویش و غوغای سگان دنبال او</p><h2><a id="poem-79286" href="https://ganjoor.net/jami/divanj/fateha-shabab/ghazal-jf/sh821">شمارهٔ ۸۲۱</a></h2>
<p>آن سرو که شادند جهانی به غم او</p><p>هر سو که خرامد سر ما و قدم او</p><p>باشد ستم از یار کرم شکر که بگذشت</p><p>در حق من خسته دل از حد کرم او</p><p>بر لوح دلم صورت خط تو رقم زد</p><p>آن کس که روا نیست خطا بر قلم او</p><p>آه ار نکشم سوز درون هست که آتش</p><p>آخر نشود گر چه نشیند علم او</p><p>هر دم رسدم زخمی ازان غمزه بی رحم</p><p>شرمنده ام از مرحمت دمبدم او</p><p>بیت الحرم ماست درش چند نشینیم</p><p>محروم ز احرام حریم حرم او</p><p>جامی ز غم عشق تو گر مرد غمی نیست</p><p>پیداست چه خیزد ز وجود عدم او</p><h2><a id="poem-79287" href="https://ganjoor.net/jami/divanj/fateha-shabab/ghazal-jf/sh822">شمارهٔ ۸۲۲</a></h2>
<p>نامه سربسته آمد غنچه و مضمون او</p><p>حسب حال بلبل و شرح دل پر خون او</p><p>قصد لیلی باشد از جعد مسلسل عرض حسن</p><p>زان چه غم دارد که گردد بیدلی مجنون او</p><p>خضر را خواهی که بینی بر لب آب حیات</p><p>خط سبزارنگ بین گرد لب میگون او</p><p>چون به میزان لطافت نیست وزنی سرو را</p><p>چند خود را برکشد پیش قد موزون او</p><p>آن مسیحا لب شفای رنج ما داند ولی</p><p>نیست تدبیر علاج اهل دل قانون او</p><p>گر چه در هستی دهانش از سر مویی کم است</p><p>یک سر مو کم مباد از حسن روزافزون او</p><p>گو مکش جامی در افسون سخن بیهوده رنج</p><p>کان پریرخ را فراغت بینم از افسون او</p><h2><a id="poem-79288" href="https://ganjoor.net/jami/divanj/fateha-shabab/ghazal-jf/sh823">شمارهٔ ۸۲۳</a></h2>
<p>بریز ای هجر خونم چند سوزی جان من بی او</p><p>مرا صد بار مردن به که یک دم زیستن بی او</p><p>نسیما سوی او کن ره ببر همراه خود جان را</p><p>که جان آنجا رسد باری اگر ماند بدن بی او</p><p>مذاق جان شیرین چاشنی هجر نادیده</p><p>چه داند تلخی عیشی که دارد کوهکن بی او</p><p>ز هر گل می خلد در سینه خاری بی رخ خویش</p><p>چه می خوانی مرا ای باغبان سوی چمن بی او</p><p>مپرس ای همنشین مهربان شرح غم هجران</p><p>زبان من ز کار افتاده نتوانم سخن بی او</p><p>همه آفاق را دانم که سوز من شود روشن</p><p>ز بس چون شمع گریم زار در هر انجمن بی او</p><p>ازان مه ماند جامی ای اجل تاراج عمرش کن</p><p>که آن مسکین به جان است از حیات خویشتن بی او</p><h2><a id="poem-79289" href="https://ganjoor.net/jami/divanj/fateha-shabab/ghazal-jf/sh824">شمارهٔ ۸۲۴</a></h2>
<p>می رود عمر گرانمایه و ما غافل ازو</p><p>وه که جز محنت و اندوه نشد حاصل ازو</p><p>دلخوشی چند که ما همسفر آن ماهیم</p><p>چون شود دوری ما بیش به هر منزل ازو</p><p>ساخت بی طلعت خود روز و شب ما ماهی</p><p>آن که برج مه و خورشید بود محمل ازو</p><p>قامتش طوبی و لب کوثر و رخ طلعت حور</p><p>کی بود روضه فردوس شده محفل ازو</p><p>خیز تا دامن آن تازه گل آریم به کف</p><p>چند چون لاله نشینیم به داغ دل ازو</p><p>شد برون سیل سرشک از حد و نزدیک رسید</p><p>که پذیرد خلل این صورت آب و گل ازو</p><p>جامی از زهد و ورع مشکل عشقش نگشود</p><p>جام می گیر مگر حل شود این مشکل ازو</p><h2><a id="poem-79290" href="https://ganjoor.net/jami/divanj/fateha-shabab/ghazal-jf/sh825">شمارهٔ ۸۲۵</a></h2>
<p>چرخ اخضر کز دو چشم خاست موج خون در او</p><p>شیشه سبز است و اشکم باده گلگون در او</p><p>شد جهان از اشک من دریا و می ترسم شود</p><p>غرقه از بار دل من زورق گردون در او</p><p>جا درون دل گرفتی چاکش از پیکان بدوز</p><p>تا نیابد ره خیال غیری از بیرون در او</p><p>رشته جان گر ز زلفت نگسلد چندین مپیچ</p><p>جان من گو باش یک تار دگر افزون در او</p><p>عشق تو هوشم ز دل بربود ترک عشوه ده</p><p>باده مست افتاد و مردافکن مریز افیون در او</p><p>روی مجنون بود در لیلی ولی زد بحر عشق</p><p>عاقبت موجی که گم شد لیلی و مجنون در او</p><p>مخزن سلطان عشق آمد دل جامی و نیست</p><p>جز خیال لعل جانان گوهری مخزون در او</p><h2><a id="poem-79291" href="https://ganjoor.net/jami/divanj/fateha-shabab/ghazal-jf/sh826">شمارهٔ ۸۲۶</a></h2>
<p>ای ز ابروانت متصل عشاق را محراب دو</p><p>با غمزه و چشم تو دل قربان یکی قصاب دو</p><p>مقصود ما زان ابروان باشد سجود روی تو</p><p>قبله نباشد جز یکی گرچه بود محراب دو</p><p>بگشای برقع زان دو رخ تا چشم انجم بر زمین</p><p>بیند به عکس آسمان خورشید عالمتاب دو</p><p>تنها یکی تن چون کشم از تو عنان دل چنین</p><p>کز زلف مشکین سوی او افکنده ای قلاب دو</p><p>در گلستان حسن ازان بالا و رخسار و جبین</p><p>یک شاخ نازک بین کزو رسته گل سیراب دو</p><p>جانم فدای ساقیی کان دم که نوشم جام می</p><p>نقل از دهان و لب دهد پسته یکی عناب دو</p><p>شد هوش جامی زان دو لب مستی بلی زود آورد</p><p>بزمی که شد گردان در او جام شراب ناب دو</p><h2><a id="poem-79292" href="https://ganjoor.net/jami/divanj/fateha-shabab/ghazal-jf/sh827">شمارهٔ ۸۲۷</a></h2>
<p>دو نرگس تو که مستند و ناتوان هر دو</p><p>شدند آفت عقل و بلای جان هر دو</p><p>میان ما و تو جز جان و تن حجاب نبود</p><p>بیا که هجر تو برداشت از میان هر دو</p><p>چنان دو دیده غیورند بر رخت که کنند</p><p>نظر به روی تو از یکدگر نهان هر دو</p><p>قران قوس قزح با هلال بس عجب است</p><p>خدای را بنما طاق ابروان هر دو</p><p>شکار پیشه دو ترکند خفته چشمانت</p><p>نهاده بر سر بالین خود کمان هر دو</p><p>ازان میان و دهان قاصرند وهم و خرد</p><p>اگر چه خرده شناسند و رازدان هر دو</p><p>ز کار دنیی و عقبی مپرس جامی را</p><p>که کرد در سر کار تو این و آن هر دو</p><h2><a id="poem-79293" href="https://ganjoor.net/jami/divanj/fateha-shabab/ghazal-jf/sh828">شمارهٔ ۸۲۸</a></h2>
<p>ای اشک سرخ دمبدم از چشم تر مرو</p><p>هم رنگ لعل یار منی از نظر مرو</p><p>نزدیک مردنم ز تو دور از خدا بترس</p><p>نزدیک اگر نیایی ازین دورتر مرو</p><p>تا کی روی به قول رقیب از نظر مرا</p><p>بهر خدا که بر سخن او دگر مرو</p><p>آن عشوه جوی فتنه بازار و کوی شد</p><p>ای پارسا ز کنج سلامت بدر مرو</p><p>جامی درش نه منزل آلودگان بود</p><p>آنجا چو اشک غرقه به خون جگر مرو</p><h2><a id="poem-79294" href="https://ganjoor.net/jami/divanj/fateha-shabab/ghazal-jf/sh829">شمارهٔ ۸۲۹</a></h2>
<p>ای پیر گشته بهر جوانان ز ره مرو</p><p>موی سفید در پی زلف سیه مرو</p><p>بنگر مه شباب خود اندر محاق شیب</p><p>زین بیش در نظاره روی چو مه مرو</p><p>دنبال قد فراخته طفلان بی گناه</p><p>با قامت خمیده ز بار گنه مرو</p><p>فکر حساب هر کجی و راستی بکن</p><p>پیش بتان راست قد کج کله مرو</p><p>دل پر هوس مزاحمت اهل دل مکن</p><p>بتخانه زیر خرقه سوی خانقه مرو</p><p>خواهی به صوب کعبه تحقیق ره بری</p><p>پی بر پی مقلد گم کرده ره مرو</p><p>دام حیات جز پی صید کمال نیست</p><p>صیدی نکرده جامی ازین دامگه مرو</p><h2><a id="poem-79295" href="https://ganjoor.net/jami/divanj/fateha-shabab/ghazal-jf/sh830">شمارهٔ ۸۳۰</a></h2>
<p>خوی که تو را ز تاب می ریخته از جبین فرو</p><p>موج بلاست آمده بر سر عقل و دین فرو</p><p>عارض توست در عرق یا ز لطافت هوا</p><p>قطره شبنم آمده بر رخ یاسمین فرو</p><p>سبزه خط عنبرین گرد لبت برآمده</p><p>یا صف مور را شده پای در انگبین فرو</p><p>جلوه گه جمال خود منظر دیده ساز اگر</p><p>در دل تنگ نایدت خاطر نازنین فرو</p><p>داشت در آن چه ذقن دل ز جهان فراغتی</p><p>کاش نمی گذاشتی گیسوی عنبرین فرو</p><p>گرد ز زلف کرده ای پاک به طرف آستین</p><p>دست فشان که ریزدت مشک ز آستین فرو</p><p>جامی خسته دل ز غم خاک چه سان کند به سر</p><p>کز مژه اش گرفت خون روی همه زمین فرو</p><h2><a id="poem-79296" href="https://ganjoor.net/jami/divanj/fateha-shabab/ghazal-jf/sh831">شمارهٔ ۸۳۱</a></h2>
<p>ای جاودان به صورت اعیان برآمده</p><p>گاهی نموده ظاهر و گه مظهر آمده</p><p>از روی ذات طاهر و مظهر یکی ست لیک</p><p>در حکم عقل این دگر آن دیگر آمده</p><p>بی صورت است عشق ولی عشق صورتش</p><p>غالب شده به کسوت صورت درآمده</p><p>معروف عارفان ست به هر صورتی که هست</p><p>در چشم منکران چه غم از منکر آمده</p><p>در موطن ظهور و بطون نیست غیر او</p><p>هر چند کز ظهور و بطون برتر آمده</p><p>گاهش کشیده جاذبه عاشقی عنان</p><p>با داغ عاشقان بلاپرور آمده</p><p>گاهش گرفته جلوه معشوقی آستین</p><p>بر شکل دلبران پری پیکر آمده</p><p>یکجا نشسته بر سر صدر جلال و جاه</p><p>وز جمله سروران جهان بر سر آمده</p><p>یکجا فکنده خرقه فقر و فنا به دوش</p><p>محتاج وار حلقه زنان بر در آمده</p><p>هر جا پی نظاره ستاده ست منتظر</p><p>منظور هم خود است که بر منظر آمده</p><p>بنموده روی بهر تماشای عاشقان</p><p>وانگه گشاده چشم و تماشاگر آمده</p><p>همراه وحی گشته و روح القدس شده</p><p>پیغام خود رسانده و پیغمبر آمده</p><p>بحری ست متفق که ز اوصالف مختلف</p><p>باران و قطره و صدف و گوهر آمده</p><p>بیرون ز عشق و عاشق و معشوق هیچ نیست</p><p>این هر دو اسم مشتق و آن مصدر آمده</p><p>مشتق چو نیک درنگری عین مصدر است</p><p>کاندر صفات ظاهر خود مضمر آمده</p><p>نشکفته است جز گل وحدت به باغ عشق</p><p>هر چند گاهی اصفر و گه احمر آمده</p><p>جامی ندید رنگی ازان گل عجب مدار</p><p>کز غم کبود جامه چو نیلوفر آمده</p><h2><a id="poem-79297" href="https://ganjoor.net/jami/divanj/fateha-shabab/ghazal-jf/sh832">شمارهٔ ۸۳۲</a></h2>
<p>گشاد از چهره مشکین برقع آن مه</p><p>ارانی فیه وجه الله جهره</p><p>ز قدش چون درخت وادی طور</p><p>شنیدم مژده انی اناالله</p><p>لبش بگشاد مهر از حقه لعل</p><p>ز اسرار حقیقت گشتم آگه</p><p>به رویش ماه را از هیچ وجهی</p><p>نباشد دعوی خوبی موجه</p><p>بدان زلف درازم دسترس نیست</p><p>مبادا دست کس زینگونه کوته</p><p>ته پایش صبا تا فرش گل ساخت</p><p>درون غنچه خون بسته ست ته ته</p><p>به لطف قد ره جامی زد و رفت</p><p>زهی لطف قد اعلی الله قدره</p><h2><a id="poem-79298" href="https://ganjoor.net/jami/divanj/fateha-shabab/ghazal-jf/sh833">شمارهٔ ۸۳۳</a></h2>
<p>به لطف قد ره دلها زد آن مه</p><p>زهی لطف قد اعلی الله قدره</p><p>به هر وجهی سخن زان روی گویم</p><p>که خوش باشد سخن های موجه</p><p>مرا با آن دهان سریست پنهان</p><p>کسی از سر درویشان چه آگه</p><p>به حلق تشنه ام تیغ تو بگذشت</p><p>دم بسمل چو آب الحمدلله</p><p>نمی رفتم به جز راه سلامت</p><p>تو را دیدم به راه افتادم از ره</p><p>غم عشقت درآمد از در و بام</p><p>بلی دیوار ما را یافت کوته</p><p>چو طنبور از تو نالان بود جامی</p><p>فراقت زاد فی الطنبور نغمه</p><h2><a id="poem-79299" href="https://ganjoor.net/jami/divanj/fateha-shabab/ghazal-jf/sh834">شمارهٔ ۸۳۴</a></h2>
<p>ای ز همه صورت خوب تو به</p><p>صورک الله علی صورته</p><p>روی تو آیینه حق بینی است</p><p>در نظر مردم خودبین منه</p><p>بلکه حق آیینه و تو صورتی</p><p>وهم دویی را به میان ره مده</p><p>صورت از آیینه نباشد جدا</p><p>انت به متحد فانتبه</p><p>هر که سر رشته وحدت نیافت</p><p>پیش وی این نکته بود مشتبه</p><p>رشته یکی دان و گره صد هزار</p><p>کیست کزین رشته گشاید گره</p><p>هر که چو جامی به گره بند شد</p><p>گر به سر رشته رود باز به</p><h2><a id="poem-79300" href="https://ganjoor.net/jami/divanj/fateha-shabab/ghazal-jf/sh835">شمارهٔ ۸۳۵</a></h2>
<p>سیب زنخدان تو را به ز به</p><p>یافت دلم متعه الله به</p><p>دانه خال از ذقنت چون نمود</p><p>دانه چو هرگز ننماید ز به</p><p>گشت به از دانه خال آن ذقن</p><p>گر چه بود میوه بی دانه به</p><p>گفت زهی هر که بدید ابرویت</p><p>نیست بلی چاره کمان را ز زه</p><p>غم چو دهی قسمت دل خستگان</p><p>قسمت من بیش ده و پیش ده</p><p>نیست به چالاکی و چستی چو تو</p><p>نی که میان بست به چندین گره</p><p>بین لب او جامی و بی خود بیفت</p><p>باده خور و مست شو و سر بنه</p><h2><a id="poem-79301" href="https://ganjoor.net/jami/divanj/fateha-shabab/ghazal-jf/sh836">شمارهٔ ۸۳۶</a></h2>
<p>میوه باغ بهشت بلکه ازان نیز به</p><p>سیب زنخدان توست متعناالله به</p><p>خرقه پشمین چو به عاشق غمدیده را</p><p>کرده ام از غم به بر خرقه پشمین چو به</p><p>شد دل خلقی اسیر چند نهی گرد رخ</p><p>زلف شکن بر شکن جعد گره بر گره</p><p>زلف چو در پاکشان بگذری از بوی مشک</p><p>سوی تو عشاق را ره نشود مشتبه</p><p>شاهی و خوبان سپاه شکر چنین قدر و جاه</p><p>یاد اسیران بکن داد فقیران بده</p><p>با قد خم یافته رشته اشکم نگر</p><p>ناوک آه مراست آن چو کمان این چو زه</p><p>در بر جامی دلش می طپد از دست تو</p><p>تا دلش آید به دست بر دل او دست نه</p><h2><a id="poem-79302" href="https://ganjoor.net/jami/divanj/fateha-shabab/ghazal-jf/sh837">شمارهٔ ۸۳۷</a></h2>
<p>ز هر طرف که درآمد گشاده رخ آن ماه</p><p>مرا مشاهده شد سر ثم وجه الله</p><p>کمال حسن ازل در جمال او دیدم</p><p>چو بست بند قبا و شکست طرف کلاه</p><p>غلام لطف خرام ویم که سالک را</p><p>گهی برد به سر راه و گه برد از راه</p><p>سر نیاز به راهش چه سود چون نکند</p><p>ز ناز و حشمت و خوبی به زیر پای نگاه</p><p>مکن به عشق بتان عیب اهل دل ای شیخ</p><p>ز سر عاشق عارف خدا بود آگاه</p><p>حدیث عشق که منشور دولت ابد است</p><p>به گفت و گوی مقلد کجا شود کوتاه</p><p>شهود یار در اغیار مشرب جامی ست</p><p>کدام غیر که لاشی ء فی الوجود سواه</p><h2><a id="poem-79303" href="https://ganjoor.net/jami/divanj/fateha-shabab/ghazal-jf/sh838">شمارهٔ ۸۳۸</a></h2>
<p>آب چشمم تا به ماهی رفت و آهم تا به ماه</p><p>هست بر درد دل من ماه تا ماهی گواه</p><p>شد معلم پیر در تعلیم خلق اما چه سود</p><p>چون ندارد ابجد عشقت درست آن طفل راه</p><p>بعد ایامی که می بینم رخت پیش نظر</p><p>گاه آب دیده مانع می شود گه دود آه</p><p>خاک پایت را نگه می دارد از رویم رقیب</p><p>آن سیه رو هیچ روی من نمی دارد نگاه</p><p>افتم از شوقت من گریان به پای سرو و گل</p><p>غرقه گشتم می زنم دستی به هر شاخ گیاه</p><p>جان شیرین گفتم آن لب را ز من تلخ آمدش</p><p>گر پذیرد عذرم اکنون هستم از جان عذرخواه</p><p>نیست جامی را جزا با این همه دعوی مهر</p><p>زان رخ نیکو جز آهی احسن الله جزاه</p><h2><a id="poem-79304" href="https://ganjoor.net/jami/divanj/fateha-shabab/ghazal-jf/sh839">شمارهٔ ۸۳۹</a></h2>
<p>اینک سوار می رسد آن ترک کج کلاه</p><p>خلقی نهاده روی تظلم به خاک راه</p><p>آویخته ز طرف کمر جان صد اسیر</p><p>بر هم زده به تیغ مژه قلب صد سپاه</p><p>در تاب ماه عارضش از باده صبوح</p><p>مخمور چشم جادویش از خواب چاشتگاه</p><p>هر سو ز شوق طلعتش افغان اهل درد</p><p>هر جا ز ظلم غمزه اش آواز دادخواه</p><p>زارم کشید و بر سر راهش بیفکنید</p><p>باشد که سوی من به ترحم کند نگاه</p><p>گر لاف عشق می زنم ای خواجه طعن چیست</p><p>اینک سرشک سرخ و رخ زرد من گواه</p><p>جامی ز جام غصه چو خون جگر خورد</p><p>نبود سرود مجلس او جز فغان و آه</p><h2><a id="poem-79305" href="https://ganjoor.net/jami/divanj/fateha-shabab/ghazal-jf/sh840">شمارهٔ ۸۴۰</a></h2>
<p>آن دو رخ را که نبینیم مگر ماه به ماه</p><p>به جمال تو که هستیم به جان نیکو خواه</p><p>گر کشی از پی نخجیر گه صید کمان</p><p>برکشد آهوی مسکین ز دل سوخته آه</p><p>جمله خوبان به رخت خط غلامی دادند</p><p>هست آن خال سیه نیز بر این جمله گواه</p><p>بر ندارم ز رهت روی اگر سر برود</p><p>چه کنم کز ازل اینگونه شدم روی به راه</p><p>خواهد از غصه رقیب تو که ریزد خونم</p><p>ناگه ار جانب تیغ تو کنم تیز نگاه</p><p>در اشک و رخ زردم بنگر کز گردون</p><p>حاصل خرمن من نیست جز این دانه و کاه</p><p>جامی از هجر رخت گه تب و گه آه کشد</p><p>نیست کس را به جهان حال بدین گونه تباه</p><h2><a id="poem-79306" href="https://ganjoor.net/jami/divanj/fateha-shabab/ghazal-jf/sh841">شمارهٔ ۸۴۱</a></h2>
<p>همچو شمعم به زبان شعله زند آتش آه</p><p>گر نه بگشایدم از سینه بر او تیغ تو راه</p><p>لب لعلت که زد از خط به دلم مهر وفا</p><p>چون نگینی ست پی مهر زدن کرده سیاه</p><p>بیدلان را به نگاهی چو نگه داری دل</p><p>از دو چشم تو تمام است مرا نیم نگاه</p><p>خال مشکین که بر آن چاه زنخدان بینی</p><p>حبشی بچه ای افتاده ز شوخی ست به چاه</p><p>شوق قد تو به طوبی ننشیند فردا</p><p>نشکند آرزوی سرو روان شاخ گیاه</p><p>دل دو نیمه شده از تیغ تو چون نام خودست</p><p>هر دو را پشت ز بار غم عشق تو دو تاه</p><p>عذرخواهی مکن از جامی اگر شد سگ تو</p><p>این کرم کن که ازین خاک درش عذر مخواه</p><h2><a id="poem-79307" href="https://ganjoor.net/jami/divanj/fateha-shabab/ghazal-jf/sh842">شمارهٔ ۸۴۲</a></h2>
<p>حلقه زلفش گشاد باد سحرگاه</p><p>اشرق شمس الضحی بنور محیاه</p><p>چند گریبان درم ز شوق جمالش</p><p>برفکن ای باد صبح دامن خرگاه</p><p>وصف سهی سرو ما بلند مقامی ست</p><p>کی رسد آنجا کسی به همت کوتاه</p><p>راز دل خم به پیش جام دهان باز</p><p>گفت صراحی ازان فتاد در افواه</p><p>در دل تنگم نشین اگر چه ندارد</p><p>کلبه درویش تاب کوکبه شاه</p><p>آه دلم هست بی تو شعله جانسوز</p><p>آه که صد بار سوخت جان من از آه</p><p>جامی بی صبر و دل سگان درت را</p><p>همدم دیرینه است و یار هواخواه</p><h2><a id="poem-79308" href="https://ganjoor.net/jami/divanj/fateha-shabab/ghazal-jf/sh843">شمارهٔ ۸۴۳</a></h2>
<p>رمید آن آهوی مشکین ز من آه</p><p>نای عنی غزال کنت اهواه</p><p>خدا را ای صبا آگاهیم ده</p><p>که آن آهو کجا دارد چراگاه</p><p>ز ما بگریخت چون مشکین غزالی</p><p>الا یالیت شعری این مرعاه</p><p>نیارم شرح کردن آنچه دیدم</p><p>من از نادیدن آن نازنین ماه</p><p>ز خونین اشک من دانند مردم</p><p>وان لم اشک مما کنت القاه</p><p>منم در انتظار او شب و روز</p><p>نشسته گوش بر در چشم بر راه</p><p>ز طیب زلف او عطر کفن برد</p><p>چو شد با خاک جامی طاب مثواه</p><h2><a id="poem-79309" href="https://ganjoor.net/jami/divanj/fateha-shabab/ghazal-jf/sh844">شمارهٔ ۸۴۴</a></h2>
<p>دلم شبها کشد زان دام زلف آه</p><p>بهذا نال زلفی دام زلفاه</p><p>به فکر زلف تو عمرم سر آمد</p><p>زهی فکر دراز و عمر کوتاه</p><p>تویی دلخواه من تا رخ نمودی</p><p>روا شد کام من بر وجه دلخواه</p><p>کله کج نه که ترکی چون تو رعنا</p><p>نمی بینم درین فیروزه خرگاه</p><p>سمند ناز جولان ده که امروز</p><p>سپاه خوبرویان را تویی شاه</p><p>بفرما رحمتی بر دردمندان</p><p>ز درد اهل دل چون هستی آگاه</p><p>سر جامی و خاک رهگذارت</p><p>چو خواهد خاک شد باری درین راه</p><h2><a id="poem-79310" href="https://ganjoor.net/jami/divanj/fateha-shabab/ghazal-jf/sh845">شمارهٔ ۸۴۵</a></h2>
<p>ای بر سریر حسن جم آیین و کی شکوه</p><p>از سنگ جور و بار غمت پشت ما به کوه</p><p>پیش درت به خاک مذلت فتاده است</p><p>گر تاج شوکت است و گر افسر شکوه</p><p>سری که نانوشته همی خواندم از رخت</p><p>خط تو شرح داد علی احسن الوجوه</p><p>ای جسته حل مشکل ما ز اهل صومعه</p><p>باز آ که این گره نگشاید ازان گروه</p><p>جامی به سعی خویش ز جانان خبر نیافت</p><p>یا معشر الاحبة بالله خبروه</p><h2><a id="poem-79311" href="https://ganjoor.net/jami/divanj/fateha-shabab/ghazal-jf/sh846">شمارهٔ ۸۴۶</a></h2>
<p>منع سماع نغمه نی می کند فقیه</p><p>بیچاره پی نبرد به سر نفخت فیه</p><p>می ده به بانگ نی که ندارم به فر عشق</p><p>پروای ریش محتسب و سبلت فقیه</p><p>واعظ به طعن باده پرستان زبان گشاد</p><p>یارب تویی پناه من از شر آن سفیه</p><p>ماییم و تیه هجر تو ای چشمه حیات</p><p>یادی بکن ز حال جگرتشنگان تیه</p><p>تشبیه می کنند رخت را به مه ولی</p><p>با او به هیچ وجه نمی بینمت شبیه</p><p>گفتی تو را به رشته جان آتش افکنم</p><p>چون شمع می کند دل من زین نشاط پیه</p><p>جامی حریم کوی مغان کعبه صفاست</p><p>طوبی لساکنیه و بشری لزایریه</p><h2><a id="poem-79312" href="https://ganjoor.net/jami/divanj/fateha-shabab/ghazal-jf/sh847">شمارهٔ ۸۴۷</a></h2>
<p>حدیث جم و جام لاغ است و لابه</p><p>خوش آن سر که با جام گوید قرابه</p><p>به آب می آباد کن کاخ عیشم</p><p>که رو در خرابی نهاد این خرابه</p><p>نخواهم ز درد قدح دست شستن</p><p>اگر مه بود طشت و مهر آفتابه</p><p>بود قصر عشرت بسی خوش چه بودی</p><p>که حرف بقا داشتی بر کتابه</p><p>پی سر عرفان متن تار فکرت</p><p>خریدار یوسف مشو زین کلابه</p><p>بکش ز اطلس چرخ پای ارادت</p><p>که حیف است این پا بدان پای تابه</p><p>کف جامی از جام خالی مبادا</p><p>اجب دعوتی یا ولی الاجابه</p>
</body></html>