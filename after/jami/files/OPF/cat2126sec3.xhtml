<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-78606" href="https://ganjoor.net/jami/divanj/fateha-shabab/ghazal-jf/sh141">شمارهٔ ۱۴۱</a></h2>
<p>هلال عید جستن کار عام است</p><p>هلال عید خاصان دور جام است</p><p>بیا ساقی که امشب توبه ما</p><p>ز می چون روزه فردا حرام است</p><p>برافراز آتشی دیگر ز باده</p><p>که دیگ ما ز روزه نیم خام است</p><p>ز روزه رخنه شد ایام عیشم</p><p>خوشا رندی که عیش او مدام است</p><p>ز بس بیهوشی و مستی نداند</p><p>که ماه روزه در عالم کدام است</p><p>کرم کن یک دو جام دیگرم ده</p><p>که از من تا به مستی یک دو گام است</p><p>به میخانه چو خاک افتاده جامی</p><p>به بوی جرعه جام کرام است</p><h2><a id="poem-78607" href="https://ganjoor.net/jami/divanj/fateha-shabab/ghazal-jf/sh142">شمارهٔ ۱۴۲</a></h2>
<p>نهفته سیم به زیر قبا که این بدن است</p><p>گرفته برگ سمن را به بر که پیرهن است</p><p>بسن ز پیرهن اندام نازکش که مگر</p><p>در آب گشته عیان عکس لاله و سمن است</p><p>اگر کنند به گل نازنین تنش را باد</p><p>رود ز تاب تعالی الله این چه لطف تن است</p><p>کله شکسته کمر بسته برگذشت از من</p><p>گذشت عمری و آن مشکل پیش چشم من است</p><p>چو در نظاره آن روی می توان مردن</p><p>مرا هزار شکایت ز جان خویشتن است</p><p>چو گفتمش سخن تلخ چند گفت به ناز</p><p>که شرم دار نه آخر ازین لب و دهن است</p><p>اگر به کوی تو جامی کشد فغان ای سرو</p><p>مگیر خورده که او عندلیب این چمن است</p><h2><a id="poem-78608" href="https://ganjoor.net/jami/divanj/fateha-shabab/ghazal-jf/sh143">شمارهٔ ۱۴۳</a></h2>
<p>آتش اندر خرمن ما زد رخت وین روشن است</p><p>خال مشکین تو بر رخ دانه ای زین خرمن است</p><p>آن رخ نازک چو آب از دیده رفت اما هنوز</p><p>نقش خالت چون سیاهی مانده در چشم من است</p><p>تو مرا چشمی و تا بر بام و روزن آمدی</p><p>چشم من گه بر کنار بام و گه بر روزن است</p><p>گر چه می پوشد ز ما لطف تنت را پیرهن</p><p>کی توان پوشیدن آن لطفی که در پیراهن است</p><p>شب نهانی رخ به پایت سوده ام اینک هنوز</p><p>قطره های خون ز اشک من تو را بر دامن است</p><p>دل اسیر دام و جان مرغ حریم بام توست</p><p>داغ حرمان و غم هجران سراسر بر تن است</p><p>بی رخت گفتم نکو پر می کنم دامن ز اشک</p><p>گفت جامی کار نیکو کردن از پر کردن است</p><h2><a id="poem-78609" href="https://ganjoor.net/jami/divanj/fateha-shabab/ghazal-jf/sh144">شمارهٔ ۱۴۴</a></h2>
<p>یاقوت لب تو قوت جان است</p><p>وصل تو حیات جاودان است</p><p>زلف تو بر آفتاب تابان</p><p>از شعر سیاه سایه بان است</p><p>بستی به لباس کج کلاهان</p><p>بر موی کمر که این میان است</p><p>راندی به لب شکر دهانان</p><p>در هیچ سخن که این دهان است</p><p>در هر آنی تویی به شانی</p><p>ما اعظم شانک این چه شان است</p><p>هر چند به هر زبان ز عشقت</p><p>هر لحظه هزار داستان است</p><p>زان دم که تو را شناخت جامی</p><p>مهر خمشیش بر زبان است</p><h2><a id="poem-78610" href="https://ganjoor.net/jami/divanj/fateha-shabab/ghazal-jf/sh145">شمارهٔ ۱۴۵</a></h2>
<p>مگو که قطع بیابان عشق آسان است</p><p>که کوههای بلا ریگ آن بیابان است</p><p>حدیث چتر مرصع به میر قافله گوی</p><p>که سایه بان ز ره ماندگان مغیلان است</p><p>فراز و شیب ره از رهروان گرم مپرس</p><p>که پیش مرغ هوا کوه و دشت یکسان است</p><p>ز ناز چون نکشیدی به کعبه دامن وصل</p><p>چه چاک ها که ازین حسرتش به دامان است</p><p>ببند دیده گرت نیست قوت مجنون</p><p>که برق منزل لیلی قوی درخشان است</p><p>چه سود قافله مصر حسن یوسف را</p><p>متاع عشق چو در کاروان کنعان است</p><p>به راه عشق تو جامی ز ناله بس نکند</p><p>زبان او چو درای از برای افغان است</p><h2><a id="poem-78611" href="https://ganjoor.net/jami/divanj/fateha-shabab/ghazal-jf/sh146">شمارهٔ ۱۴۶</a></h2>
<p>دلم ز هجر خراسان ازان هراسان است</p><p>که بحر فقر و محیط فنا خراسان است</p><p>نخست گوهر از آن بحر شاه بسطامی ست</p><p>که قطب زنده دلان و خداشناسان است</p><p>بکش لباس رعونت که شیخ خرقانی</p><p>ستاده خرقه به کف بهر بی لباسان است</p><p>بگو سپاس مهین عارفی که در مهنه ست</p><p>که عشق در پی آزار ناسپاسان است</p><p>به گوش جان بشنو نکته های پیر هرات</p><p>که مشکلات طریق از بیانش آسان است</p><p>چو کاس خویش شکستی بیا که ساقی جام</p><p>نهاده باده به دست شکسته کاسان است</p><p>گدایی درشان پیشه کرده ای جامی</p><p>به جز تو کیست گدایی که پادشاسان است</p><h2><a id="poem-78612" href="https://ganjoor.net/jami/divanj/fateha-shabab/ghazal-jf/sh147">شمارهٔ ۱۴۷</a></h2>
<p>کیست آن شوخ که مهمان تهیدستان است</p><p>که ز سر تا به قدم شعبده و دستان است</p><p>مجلس از رشک رخش داغ نه گلزار است</p><p>خانه از سرو قدش طعنه زن بستان است</p><p>تا لبش چاشنیی در قدح باده فکند</p><p>رفته بر چرخ برین عربده مستان است</p><p>عیش را داد بده کام دل از می بستان</p><p>که ز هر گوشه صدای بده و بستان است</p><p>نگسلم طفل وش از دایه لطفش هر چند</p><p>که سیه کرده ز بخت سیهم پستان است</p><p>خضر و سرچشمه او می طلبی خیز و بجوی</p><p>آن خط سبز و لب لعل که گر هست آن است</p><p>جامی از خاک خراسان چه کنی قصد حجاز</p><p>چون تو را کعبه مقصود به ترکستان است</p><h2><a id="poem-78613" href="https://ganjoor.net/jami/divanj/fateha-shabab/ghazal-jf/sh148">شمارهٔ ۱۴۸</a></h2>
<p>آن کیست سواره که بلای دل و دین است</p><p>صد خانه برانداخته در خانه زین است</p><p>ماهی ست درخشنده چو بر پشت سمند است</p><p>سروی ست خرامنده چو بر روی زمین است</p><p>آشوب جهان است اگر اسپ سوار است</p><p>آسایش جان است اگر بزم نشین است</p><p>در آتش و آبم ز دل و دیده چو دیدم</p><p>کافروخته رخسار و عرق کرده جبین است</p><p>برتافت ز من رو گره افکند در ابرو</p><p>اینک سر و شمشیر اگر بر سر کین است</p><p>گر قصه خود عرضه رایش نتوان کرد</p><p>صد شکر خدا کو همه دان و همه بین است</p><p>گفتم که سخنرانی جامی ز لب توست</p><p>از پسته شکر ریخت که آری سخن این است</p><h2><a id="poem-78614" href="https://ganjoor.net/jami/divanj/fateha-shabab/ghazal-jf/sh149">شمارهٔ ۱۴۹</a></h2>
<p>روی خود را مگو شریک مه است</p><p>در نکویی که لاشریک له است</p><p>نارسیده به چارده سالت</p><p>رویت افزون ز ماه چارده است</p><p>ملک هستی تمام طی کردم</p><p>تا به وصلت هنوز نیمه ره است</p><p>تا تو بستی نقاب تو بر تو</p><p>بر رخم خون بسته ته به ته است</p><p>کی پذیرد ز شمع و مشعله نور</p><p>هر که را شب ز دود دل سیه است</p><p>جانب عاشقان نگه می دار</p><p>حشمت پادشاه از سپه است</p><p>خانقه میکده ست جامی را</p><p>باده کهنه پیر خانقه است</p><h2><a id="poem-78615" href="https://ganjoor.net/jami/divanj/fateha-shabab/ghazal-jf/sh150">شمارهٔ ۱۵۰</a></h2>
<p>ای که جان و دل آگاه تو را همراه است</p><p>بی تو آگه نیم از خویش خدا آگاه است</p><p>مدت صحبت تو عمر گرانمایه ماست</p><p>آه ازین عمر گرانمایه که بس کوتاه است</p><p>غم تو از دل ما در همه دلها ره کرد</p><p>راست است این که ز دلها سوی دلها راه است</p><p>دل نمی خواست جدایی ز تو اما چه کنیم</p><p>دور ایام نه بر قاعده دلخواه است</p><p>واقعا نیست ز من غمزده تر کس به جهان</p><p>شاهد حال من این واقعه ناگاه است</p><p>رفت بر باد چو کاه از غم تو عمر عزیز</p><p>روی بنما که فراق تو قوی جانکاه است</p><p>جامی از دست بشد کار ز تاثیر قضا</p><p>چاره کار رضینا بقضاء الله است</p><h2><a id="poem-78616" href="https://ganjoor.net/jami/divanj/fateha-shabab/ghazal-jf/sh151">شمارهٔ ۱۵۱</a></h2>
<p>مه شمع شب افروز و رخت نور تجلی ست</p><p>او را به جمال تو کجا زهره دعوی ست</p><p>رضوان به هوای قد رعنای تو ای سرو</p><p>جاوید وطن ساخته در سایه طوبی ست</p><p>منما به کس آن روی و در آیینه نظر کن</p><p>زان رو که تماشای رخت هم به تو اولی ست</p><p>هر جا نفسی می گذرد زان لب شیرین</p><p>آنجا چه مجال دم جان پرور عیسی ست</p><p>گفتی پس عمریت تسلی دهم از وصل</p><p>عمری ست که ما را به همین وعده تسلی ست</p><p>هر گل که برآید ز گل تربت مجنون</p><p>بوی خوشش آمیخته با نکهت لیلی ست</p><p>در کسوت رندی قدح آشامی جامی</p><p>به زان حیل و زرق که در خرقه تقوی ست</p><h2><a id="poem-78617" href="https://ganjoor.net/jami/divanj/fateha-shabab/ghazal-jf/sh152">شمارهٔ ۱۵۲</a></h2>
<p>خوبان هزار و از همه مقصود من یکی ست</p><p>صد پاره گر کنند به تیغم سخن یکی ست</p><p>خوش مجمعی ست انجمن نیکوان ولی</p><p>ماهی کز اوست رونق آن انجمن یکی ست</p><p>خواهیم بهر هر قدمش تحفه دگر</p><p>لیکن مقصریم که جان در بدن یکی ست</p><p>گشتم چنان ضعیف که بی ناله و فغان</p><p>ظاهر نمی شود که درین پیرهن یکی ست</p><p>آنجا که لعل دلکش شیرین دهد فروغ</p><p>یاقوت و سنگ در نظر کوهکن یکی ست</p><p>ناموس و نام ما تو شکستی نه نیکوان</p><p>آری ز صد خلیل همین بت شکن یکی ست</p><p>جامی درین چمن دهن از گفت و گو ببند</p><p>کاینجا نوای بلبل و صوت زغن یکی ست</p><h2><a id="poem-78618" href="https://ganjoor.net/jami/divanj/fateha-shabab/ghazal-jf/sh153">شمارهٔ ۱۵۳</a></h2>
<p>سینه تنگم نه جای چون تو زیبا دلبری ست</p><p>خوش بیا بر چشم من بنشین که روشن منظری ست</p><p>بر رخ زردم ببین خط های خونین از سرشک</p><p>کین ورق در حسب حال دردمندان دفتری ست</p><p>هر شبی چندان ز درد هجر بگدازم که روز</p><p>در گمان افتند مردم کین منم یا دیگری ست</p><p>بی رخت در باغ و صحرا بهر داغ جان من</p><p>هر گل آتش پاره ای هر لاله سوزان اخگری ست</p><p>دوستداران سوخت جانم تا به کی دارم نهان</p><p>دوزخی در دل که این عشق بهشتی پیکری ست</p><p>من که و سودای جنت کز سگان کوی تو</p><p>شربت آبی که ماند سلسبیل و کوثری ست</p><p>تا رسید از لعل میگونت به کام خویش جام</p><p>دیده جامی ز زشک آن پر از خون ساغری ست</p><h2><a id="poem-78619" href="https://ganjoor.net/jami/divanj/fateha-shabab/ghazal-jf/sh154">شمارهٔ ۱۵۴</a></h2>
<p>مرا از درد تو بر سینه داغی ست</p><p>که با آن داغم از مرهم فراغی ست</p><p>مگو دیگر نخواهم سوخت جانت</p><p>به داغ خویشتن کین نیز داغی ست</p><p>من و ویرانه هجر ای خوش آن کس</p><p>که با چون تو گلی بر طرف باغی ست</p><p>بنال ای عندلیب هجر دیده</p><p>که باغ وصل عشرتگاه زاغی ست</p><p>به خوش لحنی زبان مگشای کامروز</p><p>سرود بزم گلبانگ کلاغی ست</p><p>تو جویان نیستی ای خواجه ور نی</p><p>ازان گم ناشده هر سو سراغی ست</p><p>مکن جامی ز آه آتشین بس</p><p>که شبهای غمت را خوش چراغی ست</p><h2><a id="poem-78620" href="https://ganjoor.net/jami/divanj/fateha-shabab/ghazal-jf/sh155">شمارهٔ ۱۵۵</a></h2>
<p>دلم پیرانه سر با خردسالی ست</p><p>که باغ حسن را نازک نهالی ست</p><p>شکار آهوی شیرافکن اوست</p><p>به صحرای ختن هر جا غزالی ست</p><p>خیالش تا به چشمم جای کرده ست</p><p>همه عالم به چشم من خیالی ست</p><p>نشانی از شرار سینه ماست</p><p>به رویش هر کجا افتاده خالی ست</p><p>ز کیوان برتر است ایوان وصلش</p><p>خوشا آن مرغ کو را پر و بالی ست</p><p>به هر پهلو که گردد دل چو قرعه</p><p>بر او حرف غم فرخنده فالی ست</p><p>نه شعر است این که جامی می سراید</p><p>گرفتاران دل را حسب حالی ست</p><h2><a id="poem-78621" href="https://ganjoor.net/jami/divanj/fateha-shabab/ghazal-jf/sh156">شمارهٔ ۱۵۶</a></h2>
<p>چرخ را جامی نگون دان کز می عشرت تهی ست</p><p>باده از جام تهی جستن نشان ابلهی ست</p><p>مرد جاهل جاه گیتی را لقب دولت نهد</p><p>همچنان کاماس بیند طفل و گوید فربهی ست</p><p>از بقا گردون قبایی بر قد یک تن ندوخت</p><p>خلعتی بس فاخر آمد عمر عیبش کوتهی ست</p><p>نیست شاخ میوه دار ایمن ز سنگ ناکسان</p><p>خوش تهیدستی که او آزاده چون سرو سهی ست</p><p>خوش برآ با قطع و وصل باغبان همچون نهال</p><p>گر تو را زین باغ پر آسیب امید بهی ست</p><p>راه بس باریک و شب تاریک و دزدان در کمین</p><p>بی دلیلی عزم ره کردن دلیل بی رهی ست</p><p>هر که چون جامی درین ره شد ز ما و من تهی</p><p>گر به صورت مبتدی باشد به معنی منتهی ست</p><h2><a id="poem-78622" href="https://ganjoor.net/jami/divanj/fateha-shabab/ghazal-jf/sh157">شمارهٔ ۱۵۷</a></h2>
<p>ای شهسوار حسن که جانم فدای توست</p><p>هر جا سری ست خاک ره باد پای توست</p><p>خوش جلوه ده سمند که دفع گزند را</p><p>هر سو هزار سوخته دل در دعای توست</p><p>مشتاق وصل را که ز هجران به جان رسید</p><p>سرمایه حیات امید لقای توست</p><p>بیچاره عاشق تو که با درد انتظار</p><p>شد در رهت غبار و هنوزش هوای توست</p><p>یک خنده کردی و دل ما شد ازان تو</p><p>باری دگر بخند که جان هم برای توست</p><p>دل چون توانم از تو بریدن که در ازل</p><p>آب و گلم سرشته به مهر و وفای توست</p><p>جامی گر آن صنم ز تو بیگانه شد مرنج</p><p>این بخت بس تو را که سگش آشنای توست</p><h2><a id="poem-78623" href="https://ganjoor.net/jami/divanj/fateha-shabab/ghazal-jf/sh158">شمارهٔ ۱۵۸</a></h2>
<p>در همه شهر دلی کو که نه خون کرده توست</p><p>یا درونی که نه از زخم غم آزرده توست</p><p>جان ز مژگان تو ریش است و دل از غمزه فگار</p><p>هر که را می نگرم تیر جفا خورده توست</p><p>پرده برداشتی از راز من ای چرخ فلک</p><p>آه ازین بوالعجبی ها که پس پرده توست</p><p>حرص نرگس نگر ای غنچه که با آن زر و سیم</p><p>روز و شب چشم طمع دوخته بر خرده توست</p><p>از نسیم گل و مل دین و دلم رفت به باد</p><p>آخر ای باد صبا این همه آورده توست</p><p>شکر فیض تو چمن چون کند ای ابر بهار</p><p>که اگر خار و گر گل همه پرورده توست</p><p>گر رود ناوک آهی ز دل سوخته ای</p><p>جامی سوخته دل سینه سپر کرده توست</p><h2><a id="poem-78624" href="https://ganjoor.net/jami/divanj/fateha-shabab/ghazal-jf/sh159">شمارهٔ ۱۵۹</a></h2>
<p>صبح دولت را فروغ از آفتاب روی توست</p><p>قبله رندان مقبل گوشه ابروی توست</p><p>دمبدم عرضه مده خوبان شهر آشوب را</p><p>کز همه عالم همین میل دل من سوی توست</p><p>روی نیکو از من بد روز پوشیدی ولی</p><p>چشم نیکویی هنوزم از رخ نیکوی توست</p><p>از همه سیمینبران بردی به زور پنجه دست</p><p>ناتوانی را چه تاب ساعد و بازوی توست</p><p>لب گزی چون گویمت آزار جان من مجوی</p><p>جان من آزار جان جستن همانا خوی توست</p><p>دل به صد شاخ است در بستان صنوبر را چو من</p><p>گوییا دلداده سرو قد دلجوی توست</p><p>یک زمان پهلوی ما یک لحظه پهلوی رقیب</p><p>راحت و رنجی که ما را هست از پهلوی توست</p><p>نیست جامی را نوایی جز سرود عشق تو</p><p>تو گل نورسته‌ای او بلبل خوشگوی توست</p><h2><a id="poem-78625" href="https://ganjoor.net/jami/divanj/fateha-shabab/ghazal-jf/sh160">شمارهٔ ۱۶۰</a></h2>
<p>نقاش ازل کان خط مشکین رقم اوست</p><p>یارب چه رقم های عجب در قلم اوست</p><p>خاک قدم دوست شدم نیست کسی را</p><p>آن عیش که امروز مرا در قدم اوست</p><p>بیرون بود از سلسله اهل ارادت</p><p>هر دل که نه در طره پر پیچ و خم اوست</p><p>تن گر چه به صد مرحله دور است ز کعبه</p><p>جان طوف کنان گرد حریم حرم اوست</p><p>آن کز کرمش بود که میخانه بنا کرد</p><p>میخواری ما نیز بنا بر کرم اوست</p><p>جامی دم توحید زند نی همه وقتی</p><p>خوشوقت حریفی که شناسای دم اوست</p><p>آواز خوشش بر صفت وحدت خویش است</p><p>با کثرت اطوار که در زیر و بم اوست</p><h2><a id="poem-78626" href="https://ganjoor.net/jami/divanj/fateha-shabab/ghazal-jf/sh161">شمارهٔ ۱۶۱</a></h2>
<p>جفای تو که بسی خوشتر از وفای من است</p><p>همه عنایت و لطف است چون به جای من است</p><p>وفا که با همه کس می کنی نمی خواهم</p><p>من و جفای تو کان خاصه از برای من است</p><p>چو قدر دولت وصل تو را ندانستم</p><p>به داغ هجر که می سوزیم سزای من است</p><p>گهی که تیغ زنی دست ده که بوسه زنم</p><p>که دستبوس تو آن لحظه خون بهای من است</p><p>خوش آنکه رحم کنان با رقیب می گفتی</p><p>مرانش از سر این کو که مبتلای من است</p><p>مرا به مهر تو تا هست روی سایه صفت</p><p>رقیب رو سیه افتاده در قفای من است</p><p>مگو که شینه بیگانگان ست جامی را</p><p>که عمرهاست سگ کویت آشنای من است</p><h2><a id="poem-78627" href="https://ganjoor.net/jami/divanj/fateha-shabab/ghazal-jf/sh162">شمارهٔ ۱۶۲</a></h2>
<p>تویی که درد و غمت یار ناگزیر من است</p><p>جفا و هر چه رسد از تو دلپذیر من است</p><p>ز خون دل چه نویسم به لوح چهره خویش</p><p>چو نیست بر تو نهان آنچه در ضمیر من است</p><p>کشم به پیش توجان لیک چون تو شاهی را</p><p>چه التفات بدین تحفه حقیر من است</p><p>همین سعادت من بس که چون مرا بینی</p><p>به خاطرت گذرد کین گدا اسیر من است</p><p>چو عود بس که خورم گوشمال غم همه شب</p><p>سرود بزم فلک ناله و نفیر من است</p><p>به خار و خس که در آن کوی شب نهم پهلو</p><p>چنان خوشم که مگر بستر حریر من است</p><p>اگر ز پای فتادم چو جامی از غم عشق</p><p>چه باک چون کرم دوست دستگیر من است</p><h2><a id="poem-78628" href="https://ganjoor.net/jami/divanj/fateha-shabab/ghazal-jf/sh163">شمارهٔ ۱۶۳</a></h2>
<p>این همه خونابه کاندر چشم گریان من است</p><p>گشته پیدا از جراحت های پنهان من است</p><p>قاصدی کاید ز جانان بهر قتل دیگری</p><p>قاصد جانان مگو کو قاصد جان من است</p><p>پرده از راز دلم چون غنچه برخواهد گرفت</p><p>چاک ها کز شوق آن اندر گریبان من است</p><p>خواب دیدم دوش کان لب می گزم اینک هنوز</p><p>در لبش مانده نشان زخم دندان من است</p><p>می شوم خاک رهت ای باد گرد من ببر</p><p>هر کجا جولانگه سرو خرامان من است</p><p>هر شب از تسبیح خود فوج ملک مانند باز</p><p>بس که بر اوج فلک فریاد و افغان من است</p><p>از جگر جامی کباب آور ز خون دل شراب</p><p>کامشب آن خوانخواره بدمست مهمان من است</p><h2><a id="poem-78629" href="https://ganjoor.net/jami/divanj/fateha-shabab/ghazal-jf/sh164">شمارهٔ ۱۶۴</a></h2>
<p>ز دل زبانه آتش که در دهان من است</p><p>به شرح داغ دل آتشین زبان من است</p><p>به سان اره بنه تیغ خویش بر فرقم</p><p>به جرم آنکه به صد رخنه ز استخوان من است</p><p>کنی به داغ نشان سگان خود وین داغ</p><p>که سوزی از غم بی داغیم نشان من است</p><p>تو در میان نه و جان در میان مرا با تو</p><p>ببین چه فرق میان تو و میان من است</p><p>به دیده غیر تو را راه کی توانم داد</p><p>خیال تو چو شب و روز دیده بان من است</p><p>ز بار دل چو کمانم به جز رقیب مباد</p><p>نشان تیر دعایی که از کمان من است</p><p>چه شد که خط تو را جان خویشتن خوانم</p><p>چرا رسیده چنین بر لب از تو جان من است</p><p>دلیر نام تو تا بر زبان توانم راند</p><p>خوشم که گوش رقیبان کر از فغان من است</p><p>خمیده قامت جامی چو طوق دیدی و گفت</p><p>چه عار کز تو نه بر گردن سگان من است</p><h2><a id="poem-78630" href="https://ganjoor.net/jami/divanj/fateha-shabab/ghazal-jf/sh165">شمارهٔ ۱۶۵</a></h2>
<p>هر نشان کز خون دل بر دامن چاک من است</p><p>پیش اهل دل دلیل دامن پاک من است</p><p>دمبدم ای غنچه رعنا مخند از گریه ام</p><p>کین چمن را آب و رنگ از چشم نمناک من است</p><p>عشق تو نگرفت بالا تا دل و جانم نسوخت</p><p>آری این آتش بلند از خار و خاشاک من است</p><p>چاشنی شربت مرگم رهاند از داغ هجر</p><p>آنچه در کام کسان زهر است تریاک من است</p><p>شد تنم فرسوده زیر سنگ بیداد بتان</p><p>کشته عشقم من و این سنگها خاک من است</p><p>ترک مرهم گو طبیبا کین جراحت بر دلم</p><p>یادگار از ناوک بدخوی بی باک من است</p><p>گفتمش بردی ز جامی دل به زلف خویش بند</p><p>گفت هر صیدی کجا لایق به فتراک من است</p><h2><a id="poem-78631" href="https://ganjoor.net/jami/divanj/fateha-shabab/ghazal-jf/sh166">شمارهٔ ۱۶۶</a></h2>
<p>نامه کز جانان رسد منشور اقبال من است</p><p>مهر او بر نامه نقش لوح آمال من است</p><p>ذره سان حالم هواداری ست آن خورشید را</p><p>یک به یک ذرات عالم شاهد حال من است</p><p>هر زمان فال غمی گیرم ز دل در حیرتم</p><p>کین دل غلطان به خون یا قرعه فال من است</p><p>باد فریاد من افتاده با آن گل رساند</p><p>گفت کین گلبانگ مرغ بی پر و بال من است</p><p>فکر مرهم بهر چاک سینه ام چند ای طبیب</p><p>این جراحت یادگار شوخ قتال من است</p><p>گفتمش مالیده ام سر بارها بر پای تو</p><p>گفت یک سر کو درین ره کان نه پامال من است</p><p>شعر من جامی بیان عشق و خون خوردن بود</p><p>این نه دیوان غزل دیوان اعمال من است</p><h2><a id="poem-78632" href="https://ganjoor.net/jami/divanj/fateha-shabab/ghazal-jf/sh167">شمارهٔ ۱۶۷</a></h2>
<p>حریم منزل جانان برون ز عالم ماست</p><p>خوشا کسی که درین گفت و گوی محرم ماست</p><p>ز بار غم قد ما حلقه گشت چون خاتم</p><p>به فرق سنگ ملامت نگین خاتم ماست</p><p>جدا ز سروقدان فرش سبزه را در باغ</p><p>بساط عیش مگو کان پلاس ماتم ماست</p><p>مزاج خسته دلان را به جز غم تو نساخت</p><p>علاج ما به غم اولی اگر تو را غم ماست</p><p>درازی شب ما را اگر نمی دانی</p><p>ز ناله پرس که تا وقت صبح همدم ماست</p><p>طبیب ریش مرا دید گفت در جگری</p><p>که زخم عشق کند جا چه جای مرهم ماست</p><p>به بزم ما سخن از جام و جم مگو جامی</p><p>سفال میکده جام و گدای او جم ماست</p><h2><a id="poem-78633" href="https://ganjoor.net/jami/divanj/fateha-shabab/ghazal-jf/sh168">شمارهٔ ۱۶۸</a></h2>
<p>لاله بی روی تو داغ دل ماست</p><p>داغ تو لاله باغ دل ماست</p><p>داغ خون این همه بر دامن ما</p><p>رشح خونابه داغ دل ماست</p><p>دل ما خاک درت گشته و غم</p><p>دربدر کرده سراغ دل ماست</p><p>طاق محراب خم ابرویت</p><p>سیه از دود چراغ دل ماست</p><p>چون بسوزد جگر از شعله شوق</p><p>بوی آن عطر دماغ دل ماست</p><p>واعظا لاف بلاغت چه زنی</p><p>وعظ تو لابه و لاغ دل ماست</p><p>طعن مشغول جهان جامی چند</p><p>شغل او بهر فراغ دل ماست</p><h2><a id="poem-78634" href="https://ganjoor.net/jami/divanj/fateha-shabab/ghazal-jf/sh169">شمارهٔ ۱۶۹</a></h2>
<p>ای ترک شوخ این همه ناز و عتاب چیست</p><p>با دل شکستگان ستم بی حساب چیست</p><p>دارم تظلمی به تو آهسته ران سمند</p><p>ای سنگدل به رغم منت این شتاب چیست</p><p>گفتی شبی به خواب تو آیم ولی چه سود</p><p>چون من به عمر خویش ندانم که خواب چیست</p><p>گر من نه غرق آتش و آبم ز شوق تو</p><p>این سینه پر آتش و چشم پر آب چیست</p><p>بی تو ز ضعف قوت جنبیدنم نماند</p><p>در حیرتم که در دلم این اضطراب چیست</p><p>از مدرسه به کعبه روم یا به میکده</p><p>ای پیر ره بگوی طریق صواب چیست</p><p>جامی چه لاف می زنی از پاکدامنی</p><p>بر خرقه تو این همه داغ شراب چیست</p><h2><a id="poem-78635" href="https://ganjoor.net/jami/divanj/fateha-shabab/ghazal-jf/sh170">شمارهٔ ۱۷۰</a></h2>
<p>چنین رخی که تو داری حکایت گل چیست</p><p>فغان من چو شنیدی حدیث بلبل چیست</p><p>هنوز از خط سبزت نبوده هیچ اثر</p><p>ندانم این همه آشفتگی سنبل چیست</p><p>بهای بوسه تو را می دهیم نقد وجود</p><p>درین معامله لعل تو را تعلل چیست</p><p>ز روی و زلف تو دانست عقل خرده شناس</p><p>که سر دور چه و معنی تسلسل چیست</p><p>به هر شکسته دلی می کنی به لطف نگاه</p><p>به بخت ما چو رسید این همه تغافل چیست</p><p>بلای هجر گذشت از حد و نمی دانم</p><p>که چاره غیر شکیبایی و تحمل چیست</p><p>شنیده ام که به خونریز جامی آمده ای</p><p>بیا و تیغ بکش موجب تامل چیست</p><h2><a id="poem-78636" href="https://ganjoor.net/jami/divanj/fateha-shabab/ghazal-jf/sh171">شمارهٔ ۱۷۱</a></h2>
<p>ساقی شراب لعل بگردان بهانه چیست</p><p>تا گویمت که حاصل این کارخانه چیست</p><p>مرغان آشیان خرابات عشق را</p><p>مرغوب تر ز باده و نقل آب و دانه چیست</p><p>گر پنبه برکشی چو صراحی ز گوش هوش</p><p>دانی که سر ناله چنگ و چغانه چیست</p><p>گر پیر ما نه دوش نهان جرعه ای زده ست</p><p>در نرگسش خمار شراب شبانه چیست</p><p>ای خواجه چند نقل کرامات شیخ شهر</p><p>نقدی ز وقت خویش بیار این فسانه چیست</p><p>اول همه تو بودی و آخر همه تویی</p><p>این لاف هستی دگران در میانه چیست</p><p>جامی اگر نه زخم تو دارد به تازگی</p><p>این خون تازه رفته بر این آستانه چیست</p><h2><a id="poem-78637" href="https://ganjoor.net/jami/divanj/fateha-shabab/ghazal-jf/sh172">شمارهٔ ۱۷۲</a></h2>
<p>باز این خمار در سرم از چشم مست کیست</p><p>وین ناوکی که خست دلم را ز شست کیست</p><p>دل شد ز دست و باز نمی آید این صبا</p><p>آن مرغ آشیان وفا پای بست کیست</p><p>راحت شمر ز دوست دلا زخم تیغ را</p><p>تو تیغ را مبین بنگر کان ز دست کیست</p><p>عمری سرم فتاد در آن کوی و کس نگفت</p><p>کین سر چو خاک گشته درین راه پست کیست</p><p>در دل خیال دوست وطن ساخت بنگرید</p><p>کین خانه خراب مقام نشست کیست</p><p>آتشکده است سینه چو گویم که دل در او</p><p>از بخت تیره هندوی آتش پرست کیست</p><p>مست است جامی از غم عشق بتان ولی</p><p>کس پی نمی برد ز حریفان که مست کیست</p><h2><a id="poem-78638" href="https://ganjoor.net/jami/divanj/fateha-shabab/ghazal-jf/sh173">شمارهٔ ۱۷۳</a></h2>
<p>باز چشمم درفشان از لعل گوهربار کیست</p><p>اشک من زین گونه گلگون از گل رخسار کیست</p><p>زیر دیوار تو هر شب زار نالم تا سحر</p><p>بر لب بام آ شبی کین ناله های زار کیست</p><p>چشم می دارند خلقی دیدن رویت به خواب</p><p>تا خود این دولت نصیب دیده بیدار کیست</p><p>من نمی گویم تو کردی چاک ها در جان من</p><p>هر که بیند جان من داند که اینها کار کیست</p><p>کوی تو صد جا به خون آغشته شد آخر بپرس</p><p>کین همه از سینه ریش و دل افگار کیست</p><p>گشته ام بیمار چون چشمت چه باشد گر گهی</p><p>گوشه چشم افکنی سویم که این بیمار کیست</p><p>نام جامی طی کن ای مطرب خدا را زین غزل</p><p>ترسم آن مه نشنود گر داند این گفتار کیست</p><h2><a id="poem-78639" href="https://ganjoor.net/jami/divanj/fateha-shabab/ghazal-jf/sh174">شمارهٔ ۱۷۴</a></h2>
<p>من پس زانوی غم تا یار هم زانوی کیست</p><p>خاطر من سوی او تا خاطر او سوی کیست</p><p>من نشسته روی بر آیینه زانوی خویش</p><p>تاکنون آن ماه چون آیینه رو در روی کیست</p><p>می رسد هر لحظه مشک آمیز باد صبح خیز</p><p>گر نه بر مشکین غزال من گذشت این بوی کیست</p><p>سوی محرابم مخوان ای شیخ بنگر کین زمان</p><p>نقش بسته در دلم شکل خم ابروی کیست</p><p>گر نه شب در خواب آن سرو روان را دیده ام</p><p>مانده در چشمم خیال قامت دلجوی کیست</p><p>ای که فارغ گوییم زان سنگدل باری ببین</p><p>کامشبم با خویشتن تا روز گفت و گوی کیست</p><p>شد سگ کوی تو جامی چون سگانش داغ کن</p><p>تا بداند هر که بیند کز سگان کوی کیست</p><h2><a id="poem-78640" href="https://ganjoor.net/jami/divanj/fateha-shabab/ghazal-jf/sh175">شمارهٔ ۱۷۵</a></h2>
<p>آن سرو ناز بر لب بام ایستاده کیست</p><p>بر طرف آفتاب کله کج نهاده کیست</p><p>بگذار ذکر حور و حدیث قصور او</p><p>بالای قصر آمده آن حورزاده کیست</p><p>گویند دل برای چه دادی به مهر او</p><p>آن کس که دیده شکل وی و دل نداده کیست</p><p>هر جا گهی پیاده کند گشت و گه سوار</p><p>آنجا گل سوار و سرو پیاده کیست</p><p>ای شیخ شهر چند ملامت کنی مرا</p><p>بی ذوق جام باده و معشوق ساده کیست</p><p>تا دیده اند جام لبش اهل صومعه</p><p>آن کو نکرده خرقه خود رهن باده کیست</p><p>از پا فتاد جامی و آن شوخ سنگدل</p><p>هرگز نگفت بر سر این کو فتاده کیست</p><h2><a id="poem-78641" href="https://ganjoor.net/jami/divanj/fateha-shabab/ghazal-jf/sh176">شمارهٔ ۱۷۶</a></h2>
<p>برد شوخی دل ز من اما نخواهم گفت کیست</p><p>گر برند از تن سرم قطعا نخواهم گفت کیست</p><p>آن که ما را در جدایی سوخت سر تا پا چو شمع</p><p>گر مرا سوزند سر تا پا نخواهم گفت کیست</p><p>گر چه دریا شد کنار از اشک و این هر جا رسید</p><p>گوهر مقصود ازین دریا نخواهم گفت کیست</p><p>نیکوان در چشم من بسیار آیند و روند</p><p>آن که دارد در دل و جان جا نخواهم گفت کیست</p><p>سرو بالایان بسی می بینم اما آن که نیست</p><p>کس به حسن و لطف ازو بالا نخواهم گفت کیست</p><p>دارم از شیرین لبی شوری ندانم چون کنم</p><p>کین نخواهد یافت تسکین تا نخواهم گفت کیست</p><p>یار بی مهر و وفا می خواند جامی را به طعن</p><p>گفت خود را دان که من اینها نخواهم گفت کیست</p><h2><a id="poem-78642" href="https://ganjoor.net/jami/divanj/fateha-shabab/ghazal-jf/sh177">شمارهٔ ۱۷۷</a></h2>
<p>روز میدان است ترک شهسوار من کجاست</p><p>چشم هر کس بر رخ یاری ست یار من کجاست</p><p>عاشقان هر کس به روی یار خود خندان و خوش</p><p>من چنین غمگین چرایم غمگذار من کجاست</p><p>چند گردم بی قرار و صبر هر سوی اینچنین</p><p>آن شکیب آموز جان بی قرار من کجاست</p><p>تا برند از جلوه خوبی خجالت نیکوان</p><p>نیم جولانی ز سرو گلعذار من کجاست</p><p>داد گردم را غمش بر باد و آن بدخو نگفت</p><p>آن که عمری بود خاک رهگذار من کجاست</p><p>نیست خوش بر دامن پاکش غبار چون منی</p><p>بیدلی کز گریه بنشاند غبار من کجاست</p><p>ماند جامی دور ازان در وه چه باشد گر گهی</p><p>باز پرسد کان غریب خاکسار من کجاست</p><h2><a id="poem-78643" href="https://ganjoor.net/jami/divanj/fateha-shabab/ghazal-jf/sh178">شمارهٔ ۱۷۸</a></h2>
<p>وه که باز از کف من دامن مقصود برفت</p><p>یار دیر آمده از پیش نظر زود برفت</p><p>تن که آزرده تیغ ستمش بود بماند</p><p>جان که آویزه بند کمرش بود برفت</p><p>وعده می کرد که دیگر نروم راه فراق</p><p>تا چه کردم که نه بر موجب موعود برفت</p><p>دل که از خون رخم اندود برو گو که خوشم</p><p>که به بازار غم آن قلب زراندود برفت</p><p>بود خوشنودیش آن کز غم او جان بدهم</p><p>لله الحمد کزین غمزده خوشنود برفت</p><p>خبر فرقت او داد و شد آواره رقیب</p><p>زد به ویرانه ما آتش و چون دود برفت</p><p>جگری شد رخ جامی که ز غم کاهی بود</p><p>بس کش از دیده سرشک جگرآلود برفت</p><h2><a id="poem-78644" href="https://ganjoor.net/jami/divanj/fateha-shabab/ghazal-jf/sh179">شمارهٔ ۱۷۹</a></h2>
<p>به هر منزل که جانان من آنجاست</p><p>تنم اینجا ولی جان من آنجاست</p><p>من ار دورم بحمدالله که باری</p><p>دل بی صبر و سامان من آنجاست</p><p>مرا گر نیست جا بر طرف بامش</p><p>خوشم کآواز افغان من آنجاست</p><p>در آن کشور مسلمانی مجویید</p><p>که شوخ نامسلمان من آنجاست</p><p>چه حاجت ماه تابان در دیاری</p><p>که خورشید درخشان من آنجاست</p><p>به تیغ آن مه دلم را می کند چاک</p><p>بهانه آنکه پیکان من آنجاست</p><p>مخوان جامی جز آنجا گفته خویش</p><p>که محبوب سخندان من آنجاست</p><h2><a id="poem-78645" href="https://ganjoor.net/jami/divanj/fateha-shabab/ghazal-jf/sh180">شمارهٔ ۱۸۰</a></h2>
<p>ازان درج گوهر تکلم خوش است</p><p>وز آن غنچه تر تبسم خوش است</p><p>چو مورم مکن پایمال جفا</p><p>که بر زیردستان ترحم خوش است</p><p>چه می جویی از من نشان رقیب</p><p>نشان رقیب از جهان گم خوش است</p><p>نخواهم جدا از سگان درت</p><p>جهان را که دنیا به مردم خوش است</p><p>منه گو فلک بالش زرکشم</p><p>سر من به خشت سر خم خوش است</p><p>به درد و غم عشق خوش می زیم</p><p>چو اسباب باشد تنعم خوش است</p><p>مکن با رخش جامی از ناله بس</p><p>که بر گل ز بلبل ترنم خوش است</p><h2><a id="poem-78646" href="https://ganjoor.net/jami/divanj/fateha-shabab/ghazal-jf/sh181">شمارهٔ ۱۸۱</a></h2>
<p>از کوی زهد ساحت میخانه خوشتر است</p><p>وز ورد صبح نعره مستانه خوشتر است</p><p>یک دانه نقل از کف رندان درد نوش</p><p>در دست ما ز سبحه صد دانه خوشتر است</p><p>پیمان زهد اگر شکند محتسب به می</p><p>پیش من از شکستن پیمانه خوشتر است</p><p>تا کی میان انجمن افشای سر عشق</p><p>این گفت و گو به گوشه کاشانه خوشتر است</p><p>دیوانه ای چه خوش سخنی گفت کز غمش</p><p>دیوانه شو که عشق ز دیوانه خوشتر است</p><p>بیگانه وار آیم ازین پس به کوی تو</p><p>کز آشنا به پیش تو بیگانه خوشتر است</p><p>جامی غمت به سینه صد چاک خود نهفت</p><p>یعنی مقام گنج به ویرانه خوشتر است</p><h2><a id="poem-78647" href="https://ganjoor.net/jami/divanj/fateha-shabab/ghazal-jf/sh182">شمارهٔ ۱۸۲</a></h2>
<p>درویش را سرا سر کوی فنا بس است</p><p>ترک متاع و خانه متاع سرا بس است</p><p>گو هرگزم ز فرش منقش مباش رنگ</p><p>پهلو منقش از اثر بوریا بس است</p><p>گر خازن حرم نزند نعره درای</p><p>از اشتران قافله بانگ درا بس است</p><p>نتوان نشستن از تک و پو در طریق عشق</p><p>آن را که باد پا ندهد دست پا بس است</p><p>گر روی زرد ما نشد از جام عیش سرخ</p><p>زخم کبود سیلی غم بر قفا بس است</p><p>عمر حریص در طلب کیمیا گذشت</p><p>ما را قبول اهل نظر کیمیا بس است</p><p>جامی به ملک و مال چو هر سفله دل مبند</p><p>کنج فراغ و گنج قناعت تو را بس است</p><h2><a id="poem-78648" href="https://ganjoor.net/jami/divanj/fateha-shabab/ghazal-jf/sh183">شمارهٔ ۱۸۳</a></h2>
<p>غمت تا در دلم منزل گرفته ست</p><p>ز شادی جهانم دل گرفته ست</p><p>مپرس از من شمار عقد آن زلف</p><p>که عقل آن عقده را مشکل گرفته ست</p><p>تو دریایی و زاهد خشک ازان ماند</p><p>کزین دریا ره ساحل گرفته ست</p><p>مبند ای ساربان محمل که امروز</p><p>سرشکم راه بر محمل گرفته ست</p><p>دلم با چشم خونریز تو صیدی ست</p><p>که صیادش پی بسمل گرفته ست</p><p>به کوی عشق ازان کس حاصلی نیست</p><p>که راه زهد بی حاصل گرفته ست</p><p>ز جامت جرعه ای ناخورده جامی</p><p>چه خود را مست لایعقل گرفته ست</p><h2><a id="poem-78649" href="https://ganjoor.net/jami/divanj/fateha-shabab/ghazal-jf/sh184">شمارهٔ ۱۸۴</a></h2>
<p>تا عشق توام زبون گرفته ست</p><p>دل قاعده جنون گرفته ست</p><p>چون لاله مرا ز داغ عشقت</p><p>آتش به همه درون گرفته ست</p><p>گل را ز بنفشه نیست آن حسن</p><p>کز خط رخ تو کنون گرفته ست</p><p>از شحنه روزگار ما را</p><p>لعل تو خطی به خون گرفته ست</p><p>در دور لب تو ساقی بزم</p><p>دست از می لاله گون گرفته ست</p><p>زانسان که بود سکون الف را</p><p>در دل قد تو سکون گرفته ست</p><p>تا روی تو خط فزود جامی</p><p>از مهر و مهش فزون گرفته ست</p><h2><a id="poem-78650" href="https://ganjoor.net/jami/divanj/fateha-shabab/ghazal-jf/sh185">شمارهٔ ۱۸۵</a></h2>
<p>خوش آن که وقت گل لب جویی گرفته است</p><p>در پای سرو دست سبویی گرفته است</p><p>جعد بنفشه را که چمن مشکبوی ازوست</p><p>بر بوی زلف غالیه بویی گرفته است</p><p>از جنگ و آشتی کسان می رمد دلم</p><p>تا خو به مهر عربده جویی گرفته است</p><p>کس راه عندلیب نزد در حریم باغ</p><p>جز گل که از تو رنگی و بویی گرفته است</p><p>چون تابم از تو روی که بر من بلای عشق</p><p>راه خلاصی از همه سویی گرفته است</p><p>جان را خجسته باد به شهر عدم سفر</p><p>کز طلعت تو فال نکویی گرفته است</p><p>جامی چه مرد گوشه عزلت چنین که باز</p><p>از دست داده دل سر کویی گرفته است</p><h2><a id="poem-78651" href="https://ganjoor.net/jami/divanj/fateha-shabab/ghazal-jf/sh186">شمارهٔ ۱۸۶</a></h2>
<p>گر چه خلقی ز تو در دام بلا افتاده ست</p><p>هیچ کس را نه فتاد آنچه مرا افتاده ست</p><p>دلم از جا تنم از پای فتاده ست ببین</p><p>که مرا در غم عشق تو چها افتاده ست</p><p>همه جا برق جمال تو درخشید ولی</p><p>شعله آن همه در خرمن ما افتاده ست</p><p>هر کجا در چمن از شوق تو آهی زده ایم</p><p>بال و پر سوخته مرغی ز هوا افتاده ست</p><p>زخم تو بر دگران آمده من مرده ز رشک</p><p>ای عجب تیر کجا صید کجا افتاده ست</p><p>حال چاک جگر ریش چه داند شوخی</p><p>کش همین چاک به دامان قبا افتاده ست</p><p>گفته ای جامی محنت زده بی ما چون است</p><p>چون بود حال کسی کز تو جدا افتاده ست</p><h2><a id="poem-78652" href="https://ganjoor.net/jami/divanj/fateha-shabab/ghazal-jf/sh187">شمارهٔ ۱۸۷</a></h2>
<p>روی خوب تو مهوش افتاده ست</p><p>خال مشکین بر او خوش افتاده ست</p><p>چشم بد دور خال بر رخ تو</p><p>چون سپندی بر آتش افتاده ست</p><p>چهره زرد ما ز سرخی اشک</p><p>ورقی بس منقش افتاده ست</p><p>مشو ای پندگو مشوش ما</p><p>حال ما خود مشوش افتاده ست</p><p>صبر و دل عقل و دین تن و جان سوخت</p><p>از تو آتش به هر شش افتاده ست</p><p>این که صوفی فتاده غش کرده ست</p><p>از می لعل بیغش افتاده ست</p><p>هر که در می فتاد جام کشید</p><p>بنده جامی سبوکش افتاده ست</p><h2><a id="poem-78653" href="https://ganjoor.net/jami/divanj/fateha-shabab/ghazal-jf/sh188">شمارهٔ ۱۸۸</a></h2>
<p>باز هوای چمنم آرزوست</p><p>جلوه سرو و سمنم آرزوست</p><p>نکهت گل را چه کنم ای نسیم</p><p>بویی ازان پیرهنم آرزوست</p><p>توبه ز می کردم و آمد بهار</p><p>ساقی توبه شکنم آرزوست</p><p>پرسش اگر نیست بگو ناسزا</p><p>کز دهنت یک سخنم آرزوست</p><p>من کیم و بزم تو لیکن ز دور</p><p>دیدن آن انجمنم آرزوست</p><p>زیستنم با تو میسر مباد</p><p>بی تو اگر زیستنم آرزوست</p><p>بیش مگو جامی ازان لب سخن</p><p>کین سخنان زان دهنم آرزوست</p><h2><a id="poem-78654" href="https://ganjoor.net/jami/divanj/fateha-shabab/ghazal-jf/sh189">شمارهٔ ۱۸۹</a></h2>
<p>چو یار دور چه سود ار بهار نزدیک است</p><p>جدا ز صحبت او گل به خار نزدیک است</p><p>دیارم آن سر کویی ست و یارم آن سگ کوی</p><p>خوشا کسی که به یار و دیار نزدیک است</p><p>خدای را ز سرم سایه دور دار ای هجر</p><p>که روزم از تو به شبهای تار نزدیک است</p><p>نماند صبر ولی موعد وصال رسید</p><p>شکست کشتیم اما کنار نزدیک است</p><p>بسوخت ز آتش دوری دلم ولی دارم</p><p>به این خیال تسلی که یار نزدیک است</p><p>به کار شاهد و می شغل جو دلا و مترس</p><p>ز شیخ شهر که او هم به کار نزدیک است</p><p>رسید نظم تو جامی به گوش یار آری</p><p>به گوش شاه در شاهوار نزدیک است</p><h2><a id="poem-78655" href="https://ganjoor.net/jami/divanj/fateha-shabab/ghazal-jf/sh190">شمارهٔ ۱۹۰</a></h2>
<p>به جانب سفر آن ترک تندخو رفته ست</p><p>خبر دهید مرا کز کدام سو رفته ست</p><p>به گردش ار چه رسیدن نمی توان باری</p><p>کشم به دیده غبار رهی که او رفته ست</p><p>هزار دل کند از شهر صبر آواره</p><p>به هر دیار که با آن رخ نکو رفته ست</p><p>چه آب بر جگرم باشد اینچنین که مرا</p><p>هم آب دیده ز هجرش هم آبرو رفته ست</p><p>به گشت باغ مخوان باغبان مرا زین بیش</p><p>که بی جمال وی از باغ رنگ و بو رفته ست</p><p>نداده کس خبر از عمر رفته خویشم</p><p>اگر چه عمر عزیزم به جست و جو رفته ست</p><p>به روز حشر مگر سر برآورد جامی</p><p>چنین که از غم هجران به خود فرو رفته ست</p><h2><a id="poem-78656" href="https://ganjoor.net/jami/divanj/fateha-shabab/ghazal-jf/sh191">شمارهٔ ۱۹۱</a></h2>
<p>با خیال آن دو ابرو هر گهم خواب آمده ست</p><p>خوابگاه من چو چشمت طاق محراب آمده ست</p><p>هر کجا حال شب و بی خوابی خود گفته ام</p><p>زان فسانه خلق را رحم و تو را خواب آمده ست</p><p>ره به توحید مسبب کی برد عقل از رخت</p><p>چون ز زلفت بسته زنجیر اسباب آمده ست</p><p>گر تو را جنس وفا باید به شهر عشق جوی</p><p>کان متاع اندر دیار حسن نایاب آمده ست</p><p>خانه ما را مخواه امشب چراغ عاریت</p><p>کز در و دیوار این ویرانه مهتاب آمده ست</p><p>بس که رفته ست از دل گرمم به بالا تف خون</p><p>از نم آن سبزه وار چرخ سیراب آمده ست</p><p>هرگه افشرده ست جامی دلق تر دامان خویش</p><p>جای آب از دامن او باده ناب آمده ست</p><h2><a id="poem-78657" href="https://ganjoor.net/jami/divanj/fateha-shabab/ghazal-jf/sh192">شمارهٔ ۱۹۲</a></h2>
<p>کس از خوبان وفا هرگز ندیده ست</p><p>جز آیین جفا هرگز ندیده ست</p><p>کند نادیده آن بدخو چنانم</p><p>که پنداری مرا هرگز ندیده ست</p><p>دل زان چشم جادو شیوه ها دید</p><p>کز آهوی خطا هرگز ندیده ست</p><p>خراش دل چه گویم کان گل اندام</p><p>ز خار آزار پا هرگز ندیده ست</p><p>نیاید جز کسی را دجله در چشم</p><p>که آب چشم ما هرگز ندیده ست</p><p>جدا زان مه چه سان مانم که تن را</p><p>کسی بی جان بقا هرگز ندیده ست</p><p>بلا باشد غم خوبان و جامی</p><p>خلاصی زین بلا هرگز ندیده ست</p><h2><a id="poem-78658" href="https://ganjoor.net/jami/divanj/fateha-shabab/ghazal-jf/sh193">شمارهٔ ۱۹۳</a></h2>
<p>خوی تو بسی نازک و ما را ادبی نیست</p><p>گر زانکه بگیرد دلت از ما عجبی نیست</p><p>نبود قدمی در رهت ای چشمه حیوان</p><p>کافتاده چو من غرقه به خون تشنه لبی نیست</p><p>هر تار ز زلفت سبب جذبه عشق است</p><p>سویت کشش خاطر ما بی سببی نیست</p><p>از نغمه غم بس مکن ای مرغ سحرخیز</p><p>کامسال درین باغ نوای طربی نیست</p><p>سر بر در تو خواب غنیمت بود امشب</p><p>کین دولت بیدار شبی هست و شبی نیست</p><p>پیداست چه خیزد ز طلبگاری عاشق</p><p>گر از طرف دوست نهانی طلبی نیست</p><p>کردی لقب جامی بیدل سگ این کوی</p><p>در مجمع یاران به ازینش لقبی نیست</p><h2><a id="poem-78659" href="https://ganjoor.net/jami/divanj/fateha-shabab/ghazal-jf/sh194">شمارهٔ ۱۹۴</a></h2>
<p>عید شد یک دل نمی بینم که اکنون شاد نیست</p><p>جز دل خود کین زمان هم از غمت آزاد نیست</p><p>کی توانم بهر عیدی با تو گستاخی نمود</p><p>چون مرا پیش تو یارای مبارکباد نیست</p><p>چون کنم قصد سخن نام تو آید بر زبان</p><p>چون کنم جانا که جز نام تو هیچم یاد نیست</p><p>ای فلک اندوه شیرین بر دل خسرو منه</p><p>کین بضاعت را خریداری به از فرهاد نیست</p><p>گر رسد صد زخم ازو بر جان دلا افغان مکن</p><p>زانکه خوی نازکش را طاقت فریاد نیست</p><p>گرم می بینم به مهر خود دل آن مه ولی</p><p>مهر خوبان را چو صبر عاشقان بنیاد نیست</p><p>بر سر راهش فتادم دی که داد من بده</p><p>گفت جامی خیز کاندر دین خوبان داد نیست</p><h2><a id="poem-78660" href="https://ganjoor.net/jami/divanj/fateha-shabab/ghazal-jf/sh195">شمارهٔ ۱۹۵</a></h2>
<p>مذهب عشق خودپسندی نیست</p><p>جز فقیری و دردمندی نیست</p><p>عشق جادوست لیک شیوه او</p><p>چشم بخشی ست چشمبندی نیست</p><p>بپسند آنچه می رسد کاینجا</p><p>ناپسندی چو ناپسندی نیست</p><p>بگذر از چند و چون که جانان را</p><p>سر چونی و برگ چندی نیست</p><p>گر لوندی ست طوف آن سر کوی</p><p>که در او پستی و بلندی نیست</p><p>هیچ یاری به از لوندان نه</p><p>هیچ کاری به از لوندی نیست</p><p>یافت جامی کمال شعر چه باک</p><p>گر سپاهانی و خجندی نیست</p><h2><a id="poem-78661" href="https://ganjoor.net/jami/divanj/fateha-shabab/ghazal-jf/sh196">شمارهٔ ۱۹۶</a></h2>
<p>در بر سیمین دلت گر سخت تر از سنگ نیست</p><p>هرگزت رحمی چرا بر عاشق دلتنگ نیست</p><p>از خروش دلخراش ما طلب کن سر عشق</p><p>زانکه این سر در صدای عود و صوت چنگ نیست</p><p>ماند ز اشک ما چو خر در گل رقیب سنگدل</p><p>در ره عشق تو ما را غیر ازین خر سنگ نیست</p><p>از نوای بلبلان بر گل چه حاصل چون به باغ</p><p>جام گلرنگ و حریف عندلیب آهنگ نیست</p><p>بی سر سرگشته ای با خاک و خون آغشته ای</p><p>در بیابان غمت یک سنگ و یک فرسنگ نیست</p><p>چون به نام ما ز تو یک نامه نامد عمرهاست</p><p>گر تو را از نام ما و نامه ما ننگ نیست</p><p>بی لبش یک دم تهی مپسند جامی جام را</p><p>از سرشک لعل پر کن گر می گلرنگ نیست</p><h2><a id="poem-78662" href="https://ganjoor.net/jami/divanj/fateha-shabab/ghazal-jf/sh197">شمارهٔ ۱۹۷</a></h2>
<p>گر دل از عشق توام چاک بود باکی نیست</p><p>نیست یک دل که ز عشق تو در او چاکی نیست</p><p>مگسل از من که درین باغ گلی نشکفته ست</p><p>که به دامان وی آویخته خاشاکی نیست</p><p>شوق فتراک توام کشت ولی رخش تو را</p><p>بی سر به ز منی حلقه فتراکی نیست</p><p>خوبرویان همه در بردن دل چالاکند</p><p>در میان همه لیکن چو تو چالاکی نیست</p><p>شد تنم خاک و تو از عار بر آن پا ننهی</p><p>خوارتر بر سر کوی تو ز من خاکی نیست</p><p>در همه شهر یکی خانه نبینم که در او</p><p>سر به زانوی غم از دست تو غمناکی نیست</p><p>اهل ادراک همه بسته فتراک تواند</p><p>جامی دلشده هم خالی از ادراکی نیست</p><h2><a id="poem-78663" href="https://ganjoor.net/jami/divanj/fateha-shabab/ghazal-jf/sh198">شمارهٔ ۱۹۸</a></h2>
<p>مؤثر در وجود الا یکی نیست</p><p>درین حرف شگرف اصلا شکی نیست</p><p>ولی جز زیرکان این را ندانند</p><p>دریغا زیر گردون زیرکی نیست</p><p>جمال اوست تابان ور نه بردن</p><p>دل از مردان حد هر کودکی نیست</p><p>ز خم جو فیض و ساغر هم که بی فیض</p><p>به میخانه بزرگ و کوچکی نیست</p><p>عطای عشق بسیار است دردا</p><p>کزان بسیار ما را اندکی نیست</p><p>ز ارباب عمامه معنی فقر</p><p>مجو کین تاج بر هر تارکی نیست</p><p>به کوی نیستی جامی فرو رو</p><p>که سالک را ازین به مسلکی نیست</p><h2><a id="poem-78664" href="https://ganjoor.net/jami/divanj/fateha-shabab/ghazal-jf/sh199">شمارهٔ ۱۹۹</a></h2>
<p>غزالی چون تو در صحرای چین نیست</p><p>چه جای چین که در روی زمین نیست</p><p>نبینم لاله رخساری درین باغ</p><p>که داغ عشقت او را بر جبین نیست</p><p>دهانت را وجود خرده بینان</p><p>تصور کرده اند اما یقین نیست</p><p>بنفشه راست چون زلف کج توست</p><p>همین رسته ز طرف یاسمین نیست</p><p>نرفت از جان تمنای لب تو</p><p>مگس بی آرزوی انگبین نیست</p><p>چه سود ای زاهد از دلق ملمع</p><p>چو از عشقش علم بر آستین نیست</p><p>شدی بر رغم جامی یار اغیار</p><p>مکن جانا که شرط یاری این نیست</p><h2><a id="poem-78665" href="https://ganjoor.net/jami/divanj/fateha-shabab/ghazal-jf/sh200">شمارهٔ ۲۰۰</a></h2>
<p>به خوبی خم ابروی تو مه نو نیست</p><p>چو شمع روی تو ماه آفتاب پرتو نیست</p><p>هزار زخم کهن بر دلم ز تیغ تو هست</p><p>بیا که مرهم آن جز جراحت نو نیست</p><p>قلم به نسخ خط مهوشان بکش کامروز</p><p>به حسن خط تو ماهی درین قلمرو نیست</p><p>دوم به راه غمت کز غبار غیر تهی ست</p><p>به جست و جوی تو چون من کسی تهیدو نیست</p><p>چه شد که مه زده خرمن تو روی گندمگون</p><p>نما که خرمن او در حساب یک جو نیست</p><p>چو روی او نتوان با حجاب هستی دید</p><p>دلا ببین دهنش وز وجود خود شو نیست</p><p>به نکته های حسن جامی این کمالت بس</p><p>که ساز نظم تو را جز نوای خسرو نیست</p><h2><a id="poem-78666" href="https://ganjoor.net/jami/divanj/fateha-shabab/ghazal-jf/sh201">شمارهٔ ۲۰۱</a></h2>
<p>بی تو مرا خانه جز گوشه ویرانه نیست</p><p>خانه چه کار آیدم یار چو همخانه نیست</p><p>مرغ هوای تو را دانه درد است قوت</p><p>حوصله مور را قوت این دانه نیست</p><p>گر چه ز شعله کشد خنجر بیداد شمع</p><p>روی وفا تافتن عادت پروانه نیست</p><p>خرقه پشمین به بر می طلبی سیم و زر</p><p>کسوت مردان چه سود کار چو مردانه نیست</p><p>حاجی و سنگ سیاه زانکه مرا بوسه گاه</p><p>جز لب معشوق مست یا لب پیمانه نیست</p><p>عرضه رندان مکن واقعه شیخ شهر</p><p>صحبت صاحبدلان مجلس افسانه نیست</p><p>چند به دیوانگی طعنه جامی زنی</p><p>از غم تو ای پری کیست که دیوانه نیست</p><h2><a id="poem-78667" href="https://ganjoor.net/jami/divanj/fateha-shabab/ghazal-jf/sh202">شمارهٔ ۲۰۲</a></h2>
<p>صاحبدلی که نرد وفا عاشقانه باخت</p><p>نقد دو کون در ره یار یگانه باخت</p><p>کوی فنا و فقر عجب کارخانه ای ست</p><p>خوش آن که هر چه داشت درین کارخانه باخت</p><p>بربود شیخ صومعه را لذت سماع</p><p>تسبیح و خرقه در ره چنگ و چغانه باخت</p><p>دل ز آرزوی خال تو در دام غصه مرد</p><p>بیچاره مرغ جان به تمنای دانه باخت</p><p>شد زان عذار ساده منقش رخم به خون</p><p>این نقش بین که با من بیدل زمانه باخت</p><p>با خاک آستان تو عشاق را سری ست</p><p>مسکین کسی که سر نه بر این آستانه باخت</p><p>چون بر بساط وصل تو جامی نیافت دست</p><p>شطرنج عشق با رخ تو غایبانه باخت</p><h2><a id="poem-78668" href="https://ganjoor.net/jami/divanj/fateha-shabab/ghazal-jf/sh203">شمارهٔ ۲۰۳</a></h2>
<p>لبت قوت جان از شکرخنده ساخت</p><p>به یک خنده صد کشته را زنده ساخت</p><p>دل پاره پاره مرا جمع بود</p><p>در آن زلف بادش پراکنده ساخت</p><p>چه روی خلاصی بود بنده را</p><p>که عشق تو صد شاه را بنده ساخت</p><p>ز یک تار مویت که تا پا رسید</p><p>پی ما توان عمر پاینده ساخت</p><p>برازنده نبود قبای بقا</p><p>جز آن زنده دل را که با ژنده ساخت</p><p>نبودم به یک بوسه شرمنده ات</p><p>به خوابم لبت دوش شرمنده ساخت</p><p>لبت دید جامی که بخشید جان</p><p>بلی مست را باده بخشنده ساخت</p><h2><a id="poem-78669" href="https://ganjoor.net/jami/divanj/fateha-shabab/ghazal-jf/sh204">شمارهٔ ۲۰۴</a></h2>
<p>بیا که چرخ مشعبد هزار شعبده ساخت</p><p>که یار کار جگر خستگان غمزده ساخت</p><p>اگر چه قاعده چرخ کارسازی نیست</p><p>به رغم اختر من بر خلاف قاعده ساخت</p><p>من و امید شهادت به تیغ آن شاهد</p><p>که قوت جان شهید خود از مشاهده ساخت</p><p>به صبر کوش دلا روز هجر فایده چیست</p><p>طبیب شربت تلخ از برای فایده ساخت</p><p>به دور آن لب میگون نشاند زاهد شهر</p><p>حریم صومعه را تاک و وقف میکده ساخت</p><p>به جنگجویی چشمت خوشم که می باید</p><p>حریف مردم بدمست را به عربده ساخت</p><p>چو نقش خط و رخت بست در غزل جامی</p><p>بیاض صفحه خورشید را مسوده ساخت</p><h2><a id="poem-78670" href="https://ganjoor.net/jami/divanj/fateha-shabab/ghazal-jf/sh205">شمارهٔ ۲۰۵</a></h2>
<p>چشمت ز غمزه تیغ و ز مژگان خدنگ ساخت</p><p>با عاشقان غمزده اسباب جنگ ساخت</p><p>بر من ز جورت این همه سختی که می رسد</p><p>می بایدم تنی چو دل تو ز سنگ ساخت</p><p>پی چون به شهر وصل برد بارگی صبر</p><p>کش سنگلاخ بادیه هجر لنگ ساخت</p><p>عیبم مکن به تنگی دل چون غمت فزود</p><p>استاد فطرت از ازل این خانه تنگ ساخت</p><p>مجموعه ای ست هر ورق گل ز حسن تو</p><p>مرغ چمن چرا به همین بوی و رنگ ساخت</p><p>سنگ جفای عشق تو در یکدگر شکست</p><p>هر چند عقل شیشه ناموس و ننگ ساخت</p><p>جامی گسست رشته تسبیح زهد را</p><p>خواهد به بزم دردکشان تار چنگ ساخت</p><h2><a id="poem-78671" href="https://ganjoor.net/jami/divanj/fateha-shabab/ghazal-jf/sh206">شمارهٔ ۲۰۶</a></h2>
<p>سودای عشقت از دو جهانم یگانه ساخت</p><p>واندوه گاه گاه مرا جاودانه ساخت</p><p>شمشاد را ز زلف تو کوتاه بود دست</p><p>دستش مباد هر که ازان چوب شانه ساخت</p><p>از خانه کمان تو هر مرغ تیز پر</p><p>کامد درون سینه من آشیانه ساخت</p><p>گر ساخت شه ز خشت زر ایوان کاخ عیش</p><p>خواهیم ما به خشتی ازین آستانه ساخت</p><p>چون سوخت شرح سوز دلم شمع را زبان</p><p>از بهر آن زبان دگر از زبانه ساخت</p><p>آه چو برقم از عقب آن سوار بس</p><p>بهر سمند خویش چرا تازیانه ساخت</p><p>جامی شکسته بال حمامی ست کش سپهر</p><p>از جام عشق و نقل بلا آب و دانه ساخت</p><h2><a id="poem-78672" href="https://ganjoor.net/jami/divanj/fateha-shabab/ghazal-jf/sh207">شمارهٔ ۲۰۷</a></h2>
<p>بیا که شاهد بستان ز رخ نقاب انداخت</p><p>نسیم در سر زلف بنفشه تاب انداخت</p><p>صبا شمیم گل و بوی یار گلرخ داد</p><p>مرا و مرغ چمن را در اضطراب انداخت</p><p>پی نثار قدوم گل از شکوفه نسیم</p><p>به صحن باغ درمهای سیم ناب انداخت</p><p>ز شبنم سحری غنچه بامداد پگاه</p><p>گشاد پیرهن از هم بر آفتاب انداخت</p><p>توان بر ابر خروشنده طعنه زد به جنون</p><p>ز سنگ ژاله که بر شیشه حباب انداخت</p><p>درون ساغر لاله چراست مشک آلود</p><p>اگر نه مشک پی طیب در شراب انداخت</p><p>چکید نم ز هوا یا ز نظم تر جامی</p><p>به گوش شاهد گل لؤلؤ خوشاب انداخت</p><h2><a id="poem-78673" href="https://ganjoor.net/jami/divanj/fateha-shabab/ghazal-jf/sh208">شمارهٔ ۲۰۸</a></h2>
<p>پرتو شمع رخت عکس بر افلاک انداخت</p><p>قرص خورشید شد و سایه بر این خاک انداخت</p><p>برقی از شعشعه طلعت رخشان تو جست</p><p>شعله در خرمن مشتی خس و خاشاک انداخت</p><p>خوش بران رخش که عشقت فلک سرکش را</p><p>طوق در گردن ازان حلقه فتراک انداخت</p><p>ذوق مستان صبوحی زده بزم تو دید</p><p>صبح در اطلس فیروزه خود چاک انداخت</p><p>می خرامیدی و ارواح قدس می گفتند</p><p>ای خوش آن پاک که سر در ره این پاک انداخت</p><p>طوطی ناطقه را سر خط و عارض تو</p><p>زنگ تشویر در آیینه ادراک انداخت</p><p>جامی اهلیت اندیشه عشق تو نداشت</p><p>همتش رخت درین موج خطرناک انداخت</p><h2><a id="poem-78674" href="https://ganjoor.net/jami/divanj/fateha-shabab/ghazal-jf/sh209">شمارهٔ ۲۰۹</a></h2>
<p>بر فلک دوش از خروش من دل اختر بسوخت</p><p>شعله آهم چو پروانه ملک را پر بسوخت</p><p>روشنم شد کز چه رو فرهاد جا در سنگ ساخت</p><p>خانه را از آتش آهم چو بام و در بسوخت</p><p>زاهد از سوز غمت لب خشک و صوفی دیده تر</p><p>آه ازین آتش که چون زد شعله خشک و تر بسوخت</p><p>واعظ افسرده سوز عاشقان را منکر است</p><p>خواهمش روزی ز برق آه با منبر بسوخت</p><p>هر که را دل سوختی تنها نه او را سوختی</p><p>بلکه از سوز دلش صد بیدل دیگر بسوخت</p><p>خواب چون آید شب هجران چنین کز چشم و دل</p><p>شد مرا بالین به خون آغشته و بستر بسوخت</p><p>جامی از درد جدایی حسب حالی می نوشت</p><p>از قلم آتش علم بیرون زد و دفتر بسوخت</p><h2><a id="poem-78675" href="https://ganjoor.net/jami/divanj/fateha-shabab/ghazal-jf/sh210">شمارهٔ ۲۱۰</a></h2>
<p>غمت روز مرا رسم شب آموخت</p><p>دلم را تاب و جانم را تب آموخت</p><p>مکن در گریه هر دم عیب چشمم</p><p>که این گوهرفشانی زان لب آموخت</p><p>ندیدم هیچ مذهب خوشتر از عشق</p><p>خوشا آن راهرو کین مذهب آموخت</p><p>فرو شوی ای معلم لوح بیداد</p><p>که یار این حرف پیش از مکتب آموخت</p><p>ستادن نیست اشکم را ندانم</p><p>که این سیر از کدامین کوکب آموخت</p><p>دلم دور از رخت تا صبحدم دوش</p><p>به ماه و زهره آه و یارب آموخت</p><p>نجوید جز شراب لعل جامی</p><p>ازان دم کز لبت این مشرب آموخت</p><h2><a id="poem-78676" href="https://ganjoor.net/jami/divanj/fateha-shabab/ghazal-jf/sh211">شمارهٔ ۲۱۱</a></h2>
<p>لب گشادی تا سخن گویی در سیراب ریخت</p><p>طره افشاندی که ریزد گرد مشک ناب ریخت</p><p>باد گلبو باده گلگون است یا از رشک تو</p><p>بوی گل بر باد رفت و رنگش اندر آب ریخت</p><p>گر مرا کشتی چه غم کی باشد امکان دیت</p><p>گوسفندی را که خونش خنجر قصاب ریخت</p><p>نیست جای سجده عابد را ز بس کز دیده خون</p><p>با خیال طاق ابروی تو در محراب ریخت</p><p>در تن پاکت دل سخت از سپهر بی وفاست</p><p>سیم با پولاد در یک قالب آن قلاب ریخت</p><p>وقت من از چاشنی شربت دردت خوش است</p><p>وقت آن کس خوش که در کام من این جلاب ریخت</p><p>کلک جامی نخل مریم شد که چون جنبش نمود</p><p>تازه و تر میوه ها پیراهن احباب ریخت</p>
</body></html>