<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>ترجیعات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79616" href="https://ganjoor.net/jami/divanj/fateha-shabab/tarjee-jf/sh1">شمارهٔ ۱ - نعت رسول خداست صل و سلم علیه</a></h2>
<p>ماه معین چیست خاک پای محمد</p><p>حبل متین ربقه ولای محمد</p><p>خلقت عالم برای نفع بشر شد</p><p>خلقت نوع بشر برای محمد</p><p>سوده همه قدسیان جبین ارادت</p><p>بر ته نعلین عرش سای محمد</p><p>عروه وثقی بس است دین و دول را</p><p>ریشه ای از گوشه ردای محمد</p><p>جان گرامی دریغ نیست ز عشقش</p><p>جان من و صد چو من فدای محمد</p><p>جای محمد درون خلوت جان است</p><p>نیست مرا دیگری به جای محمد</p><p>حد ثنایش به جز خدا که شناسد</p><p>من که و اندیشه ثنای محمد</p><p>لیس کلامی یفی بنعت کماله</p><p>صل الهی علی النبی و آله</p><p>نور بقا آمد آفتاب محمد</p><p>پرده آن نور خاک و آب محمد</p><p>بست نقابی ز آب و خاک وگرنه</p><p>رتبه امکان نداشت تاب محمد</p><p>چشم خدابین به جز خدای نبیند</p><p>چون ز میان برفتد نقاب محمد</p><p>افسر کونین گشت کاف لعمرک</p><p>از شرف دولت خطاب محمد</p><p>چون شب اسری کشید سرمه مازاغ</p><p>نقش سوی کی شود حجاب محمد</p><p>دولت فردا به هیچ باب نیابد</p><p>هر که شد امروز رد باب محمد</p><p>هر چه بود درج در صحیفه هستی</p><p>منتخبی باشد از کتاب محمد</p><p>لیس کلامی یفی بنعت کماله</p><p>صل الهی علی النبی و آله</p><p>گر نبود پرده صفات محمد</p><p>خلق بسوزد ز نور ذات محمد</p><p>شاه مخوانش که کجروی ست چو فرزین</p><p>هر که درین عرصه نیست مات محمد</p><p>ساخته چون زر ناب ناسره مس را</p><p>پرتو اکسیر التفات محمد</p><p>مستی او از شراب ساقی باقی</p><p>مستی باقی ز باقیات محمد</p><p>سایه نهان شد چو آفتاب حقیقت</p><p>تافت عیان از همه جهات محمد</p><p>در صف هیجا به وقت صولت اعدا</p><p>کوه خجل مانده از ثبات محمد</p><p>من که زنم در سخنوری دم اعجاز</p><p>عاجزم از شرح معجزات محمد</p><p>لیس کلامی یفی بنعت کماله</p><p>صل الهی علی النبی و آله</p><p>چرخ که خم شد پی سجود محمد</p><p>هست حبابی ز بحر جود محمد</p><p>مطرب دستانسرای بزم صفا را</p><p>نیست سرودی به از درود محمد</p><p>پایه قدر مقربان ملایک</p><p>با همه رفعت بود فرود محمد</p><p>جز لمعات جمال اقدم اقدس</p><p>نامده در دیده شهود محمد</p><p>بولهب آسا ز آتش تب تبت</p><p>سوخته بادا تن حسود محمد</p><p>شیوه صدیقیان وفا و محبت</p><p>عادت بوجهلیان جحود محمد</p><p>بهر سقوط درک هبوط مخالف</p><p>فوق سعود فلک صعود محمد</p><p>لیس کلامی یفی بنعث کماله</p><p>صل الهی علی النبی و آله</p><p>حق شب اسری چو داد بار محمد</p><p>از همه بالا گرفت کار محمد</p><p>گوهر اسرار ذات و مخزن اسما</p><p>کرد در آن تیره شب نثار محمد</p><p>خواجگی کاینات داد خدایش</p><p>لیک به فقر آمد افتخار محمد</p><p>بعد حق آن دم که کس نبود به صورت</p><p>غیر ابوبکر یار غار محمد</p><p>شد دو سه تاری که عنکبوت تنیدش</p><p>بر در آن غار پرده دار محمد</p><p>گر پی ارباب شوق باد بهاری</p><p>خار و خسی آرد از دیار محمد</p><p>همچو مژه بر دو دیده تا دم محشر</p><p>جام کنم آن را به یادگار محمد</p><p>لیس کلامی یفی بنعت کماله</p><p>صل الهی علی النبی و آله</p><p>ای شده طافح ز فیض کاس محمد</p><p>ز آدم و عالم مکن قیاس محمد</p><p>وحدت مستور در مطاوی کثرت</p><p>بار دگر سر زد از لباس محمد</p><p>یک سر مو از حقش جدا نشناسد</p><p>هر که شد امروز حق شناس محمد</p><p>تا به قیامت مصون بود ز تزلزل</p><p>دین قویم قوی اساس محمد</p><p>جیش عدو گشته با وفور جلادت</p><p>منهزم از هیبت هراس محمد</p><p>حفظ حق اندر لباس نسج عناکب</p><p>داشته از بأس خصم پاس محمد</p><p>هر چه کند التماس در حق امت</p><p>حق نکند رد التماس محمد</p><p>لیس کلامی یفی بنعت کماله</p><p>صل الهی علی النبی و آله</p><p>ماه بود عکسی از جمال محمد</p><p>مشک شمیمی ز زلف و خال محمد</p><p>در چمن «فاستقم » قدم ننهاده</p><p>سرو روانی به اعتدال محمد</p><p>حرف شناسان نقش کلک قدم را</p><p>صد مدد آمد ز میم و دال محمد</p><p>یافت چو روی بتان ز خال معنبر</p><p>دین هدی زینت از بلال محمد</p><p>چند نشینی درین سراچه ظلمت</p><p>محتجب از نیر کمال محمد</p><p>روزنه بگشا که تافت بر همه عالم</p><p>پرتو خورشید بی زوال محمد</p><p>دست به دامان آل زن که نباشد</p><p>جز به محمد مآل آل محمد</p><p>لیس کلامی یفی بنعت کماله</p><p>صل الهی علی النبی و آله</p><p>حرز امان چیست نعت و نام محمد</p><p>صل علی سید الانام محمد</p><p>بهره نیابی ز ذوق مشرب مستان</p><p>تا نچشی جرعه ای ز جام محمد</p><p>چرخ برین با همه مدارج رفعت</p><p>هست کمین پایه از مقام محمد</p><p>پیک نسیم شمال ای شده محرم</p><p>در حرم جاه و احترام محمد</p><p>بهر خدا چون به عز عرض رسانی</p><p>از قبل بیدلان سلام محمد</p><p>شرح کنی افتقار و عجز رهی را</p><p>با کرم خاص و لطف عام محمد</p><p>بو که درآیم بدین وسیله دولت</p><p>در کنف ظل اهتمام دولت</p><p>لیس کلامی یفی بنعت کماله</p><p>صل الهی علی النبی و آله</p><p>مهبط وحی خداست جان محمد</p><p>کاشف سر هدی بیان محمد</p><p>شاه نشانان بارگاه جلالند</p><p>خاک نشینان آستان محمد</p><p>گشته نشانمند هر نبی به نشانی</p><p>محو نشانها بود نشان محمد</p><p>هست به مهمانسرای نعمت هستی</p><p>عالم و آدم طفیل خوان محمد</p><p>با همه اشجار چیست روضه جنت</p><p>چند نهالی ز بوستان محمد</p><p>گر به مراحل ز عرش دارمش اعلی</p><p>نیست غلو در علو شان محمد</p><p>شد صدف گوش هوش عارف و عامی</p><p>پر گهر از لعل درفشان محمد</p><p>لیس کلامی یفی بنعت کماله</p><p>صل الهی علی النبی و آله</p><p>صبح هدی تافت از جبین محمد</p><p>عرصه دنیا گرفت دین محمد</p><p>گشت به فحوای «ما رمیت » هویدا</p><p>سر یدالله ز آستین محمد</p><p>از پس و از پیش هر چه بوده و باشد</p><p>دیده عیان چشم تیزبین محمد</p><p>طوق نه گردن سران جهان است</p><p>حلقه گیسوی عنبرین محمد</p><p>نقد همه کاینات آمده قاصر</p><p>از ثمن گوهر ثمین محمد</p><p>تخت نشانان تاج بخش کشیده</p><p>باج گدایان ره نشین محمد</p><p>غیر جهان آفرین کسی نشناسد</p><p>در دو جهان حد آفرین محمد</p><p>لیس کلامی یفی بنعت کماله</p><p>صل الهی علی النبی و آله</p><p>هر که نه رو آورد به راه محمد</p><p>کی بودش راه در پناه محمد</p><p>هست برون از دو کون اگر چه به ظاهر</p><p>خاک مدینه است تکیه گاه محمد</p><p>داد ز خیل مسومین مددش حق</p><p>ضعف چو شد لاحق سپاه محمد</p><p>کوکبه حسن آفتاب شکسته ست</p><p>شعشعه طلعت چو ماه محمد</p><p>چون گه دعوت زبان گشاده به دعوی</p><p>بوده حجر تا شجر گواه محمد</p><p>با گنه همچو کوه چشم شفاعت</p><p>باشدم از عفو کوه کاه محمد</p><p>خرمن شور و شر تمام بشر را</p><p>نیم شرر بس ز برق آه محمد</p><p>لیس کلامی یفی بنعت کماله</p><p>صل الهی علی النبی و آله</p><p>مطلع صبح صفاست روی محمد</p><p>منبع احسان و لطف خوی محمد</p><p>سلسله کاینات را سببی نیست</p><p>جز شکن زلف مشکبوی محمد</p><p>باد صبا ای رسول یثرب و بطحا</p><p>خیز و قدم نه به جست و جوی محمد</p><p>بر رخم از خون دل دو رود روان بین</p><p>تحفه رسان این درود سوی محمد</p><p>چشم رمد دیده بر ره است کرم کن</p><p>کحل جلایی ز خاک کوی محمد</p><p>مرهم راحت جراحت دگران را</p><p>جان من و داغ آرزوی محمد</p><p>دولت جامی بس اینکه می گذراند</p><p>عمر گرامی به گفت و گوی محمد</p><p>لیس کلامی یفی بنعت کماله</p><p>صل الهی علی النبی و آله</p><h2><a id="poem-79617" href="https://ganjoor.net/jami/divanj/fateha-shabab/tarjee-jf/sh2">شمارهٔ ۲ - کرده در اینجا بیان معرفت صوفیان</a></h2>
<p>صبحدم باده شبانه زدیم</p><p>ساغر عیش جاودانه زدیم</p><p>گر چه خم گشت قد ما چو کمان</p><p>تیر اقبال بر نشانه زدیم</p><p>جانب ما زمانه کج نگریست</p><p>خاک در دیده زمانه زدیم</p><p>کشتی عقل و وهم بشکستیم</p><p>غوطه در بحر بیکرانه زدیم</p><p>مست و بیخود ز کنج کاشانه</p><p>نقب سوی شرابخانه زدیم</p><p>وز حریم شرابخانه علم</p><p>بر سر کوی آن یگانه زدیم</p><p>بهر یک جرعه می ز ساغر او</p><p>سر خدمت بر آستانه زدیم</p><p>کرده عزم بهانه ز آتش شوق</p><p>شعله در خرمن بهانه زدیم</p><p>ساغر از دور عارضش کردیم</p><p>باده خوردیم و این ترانه زدیم</p><p>که می عشق را تویی ساقی</p><p>کاسه شمس وجهک الباقی</p><p>همه عالم خیال می بینم</p><p>پرتو آن جمال می بینم</p><p>دفتر مجمل و مفصل کون</p><p>نسخه آن کمال می بینم</p><p>هر کجا دانه ای ست یا دامی</p><p>نقش آن خط و خال می بینم</p><p>عارفان را ز لعل نوشینش</p><p>غرق آب زلال می بینم</p><p>منکران را ز جعد مشکینش</p><p>در کمند وبال می بینم</p><p>قوت جانم مباد جز می عشق</p><p>توبه زین می محال می بینم</p><p>می به فتوی شرع گشت حرام</p><p>وز کف او حلال می بینم</p><p>گر چه پیش لب شکربارش</p><p>طوطی نطق لال می بینم</p><p>سخنی غیر ازین نمی گویم</p><p>تا سخن را مجال می بینم</p><p>که می عشق را تویی ساقی</p><p>کاسه شمس وجهک الباقی</p><p>حبذا اوستاد چابک دست</p><p>که پس پرده خیال نشست</p><p>رشته جنبش و سکون همه</p><p>در خم حلقه ارادت بست</p><p>آن یکی در سکون جاویدان</p><p>وان دگر در تحرک پیوست</p><p>کنه ذاتش نگنجد اندر عقل</p><p>تیر حکمش نباید اندر شست</p><p>هر چه ما دوختیم او بدرید</p><p>وانچه ما ساختیم او بشکست</p><p>غیر او هر چه در جهان بینی</p><p>نیست دان گر چه می نماید هست</p><p>کی برد ره درون پرده کسی</p><p>کز تماشای نقش پرده نرست</p><p>پرده از روی کار او بردار</p><p>بیش ازین نقش پرده را مپرست</p><p>درکش از جام حسن او می عشق</p><p>پیش رویش بنال عاشق و مست</p><p>که می عشق را تویی ساقی</p><p>کاسه شمس وجهک الباقی</p><p>شاهد عشق از نشیمن بود</p><p>زد سراپرده در سرای وجود</p><p>سرمه در چشم خوابناک کشید</p><p>حلقه از جعد تابدار گشود</p><p>بر مه از عقد زلف سلسله بست</p><p>بر گل از خط سبز غالیه سود</p><p>طره را صید بیدلان آموخت</p><p>غمزه را قتل عاشقان فرمود</p><p>ساخت آن را به پرسشی خرسند</p><p>کرد این را به بوسه ای خوشنود</p><p>هر که را هر چه بود دربایست</p><p>نه ازان کاست ذره ای نه فزود</p><p>ساقی بزم گشت و می درداد</p><p>هوشم از سر به جرعه ای بربود</p><p>آنچنان بیخودم ازان جرعه</p><p>که ندارم مجال گفت و شنود</p><p>از زبان منش به نغمه چنگ</p><p>گو بگو مطرب این خجسته سرود</p><p>که می عشق را تویی ساقی</p><p>کاسه شمس وجهک الباقی</p><p>نقطه را از تصرف اوهام</p><p>طول گشت آشکار و خط شد نام</p><p>حرکت کرد خط به جانب عرض</p><p>یافت از وی وجود سطح نظام</p><p>سطح بر سمت سمک جنبش یافت</p><p>امتدادات جسم گشت تمام</p><p>جسم هم از تنوع اشکال</p><p>وصف کثرت گرفت و شد اجسام</p><p>اعتبارات وهم را بگذار</p><p>تا چو اول نمایدت انجام</p><p>نقطه بین در تقلبات شئون</p><p>چند بر خط و سطح و جسم آرام</p><p>ساقیا در ده آن شراب کهن</p><p>که حباب ویست ساغر و جام</p><p>آفتاب رخت دریغ بود</p><p>در حجاب ظلام و ظل غمام</p><p>پرده بردار و بیخودم گردان</p><p>تا ببیند عیان چه خاص و چه عام</p><p>که می عشق را تویی ساقی</p><p>کاسه شمس وجهک الباقی</p><p>آن کجا شد که عرصه امکان</p><p>بود در ظلمت عدم پنهان</p><p>همه گلهای باغ او یکرنگ</p><p>همه اوراق شاخ او یکسان</p><p>سبزه او موافق سنبل</p><p>لاله او معانق ریحان</p><p>نه در او اعتدال باد بهار</p><p>نه در او انحراف طبع خزان</p><p>ناگهان آفتاب صبح وجود</p><p>گشت از مشرق ازل تابان</p><p>هر کس از بود خویش یافت خبر</p><p>هر کس از نام خویش یافت نشان</p><p>آن یکی در کمال این واله</p><p>وین دگر در جمال آن حیران</p><p>می پرستان بزم وحدت را</p><p>روی جان در نظاره جانان</p><p>همه را خوش بدید لطیفه ضمیر</p><p>همه را تر بدین ترانه زبان</p><p>که می عشق را تویی ساقی</p><p>کاسه شمس وجهک الباقی</p><p>ای به سر برده عمر در تک و دو</p><p>یار نزدیک توست دور مرو</p><p>هر که تخم دویی و دوری کاشت</p><p>بر همان برگرفت وقت درو</p><p>خوشه گندم از محالات است</p><p>چون فشاندی به خاک دانه جو</p><p>گر مقامات عشق نیست تو را</p><p>به مقالات عاشقان بگرو</p><p>جامه زهد کن به جام بدل</p><p>خرقه زرق نه به باده گرو</p><p>آن می ناب جو که جرعه اوست</p><p>جام جمشید و کاس کیخسرو</p><p>ور فتد بر تو پرتو ساقی</p><p>خویش را محو کن در آن پرتو</p><p>پیش رویش بیفت سجده کنان</p><p>کان کماندار ابرویت مه نو</p><p>رخت بست از میان حجاب دویی</p><p>خود بگو این حدیث و خود بشنو</p><p>که می عشق را تویی ساقی</p><p>کاسه شمس وجهک الباقی</p><p>وه که بازم گلی ز نو بشکفت</p><p>یار چون غنچه روی خود بنهفت</p><p>پرده زلف پیش روی کشید</p><p>حال من همچو موی خود آشفت</p><p>گر کنم گریه نیست جای عتاب</p><p>ور کنم ناله نیست جای شگفت</p><p>سیل اشکم چنین که زد ره خواب</p><p>بعد ازین چشم من نخواهد خفت</p><p>برو ای اشک و عذرخواهی را</p><p>غرقه خون به خاک پاش بیفت</p><p>مستی جام و شوق دیدارش</p><p>از دل من غبار هستی رفت</p><p>به دو کونش خریده ام نتوان</p><p>دامن او ز دست دادن مفت</p><p>می روم مست بر سر کویش</p><p>دلی از صبر طاق و با غم جفت</p><p>گر کشد پوست غیرتش ز سرم</p><p>پیش او پوست کرده خواهم گفت</p><p>که می عشق را تویی ساقی</p><p>کاسه شمس وجهک الباقی</p><p>فهم بس قاصر است و نفس جهول</p><p>طبع بس سرکش است و عمر عجول</p><p>آه ازین گفت و گوی اگر نشود</p><p>سر مقصود ازان قرین به حصول</p><p>بگذر از لاف عقل و فضل که هست</p><p>عقل اینجا عقیله فضل فضول</p><p>راه وحدت به پای عشق سپر</p><p>که بود علم ازین عمل معزول</p><p>در حریم فنا نشین و بشوی</p><p>دل ز اندیشه خروج و دخول</p><p>روشن آیینه ای به دست آور</p><p>که ز زنگ هوا بود مصقول</p><p>واندر آن آینه به چشم شهود</p><p>خالی از وهم اتحاد و حلول</p><p>طلعت دوست بین و دم درکش</p><p>شاد بنشین به بزمگاه وصول</p><p>کشف این راز کن به نغمه شوق</p><p>چون نهد جانب تو سمع قبول</p><p>که می عشق را تویی ساقی</p><p>کاسه شمس وجهک الباقی</p><p>جامی این زهد و خودنمایی چند</p><p>زهد دام است و خود نمایی بند</p><p>دام بگسل به دوست گیر آرام</p><p>بند بشکن به عشق جو پیوند</p><p>ره چنان رو که برنباید گشت</p><p>دل بر آن نه که برنباید کند</p><p>صید آن شو که می کشد زلفش</p><p>گردن سرکشان به خم کمند</p><p>جان فشان بهر آن که می بخشد</p><p>کشته را جان ز لعل شکرخند</p><p>هر بلایی کزو رسد بپذیر</p><p>هر جفایی که او کند بپسند</p><p>همه ذرات مست باده اوست</p><p>تو به بویی چه گشته ای خرسند</p><p>چند بیهوده بادپیمایی</p><p>باده پیما به روی او یک چند</p><p>چون شوی مست باده وصلش</p><p>بسرا این نوا به بانگ بلند</p><p>که می عشق را تویی ساقی</p><p>کأسه شمس وجهک الباقی</p><h2><a id="poem-79618" href="https://ganjoor.net/jami/divanj/fateha-shabab/tarjee-jf/sh3">شمارهٔ ۳ - در لباس مجاز گفته شده است</a></h2>
<p>ای به روی تو چشم جان روشن</p><p>وز فروغ رخت جهان روشن</p><p>رخ به راه تو سوده مه که چنین</p><p>تابد از اوج آسمان روشن</p><p>هر شب از شعله های آتش دل</p><p>همچو شمعم شود زبان روشن</p><p>دیده بخت مقبلان نشود</p><p>جز بدان خاک آستان روشن</p><p>سوخت جان از غم و هنوز نشد</p><p>بر تو این آتش نهان روشن</p><p>زخم تیر تو روزنیست که هست</p><p>خانه جان و دل به آن روشن</p><p>پرده از پیش چهره یک سو نه</p><p>تا شود پیش همگنان روشن</p><p>کز دو عالم همین وصال تو بس</p><p>بلکه یک پرتو از جمال تو بس</p><p>لاح برق یهیج الاشواق</p><p>تازه شد درد عشق و داغ فراق</p><p>شربت مرگ اگر چه جانسوز است</p><p>نیست چون فرقت تو تلخ مذاق</p><p>من که و خنده نشاط ای صبح</p><p>خل عینی و دمعی المهراق</p><p>تو به لب جان نازنینی و من</p><p>کمترین بنده به جان مشتاق</p><p>سر عشق از کتاب نتوان یافت</p><p>لیس تلک الرموز فی الاوراق</p><p>چون متاع دو کون عرضه دهند</p><p>ای به خوبی میان خوبان طاق</p><p>گر تو با این جمال جلوه کنی</p><p>شور و افغان بر آید از عشاق</p><p>کز دو عالم همین وصال تو بس</p><p>بلکه یک پرتو از جمال تو بس</p><p>می کشد غمزه تو خنجر کین</p><p>می کند نرگس تو غارت دین</p><p>روی بنما چو گل ز حجله ناز</p><p>چند باشی چو غنچه پرده نشین</p><p>بی تو هر جا سرشک خون ریزم</p><p>لاله خون چکان دمد ز زمین</p><p>نتوان غره شد به دولت وصل</p><p>چون غم هجر دشمنی ز کمین</p><p>برد خواب عدم مرا ای کاش</p><p>خاک کوی تو بودیم بالین</p><p>من که و جست و جوی عیش جهان</p><p>من که و آرزوی خلد برین</p><p>از من این شیوه ها نمی آید</p><p>زانکه من دیده ام به چشم یقین</p><p>کز دو عالم همین وصال تو بس</p><p>بلکه یک پرتو از جمال تو بس</p><p>طال شوقی الیک یا مولای</p><p>بنما آن رخ جهان آرای</p><p>رفت عمرم به درد حرمان آه</p><p>سوخت جانم به داغ هجران وای</p><p>لاف عشقت بسی زنند ولی</p><p>لیس فی ربقة الخلوص سوای</p><p>دست امید ما و آن سر زلف</p><p>روی اخلاص ما و آن کف پای</p><p>گر به تن دورم از برت چه غم است</p><p>چون تو داری درون جانم جای</p><p>گو مرا عمر جاودانه مباش</p><p>گو مرا دولت زمانه مپای</p><p>جمله اینها طفیل توست ای دوست</p><p>تو همین کن که روی خود بنمای</p><p>کز دو عالم همین وصال تو بس</p><p>بلکه یک پرتو از جمال تو بس</p><p>عاشقان بی تو صبر نتوانند</p><p>روی بنما که جان برافشانند</p><p>این چه حسن است و این چه زیبایی</p><p>که در او کاینات حیرانند</p><p>چشم چون گویم آن دو خونخوارند</p><p>کز پی خون صد مسلمانند</p><p>جان و دل روی در عدم دارند</p><p>پیش تو یک دو روزه مهمانند</p><p>دردمندان عشق با المت</p><p>فارغ از جست و جوی درمانند</p><p>زاهدان با خیال حور و قصور</p><p>از وصال تو دور می مانند</p><p>با چنین رخ گذر به صومعه کن</p><p>باشد آن بی بصیرتان دانند</p><p>کز دو عالم همین وصال تو بس</p><p>بلکه یک پرتو از جمال تو بس</p><p>جان فرسوده شد به راه تو خاک</p><p>و من القلب لا یزول هواک</p><p>نتوان دوخت جز به رشته وصل</p><p>جگری کز فراق گردد چاک</p><p>برندارم ز خاک پای تو سر</p><p>گر چه آید هزار تیغ هلاک</p><p>من و سودای جز تویی هیهات</p><p>تو و پروای چون منی حاشاک</p><p>نتوان طعنه بر گل رعنا</p><p>گر کشد دامن از خس و خاشاک</p><p>دامن وصلت ار به دست آید</p><p>دو جهان گر رود ز دست چه باک</p><p>ما نخواهیم جز وصال تو هیچ</p><p>هم تو خود دانی ای بت چالاک</p><p>کز دو عالم همین وصال تو بس</p><p>بلکه یک پرتو از جمال تو بس</p><p>صید آن طره دلاویزم</p><p>مست آن چشم فتنه انگیزم</p><p>چشم تو می فروش و لعل تو می</p><p>خود بگو چون ز باده پرهیزم</p><p>خلق ریزند اشک خون هر جا</p><p>کز غمت قصه ای فرو ریزم</p><p>من غلام توام ولی نه چنان</p><p>که به بیداد و جور بگریزم</p><p>نخورم بی تو شربت آبی</p><p>که به خون جگر نیامیزم</p><p>گر پس از مرگ بر سرم گذری</p><p>مست و بی خود ز خواب برخیزم</p><p>آستین بر دو عالم افشانم</p><p>دست در دامن تو آویزم</p><p>کز دو عالم همین وصال تو بس</p><p>بلکه یک پرتو از جمال تو بس</p><p>چشم گریان حدیث شوق تو گفت</p><p>راستی در چکاند و گوهر سفت</p><p>باغ حسن و جمال را هرگز</p><p>از رخت تازه تر گلی نشکفت</p><p>بخت بیدار پاسبان این بس</p><p>که شبی سر بر آستان تو خفت</p><p>گر توان یک نظر خرید از تو</p><p>به دو عالم هنوز باشد مفت</p><p>دور از آن طاق ابروان دارم</p><p>دلی از صبر طاق و با غم جفت</p><p>جلوه حسن توست در نظرم</p><p>هر کجا بینم آشکار و نهفت</p><p>پیش ازین گر نهفته می گفتم</p><p>بعد ازین آشکار خواهم گفت</p><p>کز دو عالم همین وصال تو بس</p><p>بلکه یک پرتو از جمال تو بس</p><p>از ز قد تو قدر طوبی پست</p><p>رونق مه ز عارض تو شکست</p><p>گر تو صد بار دامن افشانی</p><p>کی گذاریم دامن تو ز دست</p><p>رفت عقل از حریم خلوت دل</p><p>عشقت آمد به جای او بنشست</p><p>من نه تنها اسیر زلف توام</p><p>کیست کامروز از کمند تو جست</p><p>هست دل لوح ساده ای که بر او</p><p>جز خیال تو هیچ نقش نبست</p><p>چند گویی به سرزنش که فلان</p><p>رفت و با دلبری دگر پیوست</p><p>سر ز عهد تو چون توانم تافت</p><p>من که دانسته ام ز عهد الست</p><p>کز دو عالم همین وصال تو بس</p><p>بلکه یک پرتو از جمال تو بس</p><p>هر قدح کز می تو کردم نوش</p><p>آفت عقل بود و غارت هوش</p><p>شد به دور لب می آلودت</p><p>پیر مرشد مرید باده فروش</p><p>با خیال تو روز و شب دارم</p><p>دل پر از گفت و گوی و لب خاموش</p><p>وه چه اقبال بود آنکه مرا</p><p>رخ نمودی به خواب نوشین دوش</p><p>مشک ریز آن دو زلف عنبرپاش</p><p>درفشان آن دو لعل گوهر پوش</p><p>گفتی از وصل من چه برخیزد</p><p>خیز جامی به فکر دیگر کوش</p><p>بر زبان بودت این حدیث هنوز</p><p>که برآمد ز من فغان و خروش</p><p>کز دو عالم همین وصال تو بس</p><p>بلکه یک پرتو از جمال تو بس</p><h2><a id="poem-79619" href="https://ganjoor.net/jami/divanj/fateha-shabab/tarjee-jf/sh4">شمارهٔ ۴ - این نیز طریقه مجاز است</a></h2>
<p>ای روی تو ماه عالم آرای</p><p>چون ماه ز پرده روی بنمای</p><p>چون طره تو شکسته حالیم</p><p>بر حال شکستگان ببخشای</p><p>گفتی سخنی و لب گزیدی</p><p>طوطی نبود چنین شکرخای</p><p>خال تو بلای جان بسنده ست</p><p>بر لب خط عنبرین میفزای</p><p>از گریه تلخ سوخت جانم</p><p>شیرین لب خود به خنده بگشای</p><p>تو جان درون جان گرفته</p><p>من می جویم تو را به هر جای</p><p>تا پای بود ره تو پویم</p><p>ور در ره تو درآیم از پای</p><p>بنشینم و با غم تو سازم</p><p>پنهان ز تو با تو عشق بازم</p><p>مویی شدم از غم میانت</p><p>مردم ز دو چشم ناتوانت</p><p>جانم به لب آمد و ندیدم</p><p>کامی ز لب شکر فشانت</p><p>گشتم ز تو بی نشان چون ذره</p><p>یک ذره نیافتم نشانت</p><p>گفتم به سخن ز من میا تنگ</p><p>تنگ آمد ازین سخن دهانت</p><p>دور از تو زندگی به جانم</p><p>سوگند همی خورم به جانت</p><p>ای خاک در تو گرچه امروز</p><p>دورم ز جفای پاسبانت</p><p>فردا که رود به باد خاکم</p><p>چون گرد آیم بر آستانت</p><p>بنشینم و با غم تو سازم</p><p>پنهان ز تو با تو عشق بازم</p><p>ای مانده ز وصل تو جدا من</p><p>هجر تو ببین چه کرد با من</p><p>رانده ز برون در مرا تو</p><p>جا کرده درون جان تو را من</p><p>خلقی چو صبا به بوی تو خوش</p><p>بویی نشنیده از صبا من</p><p>من ذره تو آفتاب تابان</p><p>هیهات کجا تو و کجا من</p><p>بالای خوشت بلای جان هاست</p><p>جان داده برای آن بلا من</p><p>گفتی بنشین و با غمم ساز</p><p>ور نی کشمت به صد جفا من</p><p>بنشین نفسی و آتشم را</p><p>بنشان به زلال وصل تا من</p><p>بنشینم و با غم تو سازم</p><p>پنهان ز تو با تو عشق بازم</p><p>از ناز به سوی ما نبینی</p><p>سبحان الله چه نازنینی</p><p>از مه تا تو همین بود فرق</p><p>کو بر فلک و تو بر زمینی</p><p>خورشید ز خرمن جمالت</p><p>خرسند شده به خوشه چینی</p><p>ایام به خون من کمر بست</p><p>بسم الله اگر تو هم بر اینی</p><p>تیر مژه در کمان ابرو</p><p>پیوسته نشسته در کمینی</p><p>از غمزه بلای صبر و هوشی</p><p>وز عشوه فریب عقل و دینی</p><p>چون نیست امید آنکه هرگز</p><p>با هیچ کسی چو من نشینی</p><p>بنشینم و با غم تو سازم</p><p>پنهان ز تو با تو عشق بازم</p><p>دل جستم ازان دو چشم جادو</p><p>دادند مرا نشان به ابرو</p><p>ابرو سوی خال کرد اشارت</p><p>یعنی که نشان دل ازو جو</p><p>من هیچ نشان نجسته آن خال</p><p>می گفت کدام دل کجا کو</p><p>گر خال تو نقد دل ز من برد</p><p>دزدی چه عجب بود ز هندو</p><p>بنما رخ خوب خویش وز خال</p><p>دل را بستان به وجه نیکو</p><p>زینسان که ره امید بسته ست</p><p>بر من غم عشق تو ز هر سو</p><p>آن به که به کنج ناامیدی</p><p>پا در دامان و سر به زانو</p><p>بنشینم و با غم تو سازم</p><p>پنهان ز تو با تو عشق بازم</p><p>ای قد تو سرو نازپرور</p><p>دلداده قامتت صنوبر</p><p>گیرم که به سدره سرکشد سرو</p><p>با قد تو کی شود برابر</p><p>نگرفته به بر نهال قدت</p><p>از نخل امید چون خورم بر</p><p>عمری به غمت نشسته بودم</p><p>با اشک چو سیم و روی چون زر</p><p>می بود به سینه راز عشقت</p><p>از هر چه گمان برم نهان تر</p><p>صبر از دل من رمید و آن راز</p><p>از پرده برون فتاد یکسر</p><p>گر صبر رمیده رام گردد</p><p>دارم سر آنکه بار دیگر</p><p>بنشینم و با غم تو سازم</p><p>پنهان ز تو با تو عشق بازم</p><p>هر صبح سرود غم کنم ساز</p><p>با مرغ سحر شوم هم آواز</p><p>تا چند نهفته باشی ای گل</p><p>چون غنچه درون پرده ناز</p><p>خوان پیش خودم درون پرده</p><p>یا پرده ز روی خود برانداز</p><p>با آتش دل مرا سری هست</p><p>چون شمع مرا بسوز و بگداز</p><p>گفتی که به کنج صبر یک چند</p><p>بنشین جامی و با غمم ساز</p><p>بگشای نقاب تا کنم من</p><p>دیده به نظاره رخت باز</p><p>وانگه شب و روز با خیالت</p><p>در خلوت انس و پرده راز</p><p>بنشینم و با غم تو سازم</p><p>پنهان ز تو با تو عشق بازم</p>
</body></html>