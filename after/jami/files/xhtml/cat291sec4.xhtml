<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>یوسف و زلیخا - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66127" href="https://ganjoor.net/jami/7ourang/7-5-yusof-zoleykha/sh37">بخش ۳۷ - رسدن زلیخا به درگاه پادشاه و سبب ازدحام پرسیدن و جمال یوسف را علیه السلام دیدن و وی را شناختن</a></h2>
<p>زلیخا بود ازین صورت تهی دل</p><p>کزو تا یوسف آمد یک دو منزل</p><p>ولی جانش ازان معنی خبر داشت</p><p>ز داغ شوق سوزی در جگر داشت</p><p>نمی دانست کان شوق از کجا خاست</p><p>به حیلت سازیش تسکین همی خواست</p><p>به صحرا شد برون تا زان بهانه</p><p>ز دل بیرون دهد اندوه خانه</p><p>به سختی چند روز آنجا به سر برد</p><p>بر آن محنت بسی دندان بیفشرد</p><p>گرفت اسباب عیش و خرمی پیش</p><p>ولی هر لحظه شد اندوه او بیش</p><p>چو در صحرا به خرمن سیلش افتاد</p><p>دگر باره به خانه میلش افتاد</p><p>به پشت بارگی هودج نشین شد</p><p>به منزلگاه خود رحلت گزین شد</p><p>اگر چه روی در منزلگهش بود</p><p>گذر بر ساحت قصر شهش بود</p><p>چو دید آن انجمن گفت این چه غوغاست</p><p>که گویی رستخیز از مصر برخاست</p><p>یکی گفت این پی فرخنده نامیست</p><p>بساط عرض کنعانی غلامیست</p><p>غلامی نی که رخشان آفتابی</p><p>به دارالملک خوبی کامیابی</p><p>زلیخا دامن هودج برانداخت</p><p>چو چشمش بر غلام افتاد بشناخت</p><p>برآمد از دلش بی خواست فریاد</p><p>ز فریادی که زد بی خود بیفتاد</p><p>روان هودج کشان هودج براندند</p><p>به خلوتخانه خاصش رساندند</p><p>چو شد منزلگهش آن خلوت راز</p><p>ز حال بی خودی آمد به خود باز</p><p>ازو پرسید دایه کای دلفروز</p><p>چرا کردی فغان از جان پر سوز</p><p>لب شیرین به افغان چون گشادی</p><p>بدان تلخی چرا بی خود فتادی</p><p>بگفت ای مهربان مادر چه گویم</p><p>که گردد آفت من هر چه گویم</p><p>در آن مجمع غلامی را که دیدی</p><p>ز اهل مصر وصف او شنیدی</p><p>ز عالم قبله گاه جان من اوست</p><p>فدایش جان من جانان من اوست</p><p>به خوابم روی زیبا وی نموده ست</p><p>شکیب از جان شیدا وی ربوده ست</p><p>به تن در تب به دل در تاب ازویم</p><p>ز دیده غرق خون ناب ازویم</p><p>درین کشور ز سودایش فتادم</p><p>بدین شهر از تمنایش فتادم</p><p>ز خان و مان مرا آواره او ساخت</p><p>درین آوارگی بیچاره او ساخت</p><p>به هر محنت که دیدی چند سالم</p><p>که بود از راحت گیتی ملالم</p><p>همه از آرزوی روی او بود</p><p>ز شوق قامت دلجوی او بود</p><p>ز کوه افزون بود بار من امروز</p><p>ندانم چون شود کار من امروز</p><p>مه من شاه ایوان که گردد</p><p>به رخ شمع شبستان که گردد</p><p>کدامین دیده گردد روشن از وی</p><p>کدامین خانه گردد گلشن از وی</p><p>که یابد از لب جانبخش او کام</p><p>که گیرد در پناه سروش آرام</p><p>کمند جعد مشکینش که بافد</p><p>ز وصل نخل سیمینش که لافد</p><p>که بازد حاصل خود در بهایش</p><p>که سازد کحل دیده خاک پایش</p><p>مرا به گردد از وی حال یا نی</p><p>رسد دستم بدین اقبال یا نی</p><p>چو دایه آتش او دید کز چیست</p><p>چو شمع از آتش او زار بگریست</p><p>بگفت ای شمع سوز خود نهان دار</p><p>غم شب رنج روز خود نهان دار</p><p>صبوری پیشه کردی روزگاری</p><p>مکن جز صبر نیز امروز کاری</p><p>بود کز صبر امیدت برآید</p><p>ز ابر تیره خورشیدت برآید</p><h2><a id="poem-66128" href="https://ganjoor.net/jami/7ourang/7-5-yusof-zoleykha/sh38">بخش ۳۸ - به معرض بیع درآوردن مالک یوسف را علیه السلام و خریدن زلیخا وی را به اضعاف آنچه دیگران می خریدند</a></h2>
<p>چه خوش وقتی و خرم روزگاری</p><p>که یاری بر خورد از وصل یاری</p><p>برافروزد چراغ آشنایی</p><p>رهایی یابد از داغ جدایی</p><p>چو یوسف شد به خوبی گرم بازار</p><p>شدندش مصریان یکسر خریدار</p><p>به هر چیزی که هر کس دسترس داشت</p><p>در آن بازار بیع او هوس داشت</p><p>شنیدم کز غمش زالی برآشفت</p><p>تنیده ریسمانی چند می گفت</p><p>همین بس گر چه بس کاسد قماشم</p><p>که در سلک خریدارانش باشم</p><p>منادی بانگ می زد از چپ و راست</p><p>که می خواهد غلامی بی کم و کاست</p><p>رخ او مطلع صبح صباحت</p><p>لب او گوهر کان ملاحت</p><p>ز سیمای صلاحش چهره پر نور</p><p>به اخلاق کرامش سینه معمور</p><p>نیارد بر زبان جز راستی هیچ</p><p>نباشد در کلام او خم و پیچ</p><p>یکی شد زان میانه اول کار</p><p>به یک بدره زر سرخش خریدار</p><p>ازان بدره که چون خواهی شمارش</p><p>بیابی از درست زر هزارش</p><p>خریداران دیگر رخش راندند</p><p>به منزلگاه صد بدره رساندند</p><p>بر آن افزود دولتمند دیگر</p><p>به قدر وزن یوسف مشک اذفر</p><p>بر آن دانای دیگر ساخت افزون</p><p>به وزنش لعل ناب و در مکنون</p><p>بدین قانون ترقی می نمودند</p><p>ز انواع نفایس می فزودند</p><p>زلیخا گشت ازین معنی خبردار</p><p>مضاعف ساخت آنها را به یک بار</p><p>خریداران دیگر لب ببستند</p><p>پس زانوی نومیدی نشستند</p><p>عزیز مصر را گفت ای نکو رای</p><p>برو بر مالک این قیمت بپیمای</p><p>بگفتا آنچه من دارم دفینه</p><p>ز مشک و گوهر و زر در خزینه</p><p>به یک نیمه بهایش برنیاید</p><p>ادای آن تمام از من کی آید</p><p>زلیخا داشت درجی پر ز گوهر</p><p>نه درجی بلکه برجی پر ز اختر</p><p>بهای هر گهر زان درج مکنون</p><p>خراج مصر بودی بلکه افزون</p><p>بگفتا کین گهرها در بهایش</p><p>بده ای گوهر جانم فدایش</p><p>عزیز آورد باز از نو بهانه</p><p>که دارد میل آن شاه زمانه</p><p>که در خیل وی این پاکیزه دامان</p><p>بود سر دفتر دیگر غلامان</p><p>بگفتا رو سوی شاه جهاندار</p><p>حق خدمتگزاری را بجا آر</p><p>بگو بر دل جز این بندی ندارم</p><p>که پیش دیده فرزندی ندارم</p><p>سرافرازی فزا زین احترامم</p><p>که آید زیر فرمان این غلامم</p><p>به برجم اختر تابنده باشد</p><p>مرا فرزند و شه را بنده باشد</p><p>چو شاه این نکته سنجیده بشنید</p><p>ز بذل التماسش سر نپیچید</p><p>اجازت داد تا حالی خریدش</p><p>ز مهر دل به فرزندی گزیدش</p><p>به سوی خانه بردش خرم و شاد</p><p>زلیخا شد ز بند محنت آزاد</p><p>به مژگان گوهر شادی همی سفت</p><p>دو چشم خود همی مالید و می گفت</p><p>به بیداریست یا رب یا به خواب است</p><p>که جان من ز جانان کامیاب است</p><p>به شبهای سیه کی بود امیدم</p><p>که گردد روزی این روز سفیدم</p><p>شبم را صبح فیروزی برآمد</p><p>غم و رنج شباروزی سرآمد</p><p>شدم با نازنین خویش همراز</p><p>سزد اکنون که بر گردون کنم ناز</p><p>درین محنتسرا بی غم چو من کیست</p><p>پس از پژمردگی خرم چو من کیست</p><p>چه بودم ماهیی در ماتم آب</p><p>طپان بر ریگ تفسان از غم آب</p><p>درآمد سیلی از ابر کرامت</p><p>به دریا برد ازان ریگم سلامت</p><p>که بودم گمره در ظلمت شب</p><p>رسیده جان ز گمراهیم بر لب</p><p>برآمد از افق رخشنده ماهی</p><p>به کوی دولتم بنمود راهی</p><p>که بودم خفته ای بر بستر مرگ</p><p>خلیده در رگ جان نشتر مرگ</p><p>درآمد ناگهان خضر از در من</p><p>به آب زندگی شد یاور من</p><p>بحمدالله که دولت یاریم کرد</p><p>زمانه ترک جان آزاریم کرد</p><p>هزاران جان فدای آن نکوکار</p><p>که آورد اینچنین نقدی به بازار</p><p>چه غم گر حقه گوهر شکستم</p><p>چو آمد معدن گوهر به دستم</p><p>به پیش نقد جان گوهر چه باشد</p><p>طفیل دوست باشد هر چه باشد</p><p>جمادی چند دادم جان خریدم</p><p>بنامیزد عجب ارزان خریدم</p><p>کی از نقد خود آن کس بهره بیند</p><p>که عیسی بدهد و خر مهره چیند</p><p>اگر خرمهره را بدرود کردم</p><p>چو عیسی آن من شد سود کردم</p><p>به شعر فکرت این اسرار می بیخت</p><p>سرشک از چشم گوهربار می ریخت</p><p>گهی در روی یوسف لال می بود</p><p>ز داغ هجر فارغ بال می بود</p><p>گه از هجر گذشته یاد می کرد</p><p>به وصلش خاطر خود شاد می کرد</p><h2><a id="poem-66129" href="https://ganjoor.net/jami/7ourang/7-5-yusof-zoleykha/sh39">بخش ۳۹ - داستان دختر بازغه نام از نسل عاد که به مال و جمال نظیر خود نداشت و غایبانه عاشق جمال یوسف شد و در آن آیینه جمال حقیقت دید و از مجاز به حقیقت رسید</a></h2>
<p>نه تنها عشق از دیدار خیزد</p><p>بسا کین دولت از گفتار خیزد</p><p>درآید جلوه حسن از ره گوش</p><p>ز جان آرام برباید ز دل هوش</p><p>ندارد بیش ازین دلاله کاری</p><p>که گوید قصه زیبانگاری</p><p>ز دیدن هیچ اثر نی در میانه</p><p>کند عاشق کسان را غایبانه</p><p>به ملک مصر زیبا دختری بود</p><p>که نسل عادیان را سروری بود</p><p>زده درج عقیقش خنده بر در</p><p>ز شکر خند او مصر از شکر پر</p><p>ز بس شیرین که شکر خند او بود</p><p>دل نیشکر اندر بند او بود</p><p>چو شکر ریختی از لعل خندان</p><p>شکر انگشت بگرفتی به دندان</p><p>شکر بود از دهانش با دل تنگ</p><p>نبات از رشک لعلش شیشه بر سنگ</p><p>چو در لطف از نباتش لب فره شد</p><p>نبات اندر دل شیشه گره شد</p><p>نبات ار چند دادی شیشه را دل</p><p>نمی شد با لب لعلش مقابل</p><p>نبود ایمن ز لعل می پرستش</p><p>که با آن پر دلی آرد شکستش</p><p>جهان را فتنه بود آن غیرت حور</p><p>ز شیرین شکر او مصر پر شور</p><p>سران ملک در سوداش بودند</p><p>بتان شهر ناپرواش بودند</p><p>ولی بر چرخ می سود افسر او</p><p>به هر کس در نمی آمد سر او</p><p>ز عز و مال و استغنای جاهش</p><p>نمی افتاد سوی کس نگاهش</p><p>حدیث یوسف و وصفش چو بشنید</p><p>به ماه روی او مهرش بجنبید</p><p>چو شد گفت و شنید آن پیاپی</p><p>شد آن اندیشه محکم در دل وی</p><p>به دیدن میلش افتاد از شنیدن</p><p>بلی باشد شنیدن تخم دیدن</p><p>نصاب قیمتش معلوم خود ساخت</p><p>ز ترتیب نصابش دل بپرداخت</p><p>هزار اشتر همه پاکیزه گوهر</p><p>پر از دیبا و مشک و گوهر و زر</p><p>ز انواع نفایس هر چه بودش</p><p>که دادن در بها لایق نمودش</p><p>مرتب کرد و راه مصر برداشت</p><p>به مخزن از ذخایر هیچ نگذاشت</p><p>فتاد از مقدمش آوازه در مصر</p><p>برآمد های و هویی تازه در مصر</p><p>به مصر آمد سری در راه یوسف</p><p>خبر پرسان ز جولانگاه یوسف</p><p>چو از جولانگه یوسف نشان یافت</p><p>دل خرم به سوی او عنان تافت</p><p>جمالی دید بیش از حد ادراک</p><p>چو جان ز آلودگی آب و گل پاک</p><p>به گیتی مثل او نادیده هرگز</p><p>ز کس مانند او نشنیده هرگز</p><p>نخست از دیدن او بی خود افتاد</p><p>ز ذوق بی خودی گشت از خود آزاد</p><p>وز آن پس بیهشی هشیاری آورد</p><p>ز خواب غفلتش بیداری آورد</p><p>زبان بگشاد و پرسش کرد آغاز</p><p>جواهر جست ازان گنجینه راز</p><p>بگفت ای از تو کار نیکویی راست</p><p>بدین خوبی جمالت را که آراست</p><p>که لامع ساخت خورشید جبینت</p><p>که آمد خرمن مه خوشه چینت</p><p>کدامین خامه زن نقش تو پرداخت</p><p>کدامین باغبان سرو تو افراخت</p><p>که زد پرگار طاق ابرویت را</p><p>که داد این تاب بند گیسویت را</p><p>گل سیراب تو آب از کجا خورد</p><p>بدین آبش درین بستان که پرورد</p><p>به سروت خوب رفتاری که آموخت</p><p>به لعلت نغز گفتاری که آموخت</p><p>مه روی تو لوح نامه کیست</p><p>سر زلف تو حرف خامه کیست</p><p>که بینا نرگست را چشم بگشاد</p><p>ز خواب نیستی بیداریش داد</p><p>که بر درج درت زد قفل یاقوت</p><p>که دل را قوت آمد روح را قوت</p><p>که کندت در زنخدان چاه غبغب</p><p>که ز آب زندگی کردش لبالب</p><p>که خال عنبرینت زد به رخسار</p><p>نشیمن ساخت زاغی را ز گلزار</p><p>چو یوسف این سخن ها کرد ازو گوش</p><p>غذای جان فشاند از چشمه نوش</p><p>بگفتا صنعت آن صانعم من</p><p>که از بحرش به رشحی قانعم من</p><p>فلک یک نقطه از کلک کمالش</p><p>جهان یک غنچه از باغ جمالش</p><p>ز نور حکمتش خورشید تابی</p><p>ز بحر قدرتش گردون حبابی</p><p>جمالش بود پاک از تهمت عیب</p><p>نهفته در حجاب پرده غیب</p><p>ز ذرات جهان آیینه ها ساخت</p><p>ز روی خود به هر یک عکسی انداخت</p><p>به چشم تیز بینت هر چه نیکوست</p><p>چو نیکو بنگری عکس رخ اوست</p><p>چو دیدی عکس سوی اصل بشتاب</p><p>که پیش اصل نبود عکس را تاب</p><p>معاذالله ز اصل ار دور مانی</p><p>چو عکس آخر شود بی نور مانی</p><p>نباشد عکس را چندان بقایی</p><p>ندارد رنگ گل چندان وفایی</p><p>بقا خواهی به روی اصل بنگر</p><p>وفا جویی به سوی اصل بگذر</p><p>غم چیزی رگ جان را خراشد</p><p>که گاهی باشد و گاهی نباشد</p><p>چو دانا دختر این اسرار بشنید</p><p>بساط عشق یوسف درنوردید</p><p>به یوسف گفت چون وصفت شنیدم</p><p>به دل داغ تمنایت کشیدم</p><p>گرفتم پیش راه آرزویت</p><p>ز سر پا ساختم در جست و جویت</p><p>چو دیدم روی تو افتادم از پای</p><p>به جان دادن ته پایت زدم رای</p><p>ولی چون گوهر اسرار سفتی</p><p>نشان زان منبع انوار گفتی</p><p>به تحقیق سخن بشکافتی موی</p><p>مرا از مهر خود برتافتی روی</p><p>حجاب از روی امیدم گشودی</p><p>ز ذره ره به خورشیدم نمودی</p><p>کنون بر من در این راز باز است</p><p>که با تو عشق ورزیدن مجاز است</p><p>چو باشد بر حقیقت چشم بازم</p><p>به افتد ترک سودای مجازم</p><p>جزاک الله که چشمم باز کردی</p><p>مرا با جان جان همراز کردی</p><p>ز مهر غیر بگسستی دل من</p><p>حریم وصل کردی منزل من</p><p>اگر هر موی من گردد زبانی</p><p>ز تو رانم به هر یک داستانی</p><p>نیارم گوهر شکر تو سفتن</p><p>سر مویی ز احسان تو گفتن</p><p>پس آنگه کرد پدرود وی و رفت</p><p>برست از مایه و سود وی و رفت</p><p>بنا کرد از پس رفتن به تعجیل</p><p>عبادتخانه ای بر ساحل نیل</p><p>دلی از ملک و مال عالم آزاد</p><p>به مسکینان و محتاجان صلا داد</p><p>که ملک و مال وی تاراج کردند</p><p>به قوت یک شبش محتاج کردند</p><p>به جای تاج از گوهر مرصع</p><p>قناعت کرد با فرسوده مقنع</p><p>به جای بستن زرین عصابه</p><p>به سر بربست پشمین پای تابه</p><p>تن خود ز اطلس و اکسون بپرداخت</p><p>لباس آیینه آسا از نمد ساخت</p><p>به دست وی چو گوهر دار یاره</p><p>سفالین سبحه آمد در شماره</p><p>به کنج آن عبادتخانه ره کرد</p><p>ز عالم رو در آن محرابگه کرد</p><p>ز گلخن دامن خاکستر آورد</p><p>به خلوت بستر سنجاب گسترد</p><p>ز خارا زیر سر بنهاد بالش</p><p>درآمد گیتی از دردش به نالش</p><p>در آن معبد به سر می برد تا بود</p><p>به طاعت پای می افشرد تا بود</p><p>چو در طاعتگری عمرش سرآمد</p><p>به جان دادن چو مردان خوش برآمد</p><p>نپنداری که جان را رایگان داد</p><p>فروغ روی جانان دید و جان داد</p><p>دلا مردانگی زین زن بیاموز</p><p>به ماتم شیوه بین شیون بیاموز</p><p>غم خود خور اگر این غم نداری</p><p>بکن ماتم گر این ماتم نداری</p><p>به سر شد عمر در صورت پرستی</p><p>دمی ز اندیشه صورت نرستی</p><p>به هر دم حسن صورت را زوالیست</p><p>ز حالی هر زمان گردان به حالیست</p><p>مزن هر دم قدم در سنگلاخی</p><p>ز شاخی هر زمان منشین به شاخی</p><p>نشیمن برتر از کون و مکان گیر</p><p>فراز کاخ معنی آشیان گیر</p><p>بود معنی یکی صورت هزاران</p><p>مجو جمعیت از صورت شماران</p><p>پریشانی بود هر جا شمار است</p><p>وز آن رو در یکی کردن حصار است</p><p>چو تاب حمله دشمن نداری</p><p>به آن کز جنگ او باشی حصاری</p><h2><a id="poem-66130" href="https://ganjoor.net/jami/7ourang/7-5-yusof-zoleykha/sh40">بخش ۴۰ - تربیت کردن زلیخا یوسف را علیه السلام و خدمتگاری نمودن وی مر او را به آنچه دسترس وی بود</a></h2>
<p>چو دولت گیر شد دام زلیخا</p><p>فلک زد سکه بر نام زلیخا</p><p>نظر از آرزوهای جهان بست</p><p>به خدمتگاری یوسف میان بست</p><p>ز زرکش جامه های خز و دیبا</p><p>به قدش همچو قدش چست و زیبا</p><p>مذهب تاج ها زرین کمرها</p><p>مرصع هر یک از رخشان گهرها</p><p>چو روز سال هر یک سیصد و شصت</p><p>مهیا کرد و فارغ بال بنشست</p><p>به هر روزی که صبح نو دمیدی</p><p>به دوشش خلعتی از نو کشیدی</p><p>چو از زر تاج کردی خسرو شرق</p><p>به تاج دیگرش آراستی فرق</p><p>چو سر افراختی سرو روانش</p><p>به آیین دگر بستی میانش</p><p>رخ آن آفتاب دلفریبان</p><p>نشد طالع دو روز از یک گریبان</p><p>دوبار آن تازه سرو گلشن راز</p><p>به یک افسر نشد هرگز سرافراز</p><p>نیست آن لب شکر از یک کمربند</p><p>میان خود مکرر از نی قند</p><p>چو تاج زر به فرقش بر نهادی</p><p>هزاران بوسه اش بر فرق دادی</p><p>که چون تو خاک پایش تاج من باد</p><p>به اوج سروری معراج من باد</p><p>چو پیراهن کشیدی بر تن او</p><p>شدی همراز با پیراهن او</p><p>تنم گفتی ز تو یک تار بادا</p><p>وز آن تن چون تو برخوردار بادا</p><p>قبا بر قد آن سرو دلارا</p><p>چو کردی راست گفتی مر قبا را</p><p>که دارم آرزو زان سرو گلرنگ</p><p>که همچون تو در آغوشش کشم تنگ</p><p>کمر چون چست کردی بر میانش</p><p>گذشتی این تمنا بر زبانش</p><p>که گر دستم کمر بودی چه بودی</p><p>ز وصلش بهره ور بودی چه بودی</p><p>مسلسل گیسویش چون شانه کردی</p><p>مداوای دل دیوانه کردی</p><p>به هم دربافتی از عنبر خام</p><p>شکار جان خود را عنبرین دام</p><p>به قصد خورد شام و طعمه چاشت</p><p>به نعمت خانه خود روز و شب داشت</p><p>مهیا کرده خوانهای ملون</p><p>به نعمت های گوناگون مزین</p><p>پی حلواش قند و مغز بادام</p><p>گرفتی از لب و دندان او وام</p><p>برای میوه های گونه گونه</p><p>ز سیمین سیب او کردی نمونه</p><p>گهی از سینه های مرغ در پیش</p><p>کبابش ساز کردی چون دل خویش</p><p>گهی دادی چو لعل آبدارش</p><p>مرباهای خاص خوشگوارش</p><p>چو کردی شربتش از شکر ناب</p><p>شدی همچون نبات از شرم او آب</p><p>به هر چیزش کز اینها میل دیدی</p><p>روان چون جان خود پیشش کشیدی</p><p>شبانگه کش خیال خواب بودی</p><p>ز روز و رنج او بی تاب بودی</p><p>بیفکندی فراش دلپذیرش</p><p>نهادی مهد دیبا و حریرش</p><p>نهالش را ز گل کردی نهالین</p><p>گلش را از سمن یا لاله بالین</p><p>فسون خواندی بسی و افسانه گفتی</p><p>غبار خاطرش ز افسانه رفتی</p><p>چو بستی نرگسش را پرده خواب</p><p>شدی با شمع همدم در تب و تاب</p><p>دو مست آهوی خود را تا سحرگاه</p><p>چرانیدی به باغ حسن آن ماه</p><p>گهی با نرگسش همراز گشتی</p><p>گهی با غنچه اش دمساز گشتی</p><p>گهی از لاله زارش لاله چیدی</p><p>گهی از گلستانش گل چریدی</p><p>گرفتی گه ز نوشین چشمه اش لب</p><p>گهش گرد ذقن گشتی چو غبغب</p><p>گهی با گیسویش کردی سخن ساز</p><p>که ای همسر شده با گلبن ناز</p><p>مرا از دیده زان خونابه پاشی</p><p>که دیوی با پری همخوابه باشی</p><p>بدین افسوس پشت دست پایان</p><p>رساندی شب چو گیسویش به ایان</p><p>به روزان و شبان این بود کارش</p><p>نبود از کار او یکدم قرارش</p><p>غمش خوردی و غمخواریش کردی</p><p>به خاتونی پرستاریش کردی</p><p>بلی عاشق همیشه جان فروشد</p><p>به جان در خدمت معشوق کوشد</p><p>به مژگان از ره او خار چیند</p><p>به چشم از پای او آزار چیند</p><p>به چشم و جان نشیند حاضر او</p><p>بود کافتد قبول خاطر او</p><h2><a id="poem-66131" href="https://ganjoor.net/jami/7ourang/7-5-yusof-zoleykha/sh41">بخش ۴۱ - شرح دادن یوسف علیه السلام قصه محنت راه و زحمت چاه را و آگاه شدن زلیخا از آنکه اندوهی که آن روز داشته است به سبب آن بوده است</a></h2>
<p>سخن پرداز این شیرین فسانه</p><p>چنین آرد فسانه در میانه</p><p>که پیش از وصل یوسف بود روزی</p><p>زلیخا را عجب دردی و سوزی</p><p>ز دل صبر و ز تن آرام رفته</p><p>شکیب از جان عم فرجام رفت</p><p>نه در خانه به کاری بند گشتی</p><p>نه بر بیرون به کس خرسند گشتی</p><p>مژه پر آب و دل پر خون همی رفت</p><p>درون می آمد و بیرون همی رفت</p><p>بدو گفت آن بلند اقبال دایه</p><p>که ای مه پایه خورشید سایه</p><p>مبادت از جفای چرخ تابی</p><p>ز بیداد زمانه اضطرابی</p><p>نمی دانم که امروزت چه حال است</p><p>که جانت غرق دریای ملال است</p><p>چو آن برگی که گرداند نسیمش</p><p>که بر یک جا نبیند کس مقیمش</p><p>گهی بر پشت افتد گاه بر روی</p><p>گه آن سو باشدش جنبش گه این سوی</p><p>به یک منزلگه آرامی ندارد</p><p>به جز گردندگی کامی ندارد</p><p>بگو کین بی قراری از که داری</p><p>ز نو رنجی که داری از که داری</p><p>بگفتا من ز خود حیرانم امروز</p><p>به کار خویش سرگردانم امروز</p><p>غمی دارم ندانم کین غم از چیست</p><p>ز جانم سر زده این ماتم از کیست</p><p>نهانی دردی آرامم ببرده ست</p><p>به جور دور ایام سپرده ست</p><p>منم خاکی به خود ساکن نهادی</p><p>که پیچیده ست در وی گردبادی</p><p>وجودش گر چه از جنبش تهی نیست</p><p>ولی از حال بادش آگهی نیست</p><p>چو یوسف همنشین شد با زلیخا</p><p>شباروزی قرین شد با زلیخا</p><p>شبی پیش زلیخا راز می گفت</p><p>غم و اندوه پیشین باز می گفت</p><p>به تقریب سخن بگشاد ناگاه</p><p>زبان در شرح راه و قصه چاه</p><p>زلیخا چون حدیث چاه بشنید</p><p>به سان ریسمان بر خویش پیچید</p><p>فتاد اندر دلش کان روز بوده ست</p><p>که جانش در غم جانسوز بوده ست</p><p>حساب روز و مه چون نیک برداشت</p><p>به پیش او یقین شد آنچه پنداشت</p><p>بلی داند دلی کاگاه باشد</p><p>که از دلها به دلها راه باشد</p><p>خصوصا از دل صد چاک عاشق</p><p>که باشد در ره معشوق صادق</p><p>ز هر چاکش بود بگشاده راهی</p><p>سوی معشوق ازان راهش نگاهی</p><p>ازان ره پرتو احوال جانان</p><p>فتد بر چشم جان ناتوانان</p><p>اگر خاری خلد در پای دلدار</p><p>دل عاشق شود افگار ازان خار</p><p>وگر بادی وزد بر زلف محبوب</p><p>فتد در جان عاشق زان صد آشوب</p><p>وگر گردی نشیند بر عذارش</p><p>شود خم پشت عاشق زیر بارش</p><p>شنیدستم که روزی کرد لیلی</p><p>به قصد فصد سوی نیش میلی</p><p>چو زد لیلی به حی نیش از پی خون</p><p>به وادی رفت خون از دست مجنون</p><p>بیا جامی ز بود خود بپرهیز</p><p>ز پندار وجود خود بپرهیز</p><p>گرت فخری و ننگی هست از توست</p><p>ورت بویی و رنگی هست از توست</p><p>مصفا شو ز مهر و کینه خویش</p><p>مصیقل کن رخ آیینه خویش</p><p>بود نور جمال شاهد غیب</p><p>بتابد چون کلیم اللهت از جیب</p><p>شود چشم دلت روشن بدان نور</p><p>نماند سر جانان بر تو مستور</p><h2><a id="poem-66132" href="https://ganjoor.net/jami/7ourang/7-5-yusof-zoleykha/sh42">بخش ۴۲ - تمنا کردن یوسف علیه السلام شبانی را به حکم آنکه هیچ پیغمبری نبوده است که شبانی نکرده است و مهیا ساختن زلیخا اسباب شبانی وی را</a></h2>
<p>خوش آن بیدل که دولتیار گردد</p><p>به گرد خاطر دلدار گردد</p><p>برون آید تمام از خواهش خویش</p><p>دهد در خواهش او کاهش خویش</p><p>چو خواهد جان روانی بر لب آرد</p><p>ببوسد خاک او و جان سپارد</p><p>چو جوید دل کند دل را ز غم خون</p><p>دهد در دم ز راه دیده بیرون</p><p>چو گوید خیز از سر پای سازد</p><p>به خدمتگاری او سر فرازد</p><p>اگر راند نتابد سر چو خامه</p><p>وگر خواند نپیچد رو چو نامه</p><p>به حکم آنکه امت پروری را</p><p>شبان لایق بود پیغمبری را</p><p>ز یوسف با هزاران کامرانی</p><p>همی زد سر تمنای شبانی</p><p>زلیخا آن تمنا را چو دریافت</p><p>به تحصیل تمنایش عنان تافت</p><p>نخستین خواست ز استادان یک فن</p><p>که کردند از برایش یک فلاخن</p><p>رسن همچون خور از زر تافتندش</p><p>جو گیسوی معنبر بافتندش</p><p>زلیخا نیز می پخت آرزویی</p><p>که گنجانم در او خود را چو مویی</p><p>چو نتوان بی سبب خود را بر او بست</p><p>ببوسم گاه گاهش زان سبب دست</p><p>وگر می گفت این را چون پسندم</p><p>که یک مو بار خود بر وی ببندم</p><p>مرصع ساخت بهر زیب و زیور</p><p>چو مژگان خودش از در و گوهر</p><p>به جنبش گر فتادی لعل خوشرنگ</p><p>ز بی مقداری افکندیش چون سنگ</p><p>وز آن پس داد فرمان تا شبانان</p><p>رمه در کوه و در صحرا چرانان</p><p>جدا سازند نادر بره ای چند</p><p>چو گردون چر بره بی مثل و مانند</p><p>چو آهوی ختن سنبل چریده</p><p>ز گرگان هرگز آسیبی ندیده</p><p>زره سان پشمشان چون موی زنگی</p><p>ز ابریشم فزون در تازه رنگی</p><p>ز فربه دنبه ها یکسر گران بار</p><p>به راه از بس گرانی نرم رفتار</p><p>به هر وادی چو رفتندی چرا زن</p><p>تو گویی موج می زد سیل روغن</p><p>به روی موج باد از سر فرازی</p><p>گرفته صنعت زنجیر سازی</p><p>میان آن رمه یوسف شتابان</p><p>چو در برج حمل خورشید تابان</p><p>چو مشکین آهوی تنها فتاده</p><p>به سوی گوسفندان رو نهاده</p><p>زلیخا صبر و هوش و عقل و جان را</p><p>سبک دنباله کش کرده شبان را</p><p>نگهبانان موکل ساخت چندی</p><p>که دارندش نگاه از هر گزندی</p><p>بدینسان بود تا می خواست کارش</p><p>نبود از دست بیرون اختیارش</p><p>اگر می خواست در صحرا شبان بود</p><p>وگر می خواست شاه ملک جان بود</p><p>ولی در ذات خود بود آن پریزاد</p><p>ز شاهی و شبانی هر دو آزاد</p><h2><a id="poem-66133" href="https://ganjoor.net/jami/7ourang/7-5-yusof-zoleykha/sh43">بخش ۴۳ - مطالبه کردن زلیخا وصال یوسف را علیه السلام و استغنا نمودن یوسف از وی</a></h2>
<p>چو بندد بیدلی دل در نگاری</p><p>نگیرد کار او هرگز قراری</p><p>اگر نبود به کف نقد وصالش</p><p>به نسیه عشق بازد با خیالش</p><p>ولی خونش بود از دل چکیده</p><p>که افتد کار وی از دل به دیده</p><p>چو یابد بهره چشم اشکبارش</p><p>فتد اندیشه بوس و کنارش</p><p>وگر بوس و کنارش هم دهد دست</p><p>ز بیم هجر باشد رنجه پیوست</p><p>امید کامرانی نیست در عشق</p><p>صفای زندگانی نیست در عشق</p><p>بود آغاز آن خون خوردن و بس</p><p>بود انجامش از خود مردن و بس</p><p>به راحت کی بود آن کس سزاوار</p><p>که خون خوردن بود یا مردنش کار</p><p>زلیخا بود یوسف را ندیده</p><p>به خوابی و خیالی آرمیده</p><p>به جز دیدارش از هر جست و جویی</p><p>نمی دانست خود را آرزویی</p><p>چو دید از دیدن او بهره مندی</p><p>ز دیدن خواست طبع او بلندی</p><p>به آن آورد روی جست و جو را</p><p>که آرد در کنار آن آرزو را</p><p>ز لعل او به بوسه کام گیرد</p><p>ز سروش با کنار آرام گیرد</p><p>بلی نظارگی کاید سوی باغ</p><p>ز شوق گل چو لاله سینه پر داغ</p><p>نخست از روی گل دیدن شود مست</p><p>ز گل دیدن به گل چیدن برد دست</p><p>زلیخا وصل را می جست چاره</p><p>ولی می کرد ازان یوسف کناره</p><p>زلیخا بود خون از دیده ریزان</p><p>ولی می بود ازو یوسف گریزان</p><p>زلیخا داشت بس جانسوز داغی</p><p>ولی می داشت زان یوسف فراغی</p><p>زلیخا رخ بدان فرخ لقا داشت</p><p>ولی یوسف نظر بر پشت پا داشت</p><p>زلیخا بهر یک دیدن همی سوخت</p><p>ولی یوسف ز دیدن دیده می دوخت</p><p>ز بیم فتنه روی او نمی دید</p><p>به چشم فتنه جوی او نمی دید</p><p>نیارد عاشق آن دیدار در چشم</p><p>که با یارش نیفتد چشم بر چشم</p><p>ز عاشق دمبدم اشکی و آهی</p><p>نباشد جو به امید نگاهی</p><p>چو یار از حال عاشق دیده پوشد</p><p>سزد کش خون دل از دیده جوشد</p><p>زلیخا را چو این غم بر سر آمد</p><p>به اندک فرصتی از پا درآمد</p><p>برآمد در خزان محنت و درد</p><p>گل سرخش به رنگ لاله زرد</p><p>به دل ز اندوه بودش بار انبوه</p><p>سهی سروش خمید از بار اندوه</p><p>برفت از لعل لب آبی که بودش</p><p>نشست از شمع رخ تابی که بودش</p><p>نکردی شانه موی عنبرین بوی</p><p>جز این پنجه که می کندی به آن موی</p><p>به سوی آینه کم رو گشادی</p><p>مگر زانو که بر وی رو نهادی</p><p>ز بس کز دل فشاندی خون تازه</p><p>نگشتی چهره اش محتاج غازه</p><p>همه عالم به چشمش چون سیه بود</p><p>به چشمش سرمه را کی جایگه بود</p><p>ز سرمه زان سیه چشمی نمی جست</p><p>که اشک از نرگس او سرمه می شست</p><p>زلیخا را چو شد زین غم جگر ریش</p><p>زبان سرزنش بگشاد بر خویش</p><p>که ای کارت به رسوایی کشیده</p><p>ز سودای غلام زر خریده</p><p>تو شاهی بر سریر سرفرازی</p><p>چرا با بنده خود عشق بازی</p><p>به معشوقی چو خود شاهی طلب دار</p><p>که شاهی را بود شاهی سزاوار</p><p>عجب تر آنکه از عجبی که دارد</p><p>به وصل چون تویی سر در نیارد</p><p>زنان مصر اگر دانند حالت</p><p>رسانند از ملامت صد ملامت</p><p>همی گفت این و لیکن آن یگانه</p><p>نه زانسان در دل او داشت خانه</p><p>کش از خاطر توانستی برون کرد</p><p>بدین افسانه دردش را فسون کرد</p><p>بلی چون دلبری با جان درآمیخت</p><p>نیارد جان ازو پیوند بگسیخت</p><p>برد پیوند جان از تن به یک دم</p><p>ولی با او بود جاوید محکم</p><p>چه خوش گفت آن به داغ عشق رنجور</p><p>که بوی از مشک و رنگ از گل شود دور</p><p>ولی بیرون بود ز امکان عاشق</p><p>که گوید ترک جانان جان عاشق</p><h2><a id="poem-66134" href="https://ganjoor.net/jami/7ourang/7-5-yusof-zoleykha/sh44">بخش ۴۴ - پرسیدن دایه از زلیخا سبب گداختن و سوختن وی را در مشاهده شمع جمال یوسف علیه السلام</a></h2>
<p>زلیخا را چو دایه آنچنان دید</p><p>ز دیده اشکریزان حال پرسید</p><p>که ای چشمم به دیدار تو روشن</p><p>دلم از عکس رخسار تو گلشن</p><p>دلت پر رنج و جانت پر ملال است</p><p>نمی دانم تو را اکنون چه حال است</p><p>تو را آرام جان پیوسته در پیش</p><p>چه می سوزی ز بی آرامی خویش</p><p>در آن وقتی که از وی دور بودی</p><p>اگر می سوختی معذور بودی</p><p>کنون در عین وصلی سوختن چیست</p><p>به داغش شمع جان افروختن چیست</p><p>که را از عاشقان این دست داده ست</p><p>که معشوقش به خدمت سر نهاده ست</p><p>همین بس طالع فرخنده تو</p><p>که سلطان تو آمد بنده تو</p><p>مهی لایق به تاج پادشاهی</p><p>به فرمان تو شد دیگر چه خواهی</p><p>به رویش خرم و دلشاد می باش</p><p>ز غم های جهان آزاد می باش</p><p>ز سرو لاله رنگش کام می گیر</p><p>به رفتار خوشش آرام می گیر</p><p>لبش می بین و جان می پرور از وی</p><p>زلال کامرانی می خور از وی</p><p>زلیخا چون شنید اینها ز دایه</p><p>سرشکش را دل از خون داد مایه</p><p>ز ابر دیده خون دل فرو ریخت</p><p>به پیشش قصه مشکل فرو ریخت</p><p>بگفت ای مهربان مادر همانا</p><p>نیی چندان به سر کار دانا</p><p>نمی دانی که من بر دل چه دارم</p><p>وز آن جان و جهان حاصل چه دارم</p><p>به خدمت پیش رویم ایستاده</p><p>ولی بی خدمتی را داد داده</p><p>ز من دوری نباشد هیچگاهش</p><p>ولی نبود به من هرگز نگاهش</p><p>بر آن تشنه بباید زار بگریست</p><p>که بر لب آن باید تشنه اش زیست</p><p>چو رویم شمع خوبی برفروزد</p><p>دو چشم خود به پشت پای دوزد</p><p>بدین اندیشه آزارش نجویم</p><p>که پشت پاش به باشد ز رویم</p><p>چو بگشایم بدو چشم جهان بین</p><p>به پیشانی نماید صورت چین</p><p>بر آن چین سرزنش از من روا نیست</p><p>که از وی هر چه می آید خطا نیست</p><p>ز ابرویش مرا در دل گره هاست</p><p>کزان کج نیست کارم بی گره راست</p><p>چنین کز وی گره بر کارم افتد</p><p>نظر کردن به وی دشوارم افتد</p><p>دهانش کز سخن با من به تنگ است</p><p>به جز خون خوردنم از وی چه رنگ است</p><p>ز لعلش در دهانم آب گردد</p><p>به چشمم آب خون ناب گردد</p><p>قدش کامد نهال آرزویم</p><p>ز رحمت کم شود مایل به سویم</p><p>چو خواهم از نهالش سیب چینم</p><p>نچیده سیب صد آسیب بینم</p><p>ز چاه غبغبش چون کام خواهم</p><p>به چاه غم کند آرامگاهم</p><p>به رشکم ز آستین او که پیوست</p><p>به دستان یافته بر ساعدش دست</p><p>ز دامانش زنم در جیب جان چاک</p><p>که دارد پیش پایش روی بر خاک</p><p>چو دایه این سخن بشنید بگریست</p><p>که با حالی چنین مشکل توان زیست</p><p>فراقی کافتد از دوران ضروری</p><p>به از وصلی بدین تلخی و شوری</p><p>غم هجران همین یک سختی آرد</p><p>چنین وصلی دو صد بدبختی آرد</p><h2><a id="poem-66135" href="https://ganjoor.net/jami/7ourang/7-5-yusof-zoleykha/sh45">بخش ۴۵ - فرستادن زلیخا دایه را به نزدیک یوسف علیه السلام و مطالبه مقصود کردن و ابا نمودن وی از آن</a></h2>
<p>زلیخا با غم با این درازی</p><p>چو دید از دایه رحم چاره سازی</p><p>بگفت ای از تو صد یاریم بوده</p><p>به هر کاری هواداریم بوده</p><p>مرا یک بار دیگر یاریی کن</p><p>ز غمخواریم بین غمخواریی کن</p><p>قدم از تارک من کن به سویش</p><p>زبان من شو و از من بگویش</p><p>که ای سرکش نهال ناز پرورد</p><p>رخت را در لطافت ناز پرورد</p><p>ز بستان جمال و گلشن ناز</p><p>نرسته چون قدت سروری سرافراز</p><p>ز جان و دل گل و آبی سرشتند</p><p>در او شاخی ز باغ سدره کشتند</p><p>چو برگ سربلندی داد آن شاخ</p><p>سهی سرو تواش خواندند گستاخ</p><p>عروس دهر تا در زادن افتاد</p><p>ز تو پاکیزه تر فرزند کم زاد</p><p>به فرزندیت آدم چشم روشن</p><p>ز گلروییت عالم گشته گلشن</p><p>کمال حسن تو حد بشر نیست</p><p>پری از خوبی تو بهره ور نیست</p><p>پری را گر نبودی شرمساری</p><p>نماندی از تو در کنج تواری</p><p>فرشته گر چه بر چرخ برین است</p><p>به پیش روی تو سر بر زمین است</p><p>فلک زینسان بلندت ساخت پایه</p><p>فکن بر مبتلای خویش سایه</p><p>زلیخا گر چه زیبا دلرباییست</p><p>فتاده در کمندت مبتلاییست</p><p>ز طفلی داغ تو بر سینه دارد</p><p>ز سودایت غمی دیرینه دارد</p><p>به ملک خود سه بارت دیده در خواب</p><p>وز آن عمریست مانده در تب و تاب</p><p>گهی چون آب در زنجیر بوده ست</p><p>گهی چون باد در شبگیر بوده ست</p><p>کنون هم گشته زین سودا چو مویی</p><p>ندارد جز تو در دل آرزویی</p><p>بر او ناکرده نقد زندگی گم</p><p>ترحم کن خوش است آخر ترحم</p><p>به لب هستی زلال زندگانی</p><p>چه باشد قطره ای بر وی فشانی</p><p>به قد هستی نهال میوه آور</p><p>چه باشد گر خورد از میوه ات بر</p><p>رضا ده تا ز لعلت کام گیرد</p><p>بود سوز دلش آرام گیرد</p><p>قدم نه تا سراندازد به پایت</p><p>رطب چیند ز نخل دلربایت</p><p>چه کم گردد ز جاه چون تو شاهی</p><p>اگر گاهی کنی سویش نگاهی</p><p>هوس دارد که با چندان عزیزی</p><p>کند پیش کنیزانت کنیزی</p><p>چو یوسف این فسون از دایه بشنود</p><p>به پاسخ لعل گوهربار بگشود</p><p>به دایه گفت کای دانا به هر راز</p><p>مشو بهر فریب من فسون ساز</p><p>زلیخا را غلام زر خریدم</p><p>بسا از وی عنایت ها که دیدم</p><p>گل و آبم عمارت کرده اوست</p><p>دل و جانم وفا پرورده اوست</p><p>اگر عمری کنم نعمت شماری</p><p>نیارم کردن او را حق گزاری</p><p>سری بر خط فرمانش نهاده</p><p>به خدمتگاریم اینک ستاده</p><p>ولی گو بر من اندیشه مپسند</p><p>که پیچم سر ز فرمان خداوند</p><p>ز بدفرمای نفس معصیت زای</p><p>نهم در تنگنای معصیت پای</p><p>به فرزندی عزیزم نام برده ست</p><p>امین خانه خویشم شمرده ست</p><p>نیم جز مرغ آب و دانه او</p><p>خیانت چون کنم در خانه او</p><p>خدای پاک را در هر سرشتی</p><p>جداگانه بود کاری و کشتی</p><p>بود پاکیزه طینت پاک کردار</p><p>زنازاده نباشد جز زناکار</p><p>ز مردم سگ ز سگ مردم نزاید</p><p>ز گندم جو ز جو گندم نیاید</p><p>به سینه سر اسرائیل دارم</p><p>به دل دانایی از جبریل دارم</p><p>اگر هستم نبوت را سزاوار</p><p>بود ز اسحاقم استحقاق این کار</p><p>گلی ام رازها در وی نهفته</p><p>ز گلزار خلیل الله شگفته</p><p>معاذالله که کاری پیشه سازم</p><p>که دارد از ره این قوم بازم</p><p>زلیخا زین هوس گو دور می دار</p><p>دل خویش و مرا معذور می دار</p><p>که من دارم ز فضل ایزد پاک</p><p>امید عصمت از نفس هوسناک</p><h2><a id="poem-66136" href="https://ganjoor.net/jami/7ourang/7-5-yusof-zoleykha/sh46">بخش ۴۶ - رفتن زلیخا به خود پیش یوسف علیه السلام و تضرع نمودن و عذر گفتن یوسف علیه السلام از تحصیل مراد وی</a></h2>
<p>چو دایه با زلیخا این خبر گفت</p><p>ز گفت او چو زلف خود برآشفت</p><p>به رخسار از مژه خون جگر ریخت</p><p>ز بادام سیه عناب تر ریخت</p><p>خرامان ساخت سرو راستین را</p><p>به سر سایه فکند آن نازنین را</p><p>بدو گفت ای سر من خاک پایت</p><p>سرم خالی مبادا از هوایت</p><p>ز مهرت یک سر مویم تهی نیست</p><p>سر مویی ز خویشم آگهی نیست</p><p>خیال توست جان اندر تن من</p><p>کمند توست طوق گردن من</p><p>اگر جان است غم پرورده توست</p><p>وگر تن جان به لب آورده توست</p><p>ز حال دل چه گویم خود که چون است</p><p>ز چشم خونفشان یک قطره خون است</p><p>چنان در لجه عشق توام غرق</p><p>کزو خالی نیم از پای تا فرق</p><p>ز من فصاد هر رگ را که کاود</p><p>به جای خون غمت بیرون تراود</p><p>چو یوسف این سخن بشنید بگریست</p><p>زلیخا آه زد کین گریه از چیست</p><p>مرا چشمی تو چون خندان نشینم</p><p>که چشم خویش را در گریه بینم</p><p>چو از مژگان شانی قطره آب</p><p>چو آتش افکند در جان من تاب</p><p>ز معجزهای حسن توست دانم</p><p>که از آب افکنی آتش به جانم</p><p>چو یوسف دید ازو اندوه بسیار</p><p>شد از لب همچو چشم خود گهربار</p><p>بگفت از گریه زانم دل شکسته</p><p>که نبود عشق کس بر من خجسته</p><p>چو زد عمه به راه مهر من گام</p><p>به دزدی در جهانم ساخت بدنام</p><p>ز اخوانم پدر چون دوستر داشت</p><p>نهال کین من در جانشان کاشت</p><p>ز نزدیک پدر دورم فکندند</p><p>به خاک مصر معجورم فکندند</p><p>شود دل دمبدم خون در بر من</p><p>که تا عشقت چه آرد بر سر من</p><p>بلی سلطان معشوقان غیور است</p><p>ز شرکت ملک معشوقیش دور است</p><p>نمی خواهد چه زانجام و چه زآغاز</p><p>درین منصب کسی را با خود انباز</p><p>به رعنایی چو سروی سرفرازد</p><p>چو سایه زیر پایش پست سازد</p><p>به زیبایی چو ماهی رخ فروزد</p><p>ز برق غیرتش خرمن بسوزد</p><p>رسد خور چون به اوج چرخ دوار</p><p>به سوی مغربش سازد نگونسار</p><p>چو مه را پر برآید قالب از نور</p><p>کند رنج محاقش زار و رنجور</p><p>زلیخا گفت کای چشم و چراغم</p><p>فروغ تو ز مه داده فراغم</p><p>نمی گویم که در چشمت عزیزم</p><p>کنیزان تو را کمتر کنیزم</p><p>نیاید زین کنیز کمترینه</p><p>به جز شوق درون و سوز سینه</p><p>ز من کز جان فزون می دارمت دوست</p><p>گمان دشمنی بردن نه نیکوست</p><p>کسی آزار جان خود نخواهد</p><p>به هیچ آفت روان خود نکاهد</p><p>مرا از تیغ مهرت دل دو نیم است</p><p>تو را از کین من چندین چه بیم است</p><p>بکن لطفی و از لب کام من ده</p><p>زمانی رام شو آرام من ده</p><p>بزن یک گام در همراهی من</p><p>ببین جاوید دولتخواهی من</p><p>جوابش داد یوسف کای خداوند</p><p>منم پیشت به بند بندگی بند</p><p>برون از بندگی کاری ندارم</p><p>به قدر بندگی فرمای کارم</p><p>خداوندی مجوی از بنده خویش</p><p>بدین لطفم مکن شرمنده خویش</p><p>کیم من تا تو را دمساز گردم</p><p>درین خوان با عزیز انباز گردم</p><p>بباید پادشاه آن بنده را کشت</p><p>که زد بر یک نمکدان با وی انگشت</p><p>مرا به گر کنی مشغول کاری</p><p>که در وی بگذرانم روزگاری</p><p>ز خدمتگاریت سر بر نیارم</p><p>به صد جهدت حق خدمت گذارم</p><p>ز خدمت بندگان آزاد گردند</p><p>به منشور عنایت شاد گردند</p><p>ز نیکو خدمتان خاطر شود شاد</p><p>نگردد بنده بد خدمت آزاد</p><p>زلیخا گفت کای فرخنده گوهر</p><p>که هستم پیش تو از بنده کمتر</p><p>به هر جایی که کاری آیدم پیش</p><p>بود آنجا به پا صد کارگر بیش</p><p>نه خوش باشد که ایشان را گذارم</p><p>به هر کاری تو را در بار دارم</p><p>بود پای از برای ره سپردن</p><p>نباید دیده را چون پا شمردن</p><p>به جای پا چو ره پر خار بینی</p><p>اگر دیده نهی آزار بینی</p><p>چو یوسف این سخن بشنید ازو گفت</p><p>که ای جان و دلت با مهر من جفت</p><p>چو صبح از صادقی در مهر رویم</p><p>مزن دم جز به وفق آرزویم</p><p>مرا چون آرزو خدمتگذاریست</p><p>خلاف آن نه رسم دوستداریست</p><p>دلی کو مبتلای دوست باشد</p><p>مراد او رضای دوست باشد</p><p>رضای خود ببازد در رضایش</p><p>نهد روی رضا بر خاک پایش</p><p>ازان یوسف همی داد این سخن ساز</p><p>که تا در صحبت از خدمت رهد باز</p><p>ز صحبت داشت بیم فتنه و شور</p><p>به خدمت خواست تا گردد ازان دور</p><p>خوش آن پنبه که از آتش گریزد</p><p>چو نتواند که با آتش ستیزد</p><h2><a id="poem-66137" href="https://ganjoor.net/jami/7ourang/7-5-yusof-zoleykha/sh47">بخش ۴۷ - فرستادن زلیخا یوسف را علیه السلام به جانب باغ و تهیه اسباب وی کردن</a></h2>
<p>چمن پیرای باغ این حکایت</p><p>چنین کرد از کهن پیران روایت</p><p>که چون یوسف ز لبهای شکر خا</p><p>فشاند این تازه شکر بر زلیخا</p><p>زلیخا داشت باغی و چه باغی</p><p>کزان بر دل ارم را بود داغی</p><p>به گردش ز آب و گل سوری کشیده</p><p>گل سوری ز اطرافش دمیده</p><p>درختانش کشیده شاخ در شاخ</p><p>به تنگ آغوشی هم نیک گستاخ</p><p>چنارش را قدم بر دامن سرو</p><p>حمایل دست ها در گردن سرو</p><p>نشسته گل ز غنچه در عماری</p><p>به فرقش نارون در چتر داری</p><p>چمن نارنج بن را صحن میدان</p><p>به کف نارنج و شاخش گوی و چوگان</p><p>در آن میدانگه خالی ز آفت</p><p>ربوده از همه گوی لطافت</p><p>قد رعنا کشیده نخل خرما</p><p>گرفته باغ را زو کار بالا</p><p>ز حلوا خرمنی هر خوشه از وی</p><p>گرفته خسته جانان توشه از وی</p><p>به سان دایگان پستان انجیر</p><p>پی طفلان باغ از شیره پر شیر</p><p>بدان هر مرغک انجیر خواره</p><p>دهان برده چو طفل شیر خواره</p><p>فروغ خور به صحنش نیم روزان</p><p>ز زنگاری مشبک ها فروزان</p><p>به هم آمیخته خورشید و سایه</p><p>ز مشک و زر زمین را داده مایه</p><p>ز جنبش لمعه های نور در ظل</p><p>دف گل را شده زرین جلاجل</p><p>عنادل زان جلاجل نغمه پرداز</p><p>درین فیروزه کاخ افکنده آواز</p><p>ز باد و سایه وز بیدش هزاران</p><p>طپیده ماهیان بر جویباران</p><p>به رفت و روب باغ از خوب و ناخوب</p><p>کشیده سایه هر شاخ جاروب</p><p>ز خط سبزه خاکش لوح تعلیم</p><p>کشیده جوی آبش جدول از سیم</p><p>ازان لوح مجدول خرده دانان</p><p>رموز صنع حی پاک خوانان</p><p>گل سرخش چو خوبان ناز پرورد</p><p>به رنگ عاشقان روی گل زرد</p><p>صبا جعد بنفشه تاب داده</p><p>گره از طره سنبل گشاده</p><p>سمن با لاله و ریحان هم آغوش</p><p>زمین از سبزه تر پرنیان پوش</p><p>به هم بسته در آن نزهتگه حور</p><p>دو حوض از مرمر صافی بلور</p><p>میانشان چون دو دیده فرق اندک</p><p>به عینه هر یکی چون آن دگر یک</p><p>نه از تیشه در آن زخم تراشی</p><p>نه از خم تراش آن را خراشی</p><p>نه آن را بند پیدا و نه پیوند</p><p>شده بند اندر آن فکر خردمند</p><p>تصور کرده با خود هر که دیده</p><p>که بی بند است و پیوند آفریده</p><p>زلیخا بهر تسکین دل تنگ</p><p>چو کردی جانب آن روضه آهنگ</p><p>یکی بودی لبالب کرده از شیر</p><p>یکی از شهد گشتی چاشنی گیر</p><p>پرستاران آن ماه فلک مهد</p><p>ازان یک شیر نوشیدی وز این شهد</p><p>میان آن دو حوض افراخت تختی</p><p>برای همچو یوسف نیکبختی</p><p>به ترک صحبتش گفتن رضا داد</p><p>به خدمت سوی آن باغش فرستاد</p><p>به گل مرغ چمن زد داستانی</p><p>که خوش باغی و نیکو باغبانی</p><p>چو باشد باغ و بستان جنت ایوان</p><p>نشاید باغبان جز حور و رضوان</p><p>صد از زیبا کنیزان سمنبر</p><p>همه دوشیزه و پاکیزه گوهر</p><p>چو سرو ناز قایم ساخت آنجا</p><p>پی خدمت ملازم ساخت آنجا</p><p>بدو گفت ای سر من پایمالت</p><p>تمتع زین بتان کردم حلالت</p><p>اگر من پیش تو بر تو حرامم</p><p>وز این معنی به غایت تلخکامم</p><p>به سوی هر که خواهی گام بردار</p><p>ز وصل هر که خواهی کام بردار</p><p>بر آن کامی که ایام جوانی</p><p>بود وقت نشاط و کامرانی</p><p>کنیزان را وصیت کرد بسیار</p><p>که ای نوشین لبان زنهار زنهار</p><p>به جان در خدمت یوسف بکوشید</p><p>اگر زهر آید از دستش بنوشید</p><p>به هر جا جان طلب دارد ببازید</p><p>به جانبازی برای او بتازید</p><p>به هر حکمی که راند شاد باشید</p><p>به زیر حکم او منقاد باشید</p><p>ولی از هر که گردد بهره بردار</p><p>مرا باید کند اول خبردار</p><p>همی زد گوییا چون ناشکیبی</p><p>به لوح آرزو نقش فریبی</p><p>که هرک افتد پسند وی ازان خیل</p><p>به وقت خواب سوی او کند میل</p><p>نشاند خویش را پنهان به جایش</p><p>خورد بر از نهال دلربایش</p><p>به زیر نخل رعنایش نشیند</p><p>رطب چیند ولی دزدیده چیند</p><p>چو یوسف را فراز تخت بنشاند</p><p>نثار جان و دل در پایش افشاند</p><p>کنیزان را به پیش او به پا کرد</p><p>به خدمت سرو بالاشان دو تا کرد</p><p>دل و جان پیش یار خویش بگذاشت</p><p>به تن راه دیار خویش برداشت</p><p>خوش آن عاشق که بر فرمان معشوق</p><p>بود خوش بر دلش هجران معشوق</p><p>چو خواهد خاطر معشوق دوری</p><p>کند بر محنت هجران صبوری</p><p>چو نبود وصل دلبر رای دلبر</p><p>بود صد بار هجر از وصل خوشتر</p>
</body></html>