<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر اول - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65511" href="https://ganjoor.net/jami/7ourang/7-1/sd1/sh26">بخش ۲۶ - در ذکر قلبی آنان که دم از ذکر قلبی زنند و بر خود علامات آن نصب کرده آن را از قبیل ذکر خفیه شمارند و ندانند که آن نیز حکم ذکر جهر دارد بلکه ذکر جهر نیز از آن بهتر است زیرا که در ذکر جهر اصل ذکر متحقق است و احتمال غیر آن ندارد به خلاف ذکر خفیه</a></h2>
<p>وان دگر شیخ پیش خلق جهان</p><p>کرده خود را علم به ذکر نهان</p><p>چشم پوشیده لب فرو بسته</p><p>نفس از حرف و صوت بگسسته</p><p>پا به دامن کشیده سر در جیب</p><p>یعنی افتاده ام به مکمن غیب</p><p>پشت و پایی بر این جهان زده ام</p><p>خیمه بر اوج لامکان زده ام</p><p>گر فقیری ز دور جنبیده</p><p>گفته با وی مرید دزدیده</p><p>دور شو دور تا ز لجه راز</p><p>جانب ساحلش نیاری باز</p><p>شیخ بیچاره خود ز وهم و خیال</p><p>غرق بحر امانی و آمال</p><p>گاهی از فکر زن فتاده به بند</p><p>گه فرو مانده در غم فرزند</p><p>گه به فکر عمارت خانه</p><p>خویشتن را گرفته مردانه</p><p>گه به دکان و تیم گشته گرو</p><p>بهر تحصیل اجره در تگ و دو</p><p>گه به تخمین و ظن گرفته قیاس</p><p>دخل حمام و آسیا و خراس</p><p>گه فرو رفته در چه کاریز</p><p>ز آب آن غله کشته و پالیز</p><p>گاهی از دست نفس بدفرمای</p><p>از شریعت نهاده بیرون پای</p><p>رفته از همت فرومایه</p><p>در جوال خیال بی مایه</p><p>بر زن و دخترش فکنده نظر</p><p>هر یکی را جدا کشیده به بر</p><p>دست برده به غبغب پسرش</p><p>تا کند یک دو بوسه از شکرش</p><p>او درین شغل و عالمی مغرور</p><p>گو نشسته ست در مقام حضور</p><p>قلب او ذاکر است و لب خاموش</p><p>تا لبش آرمیده جان در جوش</p><p>ذکر حق را نهفته می گوید</p><p>راه دین را نهفته می پوید</p><p>ذکر قلبی کند به صدق و صفا</p><p>نه لسانی چون ذکر اهل ریا</p><p>داد ازین ابلهان گمره داد</p><p>منحرف از طریق عقل و سداد</p><p>ذکر اینجا کدام وذاکر کیست</p><p>بجز آمد شد خواطر چیست</p><p>باطنی همچو خانه زنبور</p><p>که کنندش فضولیان در شور</p><p>هر زمان خاطری چو زنبوری</p><p>که کشد نیش بر تن عوری</p><p>می رسد زهرناک از چپ و راست</p><p>می زند زخم خویش بی کم و کاست</p><p>نه شعاری ز خلعت تقوا</p><p>نه حصاری ز عصمت مولا</p><p>می خورد زخم لیکن افسرده ست</p><p>نیست آگه که زخم ها خورده ست</p><p>بامدادان کز آفتاب نشور</p><p>شود افسردگی ز جانش دور</p><p>درد آن زخم ها پدید آید</p><p>دل و جانش ز غم بفرساید</p><p>پس نه ذکر است آنکه وسواس است</p><p>نیست آن فربهی که آماس است</p><p>ذکر اگر نیز هست جهر است آن</p><p>نیست تریاق بلکه زهر است آن</p><p>گر چه بسته دهان ز ذکر بلند</p><p>نصب کرده بر آن نشانی چند</p><p>چشم پوشیده و لب خاموش</p><p>سرفکنده فرو به سینه و دوش</p><p>این سراسر فغان و فریاد است</p><p>که مرا ذکر خفیه اوراد است</p><p>روز تا شب به ذکر می کوشم</p><p>ذکر حق را ز خلق می پوشم</p><p>لیکن آنجا که عقل بر کار است</p><p>این نه اخفاست بلکه اظهار است</p><p>گر چه از یک نشانه کرد گذر</p><p>کرد بر پا دو صد نشان دگر</p><h2><a id="poem-65512" href="https://ganjoor.net/jami/7ourang/7-1/sd1/sh27">بخش ۲۷ - حکایت آن غوری که در مناره پنهان شده بود و فریاد می کرد که مرا مجویید که من اینجا نیستم</a></h2>
<p>روستایی ز دست باران جست</p><p>رفت و در پای ناودان بنشست</p><p>ساده ای از تکاو عرصه غور</p><p>کرد روزی به سوی شهر عبور</p><p>مانده و گرسنه ز راه تکاو</p><p>بر کتف توبره به پا گرگاو</p><p>اوفتادش گذر به دکانی</p><p>دید پر نان و نانخورش خوانی</p><p>بی تکلف گذشت و خوش بنشست</p><p>کرد بیرون ز زیر پشمین دست</p><p>صاحب خوان چو بود اهل کرم</p><p>نزد از منع و زجر با او دم</p><p>چون ازان نان و خوان به تنهایی</p><p>خورد چندانکه داشت گنجایی</p><p>توبره بر زیر سر نهاد و بخفت</p><p>صاحب خوان چو آن بدید آشفت</p><p>گفت برخیز هان و هان برخیز</p><p>زودتر زین در دکان بگریز</p><p>ملک شهر حکم فرموده</p><p>که بگیرند الاغ آسوده</p><p>دمبدم می رسد یکی سرهنگ</p><p>می کند سوی هر الاغ آهنگ</p><p>می کشد در قطار خویش تو را</p><p>می کشد زیر بار خویش تو را</p><p>می برد بارکش به هر سویت</p><p>می کند ریش پشت و پهلویت</p><p>مرد غوری چو آن سخن بشنید</p><p>توبره بر کتف نهاد و دوید</p><p>در به در کو به کو بسی شتافت</p><p>هیچ جایی به از مناره نیافت</p><p>از همه مردمان کناره گزید</p><p>ترس ترسان در آن مناره خزید</p><p>از قضا بهر سود و سودایی</p><p>خاست از شهر شور و غوغایی</p><p>شد گمانش که شور سرهنگ است</p><p>کش به سوی الاغ آهنگ است</p><p>بانگ می زد که من نهان شده ام</p><p>وز جفای تو در امان شده ام</p><p>زود بگذر سخن مگوی اینجا</p><p>من نهانم مرا مجوی اینجا</p><p>بلکه خود زین دیار دورم من</p><p>همچنان در تکاو غورم من</p><p>صد سخن بیش ازین قبل بودش</p><p>لیک هر یک خلاف مقصودش</p><p>همچو آن ساده دل که از دغلی</p><p>ساخت بر ذکر سر نشان جلی</p><p>ذکرش آمد برون ز پرده سر</p><p>بر خیال سر او هنوز مصر</p><h2><a id="poem-65513" href="https://ganjoor.net/jami/7ourang/7-1/sd1/sh28">بخش ۲۸ - در بیان آنکه آنچه گذشت مذمت ذکر سر و جهر نیست بلکه مذمت جماعتی است که آن را وسیله لذات جسمانی و شهوات نفسانی ساخته اند</a></h2>
<p>آنچه کردم بیان درین گفتار</p><p>نیست بر ذکر سر و جهر انکار</p><p>غیر ذکر خدا چه سر و چه جهر</p><p>نیست دل را نصیب و جان را بهر</p><p>هست انکار من بر آنکه کسی</p><p>سازد آن را وسیله هوسی</p><p>خویش را ز اهل حق کند به دروغ</p><p>تا ستاند بهای تره و دوغ</p><p>زیر پای آورد کتاب خدای</p><p>تا نهد شیشه شراب به جای</p><p>عشر زرین بدزدد از مصحف</p><p>تا کند زیب چنگ و زیور دف</p><p>سازد از نیزه حسین درفش</p><p>تا به پای یزید دوزد کفش</p><p>خود نزیبد ز مردم دانا</p><p>جز برای خدای ذکر خدا</p><p>زیرک هوشمند نقد نفیس</p><p>کی پسندد طفیل جنس خسیس</p><p>هر که از بود خویش یافت خلاص</p><p>شد مشرف به خلعت اخلاص</p><p>چون ز اخلاص گشت دولتمند</p><p>ذکر او خواه پست و خواه بلند</p><p>وان که در مانده وجود خود است</p><p>صید دام شقاوت ابد است</p><p>سر او جهر او تمام ریاست</p><p>وز ریاگر برست عجب به جاست</p><h2><a id="poem-65514" href="https://ganjoor.net/jami/7ourang/7-1/sd1/sh29">بخش ۲۹ - در بیان آنکه از خودی خود رستن و از عجب و ریا خلاص شدن جز در خدمت پیر صاحب تصرف دست ندهد</a></h2>
<p>آن زمان از ریا و عجب رهی</p><p>که شوی پیر را رهین و رهی</p><p>هست در نفس دار و گیر بسی</p><p>که نداند به غیر پیر کسی</p><p>نفس افعی و پیر خضر شعار</p><p>کور می سازدش زمردوار</p><p>نفس دیو است و پیر نجم هدی</p><p>رجم دیو است کار نجم بلی</p><p>کیست پیر آن که نیست یک سر مو</p><p>سیه از ظلمت وجود بر او</p><p>گردد از تاب آفتاب ازل</p><p>مو به مو ظلمتش به نور بدل</p><p>نور حق تا بدلش ز لوح جبین</p><p>سرالشیب نوری اینست این</p><p>آن که پیر از بیاض موی بود</p><p>سخره کودکان کوی بود</p><p>هرگز آن دولت از کجا یابد</p><p>که بر او نور کبریا تابد</p><p>گوش کن از حکیم نادره گوی</p><p>که ز بلغم بود سفیدی موی</p><p>کی شود حاصل ای به غفل علم</p><p>نور حق از رطوبت و بلغم</p><p>تا کی ای ساده دل ز ساده وشی</p><p>ریش صابون زنی و شانه کشی</p><p>من گرفتم کز آب و صابونت</p><p>شد چو کافور موی شبگونت</p><p>چه بود در ترازوی امید</p><p>وزن این یک دو مشت پشم سفید</p><p>نور می بایدت در دل گیر</p><p>که دل است از خدای نور پذیر</p><p>نور ناتافته ز روزن دل</p><p>مشکل افتد به کوی و برزن گل</p><p>نور بر آب و گل ز دل تابد</p><p>آب و گل روشنی ز دل یابد</p><p>شمعکی برزند به خانه علم</p><p>رخت بربندد از میانه ظلم</p><p>نور حق چون ز دل ظهور کند</p><p>ظلمت تن چه شر و شور کند</p><p>آنچه تو از حدیث مصطفوی</p><p>در نشان ولی همی شنوی</p><p>که به رویش کسی نظر چو گشاد</p><p>بی توقف خدایش آمد یاد</p><p>آن نشان مقتضای این نور است</p><p>ور نه آب و گل از خدا دور است</p><p>چون درین نور پیر شد فانی</p><p>خواندش عقل پیر نورانی</p><p>پیر چون یافتی ازو مگسل</p><p>ور نه یکدم ز جست و جو مگسل</p><p>در به در کو به کو بجوی او را</p><p>هر کجا یافتی ببوی او را</p><p>چون ازو بوی جذب عشق آید</p><p>گر شوی خاک پای او شاید</p><p>ور نه آید مایست از تک و پوی</p><p>رو ز جای دگر بجوی و ببوی</p><p>آن بود بو که چون به او برسی</p><p>برهی از هزار بوالهوسی</p><p>خاطرت را به جذب پنهانی</p><p>جمع سازد ز هر پریشانی</p><p>برهاند ز رنج آب و گلت</p><p>برساند به سر جان و دلت</p><h2><a id="poem-65515" href="https://ganjoor.net/jami/7ourang/7-1/sd1/sh30">بخش ۳۰ - در بیان معنی رباعی که منسوب است به یکی از سلسه خانواده خواجگان ماوراء النهر قدس الله اسرارهم</a></h2>
<p>با هر که نشستی و نشد جمع دلت</p><p>وز تو نرمید زحمت آب و گلت</p><p>زنهار ز صحبتش گریزان می باش</p><p>ور نی نکنی روح عزیزان بحلت</p><p>از زمین و زمان برون بردت</p><p>وز مکین و مکان برون بردت</p><p>از می عشق بیخودت سازد</p><p>وز علایق مجردت سازد</p><p>دولت صحبت چنین پیری</p><p>مس قلب توراست اکسیری</p><p>تا شود زر مس تو زان اکسیر</p><p>بگسل از خویش و دامن آن گیر</p><p>بر در او مقیم و قائم باش</p><p>تا بود جان بجا ملازم باش</p><p>حرف خود بر تراش روز به روز</p><p>سبق فقر و درس عشق آموز</p><p>تا که آید ز فر دولت او</p><p>نسبت جذب عشق بر تو فرو</p><p>گر چه عاریت است اول کار</p><p>ملک گردد در آخر از تکرار</p><p>چیست تکرار آنکه جذب درون</p><p>چون شود کم ز شغل گوناگون</p><p>آوری سوی پیر روی نیاز</p><p>به سر رشته خود آیی باز</p><p>پیش آن آفتاب از سر نو</p><p>پست گردی برای یک پرتو</p><p>تا فتد بر تو پرتوی زان نور</p><p>افتی از گفت و گوی عالم دور</p><p>همچنین می کن این وظیفه ادا</p><p>مرة بعد مرة اخری</p><p>تا شود راسخ آن صفت زانسان</p><p>که نباشد زوال آن آسان</p><h2><a id="poem-65516" href="https://ganjoor.net/jami/7ourang/7-1/sd1/sh31">بخش ۳۱ - در ترغیب مطالب بر مراقبه که عبارت است از نسیان رؤیة المخلوق بدوام النظر الی الخالق بنسیان رؤیة المخلوق یعنی رونده راه می باید که دائما ناظر جناب احدیت باشد و رقم نسیان و نیستی و فنا بر ناصیه جمیع مخلوقات کشد</a></h2>
<p>سر مقصود را مراقبه کن</p><p>نقد اوقات را محاسبه کن</p><p>باش در هر نفس ز اهل شعور</p><p>که به غفلت گذشت یا به حضور</p><p>هر چه جز حق ز لوح دل بتراش</p><p>بگذر از خلق و جمله حق را باش</p><p>رخت همت به خطه جان کش</p><p>بر رخ غیر خط نسیان کش</p><p>در همه شغل باش واقف دل</p><p>تا نگردد ز شغل خود غافل</p><p>دل تو بیضه است ناسوتی</p><p>حامل شاهباز لاهوتی</p><p>گر ازو تربیت نگیری باز</p><p>آید آن شاهباز در پرواز</p><p>ور تو در تربیت کنی تقصیر</p><p>گردد از این و آن فساد پذیر</p><p>تربیت چیست آنکه بیگه و گاه</p><p>داریش از نظر به غیر نگاه</p><p>بگسلی خویش از هوا و هوس</p><p>روی او در خدای داری و بس</p><h2><a id="poem-65517" href="https://ganjoor.net/jami/7ourang/7-1/sd1/sh32">بخش ۳۲ - حضرت خواجه بزرگ بهاء الحق و الدین المعروف به نقشبند قدس سره می فرمودند که دوام مراقبه نادر است و از این طایفه اندکی کسب آن کرده اند و ما به طریق حصول آن را یافته ایم که مخالف نفس است</a></h2>
<p>خواجه نقشبند بند گشای</p><p>نقش غیر از دل مرید زدای</p><p>گفت راهی که حق شناس سپرد</p><p>پی به مقصود خویش ازان ره برد</p><p>دولت ورزش مراقبه بود</p><p>که به مقصد رسید از آن ره زود</p><p>دیگران کان طریق نسپردند</p><p>پی به مقصود دیرتر بردند</p><p>باشد آن راه مرد صاحب سر</p><p>لیکن آمد دوام آن نادر</p><p>گر دولت را هوای آن ره خواست</p><p>مایه کسب آن خلاف هواست</p><p>چون خلاف هوا کنی پیشه</p><p>برهی از هزار اندیشه</p><p>بر یک اندیشه مستقیم شوی</p><p>در حریم وفا مقیم شود</p><h2><a id="poem-65518" href="https://ganjoor.net/jami/7ourang/7-1/sd1/sh33">بخش ۳۳ - ملاقات پیر کار دیده با جوان نورسیده</a></h2>
<p>شد جوانی ز سالکان طریق</p><p>با یکی پیرکار دیده رفیق</p><p>پیر چون آفتاب پرمایه</p><p>وان جوان از قفاش چون سایه</p><p>می بریدند ره که ناگاهی</p><p>گشت پیدا پر آب و گل راهی</p><p>پیر مستانه می نهاد قدم</p><p>آن جوان از پی ایستاده دژم</p><p>کش مبادا شود در آن ما بین</p><p>از گل آلوده جامه یا نعلین</p><p>پیر چون آن بدید گفتا هی</p><p>خر نیی بیم آب و گل تا کی</p><p>چند داری نگاه جامه ز گل</p><p>دل نگه دار ای مغفل دل</p><p>از گل و آب جامه بتوان شست</p><p>که شود پاکتر ز بار نخست</p><p>لیک چون دل به غفلت آلاید</p><p>خونت از دیدگانت بپالاید</p><h2><a id="poem-65519" href="https://ganjoor.net/jami/7ourang/7-1/sd1/sh34">بخش ۳۴ - در بیان آنکه حضرت خواجه بزرگوار قدس سره می فرمودند که بنای کار را به نفس می باید کرد چنانکه اشتغال به وظیفه و زمان حال از تذکر ماضی و تفکر در مستقبل را مشغول گرداند و نفس را مگذارد که ضایع گذرد</a></h2>
<p>خواجه پاک دین پاک نفس</p><p>روح الله روحه الاقدس</p><p>گفت عارف که در وفا فرد است</p><p>کار خود بر نفس بنا کرده ست</p><p>هیچگه پیش و پس نمی نگرد</p><p>نقد خود جز نفس نمی شمرد</p><p>ما مضی مات و المؤمل غیب</p><p>نیست جز نقد وقتش اندر جیب</p><p>می کند از سر شعور و وقوف</p><p>هر نفس را به حق آن مصروف</p><p>شده امروز و دی و فردایش</p><p>نقطه خاک گشته مأموایش</p><p>شغل حالش سترده است از دل</p><p>ذکر ماضی و فکر مستقبل</p><p>خارج از اختلاف روز و شب است</p><p>وقت را گاه ابن و گاه آب است</p><p>این وقت است اگر تصرف حال</p><p>باشد او را محول احوال</p><p>ورز قید تصرفش بدر است</p><p>وقت فرزند اوست او پدر است</p><p>نیست او ابن وقت ابوالوقت است</p><p>وقتش ایمن ز وصمت و مقت است</p><p>وقت ها را به قدرت مولا</p><p>می کند صرف افضل و اولی</p><h2><a id="poem-65520" href="https://ganjoor.net/jami/7ourang/7-1/sd1/sh35">بخش ۳۵ - امام شافعی گفت عمری گرد صوفیه گردیدم از ایشان دو سخن پسندیده شنیدم. یکی آنکه الوقت سیف قاطع و دیگر آنکه ان من العصمة ان لا تقدر</a></h2>
<p>شاه دین شافعی مطلبی</p><p>گفت عمری پی خدا طلبی</p><p>کرده ام طوف گرد درویشان</p><p>نکته ای دو شنیده ام زیشان</p><p>هر دو پاکیزه و پسندیده</p><p>به ترازوی عقل سنجیده</p><p>وقت را گفته اند تیغ بران</p><p>که بود بی توقفی گذران</p><p>هر کجا تیز بگذرد چون تیغ</p><p>وانگردد به وای وای و دریغ</p><p>گرچه باشد گذشتش نفسی</p><p>لیک تاثیر او قویست بسی</p><p>اثرش بر دلی که می آید</p><p>ابدالابدین همی پاید</p><p>جهد کن کان اثر چنان باشد</p><p>که تو را آرزوی جان باشد</p><p>قاطع از بهر دشمن است این سیف</p><p>تو کشی دوست حیف باشد حیف</p><p>تیغ در دست توست دشمن کش</p><p>خاصه آن را که هست دشمن هش</p><p>هش چه چیزی است آگهی ز خدا</p><p>دشمن هش کدام نفس و هوا</p><p>نفس تو دشمن درونی تو</p><p>مابقی دشمن برونی تو</p><p>گر شود دشمن درونی نیست</p><p>باکی از دشمن برونی نیست</p><p>نفس اگر نیست در درون باقی</p><p>چه غم از دشمنان آفاقی</p><p>بلکه آفاقیان همه یارند</p><p>با تو آیین دوستی دارند</p><p>گر چه در قصد مال و جاه تواند</p><p>همه مانع کشان راه تواند</p><p>هست در راه فقر مصطفی</p><p>مال و جاه تو مانعان قوی</p><p>لیک از نفس بی مروت تو</p><p>دفع ایشان چو نیست قوت تو</p><p>لطف حق دیگری برانگیزد</p><p>که به یک حمله خونشان ریزد</p><p>تا تو آسوده راه حق سپری</p><p>هر چه جز راه حق ازان گذری</p><p>ظاهرا گر چه خصم و بدکار است</p><p>در حقیقت تو را مددگار است</p><p>وان که با نفس تو چه صبح و چه شام</p><p>می نهد گام سعی در پی کام</p><p>گر به صورت همی نماید دوست</p><p>به حقیقت عدوی جان تو اوست</p><h2><a id="poem-65521" href="https://ganjoor.net/jami/7ourang/7-1/sd1/sh36">بخش ۳۶ - در بیان سخن آن عارف که گفت دوستان همه عالم دشمنند و همه دشمنان دوستند</a></h2>
<p>عارفی گفت هر که یارم شد</p><p>خصم جان امیدوارم شد</p><p>جوهر من مناسب خود یافت</p><p>رویم از حق به جانب خود تافت</p><p>مرد حق زان که را بتر داند</p><p>که دلش را ز حق بگرداند</p><p>وان که با من ز دشمنی زد دم</p><p>دوستدار من اوست در عالم</p><p>رویم از خود بتافت در حق کرد</p><p>قبله ام وجه حق مطلق کرد</p><p>که ازان به به پیش عاشق زار</p><p>که کند روی او به جانب یار</p><p>دشمنان خدا به مذهب من</p><p>دوستانند و دوستان دشمن</p><p>تا تو در بند نفس وسواسی</p><p>دشمن خود ز دوست نشناسی</p><p>نیست بر رهروان ستمگاره</p><p>هیچ دشمن ز نفس اماره</p><h2><a id="poem-65522" href="https://ganjoor.net/jami/7ourang/7-1/sd1/sh37">بخش ۳۷ - در شرح حدیث اعدی عدوک نفسک التی بین جنبیک</a></h2>
<p>هم به هر قبه ای تو را روییست</p><p>هم به هر جانبیت پهلوییست</p><p>پهلوی راست سوی گلشن غیب</p><p>پهلوی چپ درین نشیمن ریب</p><p>در میان دو پهلویت پیوست</p><p>نفس دشمن نهاد کرده نشست</p><p>از چپ و راست جنس وهب و عمل</p><p>هر چه آید بری ز نقص و خلل</p><p>یا براندازش به حرص و هوا</p><p>یا بپالایدش به عجب و ریا</p><p>هر که باشد جز او چه جن و چه انس</p><p>چه ز جنس بشر چه دیگر جنس</p><p>یا گریزان شود به لاحولی</p><p>یا موافق به فعلی و قولی</p><p>لیک این نفس شوم بدکاره</p><p>که هم آغوش توست همواره</p><p>نه به تدبیر ازان توان رستن</p><p>نه به تزویر ازان توان جستن</p><p>در نگیرد بدو نه مهر و نه کین</p><p>سر اعدا عدوک اینست این</p><h2><a id="poem-65523" href="https://ganjoor.net/jami/7ourang/7-1/sd1/sh38">بخش ۳۸ - در بیان معنی ان من العصمة ان لایقدر</a></h2>
<p>آن دگر نکته را که کرد ادا</p><p>شافعی از کلام اهل هدی</p><p>بود آن کز خدای عز و جل</p><p>عصمت آمد نصیب تو ز ازل</p><p>کانچه خواهد دلت ز خود رایی</p><p>ندهندت بر او توانایی</p><p>عصمت است اینکه نیست سیم و زرت</p><p>که شود آرزوی شور و شرت</p><p>مطرب آری به خانه می نوشی</p><p>شاهدان را کنی هم آغوشی</p><p>عصمت است اینکه نیست دسترست</p><p>که چو آزار کس شود هوست</p><p>برکشی تیغ و خون او ریزی</p><p>خاک و خونش به هم درآمیزی</p><p>عصمت است اینکه صاحب دیوان</p><p>نیستی خوش نشسته در ایوان</p><p>تا کنی بر امید عزت و جاه</p><p>عالمی را ز دود خانه سیاه</p><p>عصمت است اینکه همچو شحنه شهر</p><p>نیست با هر کسیت قوه قهر</p><p>تا کنی تهمت مسلمانی</p><p>واستانی به ظلم تاوانی</p><p>عصمت است اینکه نیستی قاضی</p><p>که چو باشی ز خواجه ناراضی</p><p>مالش از حکم پایمال کنی</p><p>خون او بر کسان حلال کنی</p><p>عصمت است اینکه ز احتساب تو را</p><p>نیست حظی به هیچ باب تو را</p><p>تا به بهتان در بهانه زنی</p><p>بیگناهی به تازیان هزنی</p><p>صد ازین عصمت است هر نفسی</p><p>که ندارد بدان شعور کسی</p><p>گر دهم شرح آن دراز شود</p><p>وحشت انگیز اهل راز شود</p><p>زانچه گفتم دلت گران نکنی</p><p>وهم تعریض این و آن نکنی</p><p>من که عیب است پای تا به سرم</p><p>کی به عیب کسان فتد نظرم</p><p>خود مرا در میان چه کار و چه بار</p><p>غیر من دیگریست کارگزار</p><p>من زبان و او سخن گذارنده</p><p>بلکه من خامه و او نگارنده</p><p>در حقایق به چشم عامه مبین</p><p>حرف و نقش از زبان خامه مبین</p><p>خامه آمد ز دست جنبش گیر</p><p>دست درست قدرتست اسیر</p><p>قدرت آمد اراده را تابع</p><p>وان ارادت ز علم شد واقع</p><p>علم فایض ز واهب فیاض</p><p>که مبراست فیضش از اعراض</p><p>لیکن آن علم اختیاری نیست</p><p>فیضانش جز اضطراری نیست</p><p>علم فایض چو گشت فتوی ده</p><p>که نوشتن ز نانوشتن به</p><p>تابع او شدند کارکنان</p><p>شد نوشته به هر ورق سخنان</p><p>سر این سلسله ببین که کجاست</p><p>جنبش مابقی ازان سر خاست</p><p>سر چو جنبید کی بود ممکن</p><p>که بود ماورای سر ساکن</p><p>گر تو را این نوشته ناید خوش</p><p>بشکن خامه را و دم درکش</p><p>زانکه خامه درین نوشتن خط</p><p>مظهر فعل کاتب است فقط</p><p>نیست امری دگر به خامه مضاف</p><p>عیب خامه چه می کنی ز گزاف</p><p>هرگه از چوب بر سگ آید کوب</p><p>باشد از جهل سگ گزیدن چوب</p><p>چوب را در میانه کاری نیست</p><p>در کف چوب اختیاری نیست</p><p>سگ اگر نیز می کند دندان</p><p>اینک آن چوبزن خوش و خندان</p><p>در کف قهر حق من آن چوبم</p><p>که به سگ سیرتان رسد کوبم</p><p>گر کسی را بود خیال نطق</p><p>در میان نیستم من آنک حق</p><h2><a id="poem-65524" href="https://ganjoor.net/jami/7ourang/7-1/sd1/sh39">بخش ۳۹ - در بیان آنکه در کلام سابق مذکور شد منافی اثبات اختیار آدمی نیست و در تحقیق معنی اختیار و جبر</a></h2>
<p>نبرد فعل را چه خیر و چه شر</p><p>آنچه گفتم ز اختیار بدر</p><p>آن بود اختیار در هر کار</p><p>که بود فاعل اندر آن مختار</p><p>معنی اختیار فاعل چیست</p><p>آنکه فاعل چو فعل را نگریست</p><p>ایزد اندر دلش به فضل و رشاد</p><p>درک خیریت وجود نهاد</p><p>یعنی آنش به دیده خیر نمود</p><p>کاید آن فعل از عدم به وجود</p><p>منبعث شد ازان ارادت و خواست</p><p>کرد ایجاد فعل و بی کم و کاست</p><p>درک خیریت اختیار بود</p><p>وان به تعلیم کردگار بود</p><p>هر چه این علم و خواست شد سببش</p><p>اختیاری نهد خرد لقبش</p><p>وانچه باشد بدون این اسباب</p><p>اضطراریست نام او دریاب</p><p>باشد از اختیار و قدرت دور</p><p>فاعل آن بود بر آن مجبور</p><p>همچو برگ درخت و شاخ شجر</p><p>که بجنبد ز باد شام و سحر</p><p>هر که در فعل خود بود مختار</p><p>فعل او دور باشد از اجبار</p><p>گر چه از جبر فعل او دور است</p><p>اندر آن اختیار مجبور است</p><p>ور چه بی اختیار کارش نیست</p><p>اختیار اندر اختیارش نیست</p><h2><a id="poem-65525" href="https://ganjoor.net/jami/7ourang/7-1/sd1/sh40">بخش ۴۰ - در بیان جواب از سؤالی که چون بنده مختار در اختیار خود مجبور باشد اختیار وی به جبر راجع شود پس حکمت تکلیف وی به اوامر و نواهی چه باشد</a></h2>
<p>گر تو گویی چو بنده مامور</p><p>هست در اختیار خود مجبور</p><p>اختیارش به جبر شد راجع</p><p>وان بود امر و نهی را مانع</p><p>کس نگوید به سنگ کز لب بام</p><p>چون بیفتی مکن به خاک مقام</p><p>یا ز پستی هوای بالا کن</p><p>از بن کوه بر سرش جا کن</p><p>کس نگوید به آب کز تگ چاه</p><p>مطلب بی رسن به بالا راه</p><p>یا چو دلو از رسن شود پاره</p><p>به تگ چه رود دگر باره</p><p>گویمت نکته ای به وجه صواب</p><p>که شود زین سؤال صعب جواب</p><p>حق چو تعیین جمله اعیان کرد</p><p>صفت هر یکی دگرسان کرد</p><p>ساخت احوالشان به هم مربوط</p><p>شد یکی شرط و دیگری مشروط</p><p>خوردن نان نهاد شرط شبع</p><p>خوف و امید شرط زهد و ورع</p><p>بهر آن کرد امر و نهی عباد</p><p>تا شود ظاهر انقیاد و عناد</p><p>زاید از انقیاد حب و رضا</p><p>وز خلاف و عناد سؤ قضا</p><p>زید را گرنه نهی بودی و امر</p><p>در ادای زکات و خوردن خمر</p><p>کی شدی پیش غایب و حاضر</p><p>انقیاد و عناد او ظاهر</p><p>زان چشیدی عواید درجات</p><p>زین کشیدی شداید درکات</p><p>زان پدید آمدی صفات جمال</p><p>زین هویدا شدی نعوت جلال</p><p>ور نه در دست زید نبود کار</p><p>نیست در فعل و ترک آن مختار</p><p>اختیاری چنانک هر چه خدا</p><p>خواست کارد ز فعل و ترک بجا</p><p>او تواند خلاف آن کردن</p><p>غیر آن را به ظاهر آوردن</p><p>بود پیش از وجود ما شیطان</p><p>در میان فرشتگان پنهان</p><p>بود از جنس جن و لعنت او</p><p>مستجن بود در جبلت او</p><p>تا نشد امر اسجدوا صادر</p><p>نشد آن سر مستجن ظاهر</p><p>بس بود امر و نهی شرط ظهور</p><p>فعل ها را ز بنده مامور</p><p>نی پی آنکه بنده را در دست</p><p>اختیار تمام و کامل هست</p><h2><a id="poem-65526" href="https://ganjoor.net/jami/7ourang/7-1/sd1/sh41">بخش ۴۱ - حکایت بر سبیل تمثیل</a></h2>
<p>داشت پور سبکتگین دو غلام</p><p>گلرخ و لاله روی و سرو خرام</p><p>هر دو در پله بها همسنگ</p><p>هر دو در حله صفا یکرنگ</p><p>با یکی بود شاه را نظری</p><p>که نبود آن نظر بدان دگری</p><p>زانکه می دید لایحش ز جبین</p><p>سر دولت به چشم آخر بین</p><p>کس بر آن سر چو اطلاع نداشت</p><p>آن تفاوت گزاف می پنداشت</p><p>بود صد گفت و گو میان سپاه</p><p>که سبب چیست در تفاوت شاه</p><p>پیش فهم سلیم و عقل صحیح</p><p>کی سزد بی مرجحی ترجیح</p><p>دو گهر هر دو حاصل از یک کان</p><p>هر دو در قیمت و صفا یکسان</p><p>چون یکی شد نشانده در افسر</p><p>وان دگر مر قلاده را زیور</p><p>هر کسی موجب دگر می گفت</p><p>گوهر نکته دگر می سفت</p><p>آن یکی گفت شاه بی بدل است</p><p>ذات و فعلش منزه از علل است</p><p>آن که مقبول شد به قرب و وصول</p><p>کان من غیر موجب لقبول</p><p>وان که مردود شد به بعد و غضب</p><p>کان من غیر علت و سبب</p><p>وان دگر داد علم و دانش داد</p><p>گفت باشد طریق عشق و وداد</p><p>مبتنی بر مناسبت در ذات</p><p>یا در اسماء ذات و فعل و صفات</p><p>هر کجا این مناسبات افزون</p><p>نشئه عشق بیش و جذب درون</p><p>وان دگر گفت چند بحث و جدل</p><p>ملهمانند صاحبان دول</p><p>شاه باشد به رازها ملهم</p><p>که بود مر سپاه را مبهم</p><p>پیش او هست سر کار عیان</p><p>گر ندانند دیگران چه زیان</p><p>صد ازین قصه بلکه افزون هم</p><p>می گذشت اندر آن سپاه و حشم</p><p>وان همه بود از فراست شاه</p><p>نقد در کیسه کیاست شاه</p><p>هر چه شان در ضمیر می گردید</p><p>همه در لوح چهرشان می دید</p><p>آنچه نادان به گفت و گو داند</p><p>خرده بین از جبین فرو خواند</p><p>روز و شب داشت اهتمام تمام</p><p>که کند امتحان آن دو غلام</p><p>تا شود فاش پیش دشمن و دوست</p><p>که در آن قصه حق به جانب اوست</p><p>لیک همواره منتظر می بود</p><p>تا شود وقت امتحان موجود</p><p>پی نبرده به وقت کار نخست</p><p>ناید از مرد کار کار درست</p><p>زیر ایوان چرخ بوقلمون</p><p>کل امر بوقته مرهون</p><h2><a id="poem-65527" href="https://ganjoor.net/jami/7ourang/7-1/sd1/sh42">بخش ۴۲ - امتحان کردن شاه آن دو غلام را</a></h2>
<p>شاه روزی به اتفاق شکار</p><p>خیمه بر بیشه زد ز شهر و دیار</p><p>زانکه جز در شکار نتوان کرد</p><p>ورزش کارزار و جنگ و نبرد</p><p>کار ارباب ملک بازی نیست</p><p>بازی آیین سرفرازی نیست</p><p>شغل اهل خرد نه لهو بود</p><p>ور بود سهل بلکه سهو بود</p><p>شرزه شیری ز بیشه غره کشید</p><p>که یلان را ز بیم زهره درید</p><p>آمد و بر کنار بیشه نشست</p><p>بر همه رهگذار بیشه ببست</p><p>شاه گفتا که وقت شد بی شک</p><p>که زنم آن دو نقد را به محک</p><p>سیم و زر تا نیوفتد به گداز</p><p>سره از قلب کی شود ممتاز</p><p>هر دو را پیش خواند و پیش نشاند</p><p>سخن شیر پیش ایشان راند</p><p>گفت خیزید و سازکار کنید</p><p>با وی آهنگ کارزار کنید</p><h2><a id="poem-65528" href="https://ganjoor.net/jami/7ourang/7-1/sd1/sh43">بخش ۴۳ - سرعت نمودن غلام مقبول به انقیاد امر پادشاه و تبری کردن او از حول و قوت خویش</a></h2>
<p>آن یکی چست از زمین برجست</p><p>تیغ جست و میان به کین در بست</p><p>گفت شاها غلام فرمانم</p><p>هر چه حکم تو بنده آنم</p><p>گر کنم طاعت و اطاعت تو</p><p>باشد آن هم به استطاعت تو</p><p>من خود اندر میانه هیچ نیم</p><p>جز دروغ و بهانه هیچ نیم</p><p>آلتی ام به دست کارگزار</p><p>نیست در دست من کفایت کار</p><p>کار در دست کار ساز بود</p><p>نسبت آن به من مجاز بود</p><p>کار خود کن که کارساز تویی</p><p>معنی آرای این مجاز تویی</p><p>گر توانم دهی توانم کرد</p><p>ور دهانم شوی توانم خورد</p><p>فعلم از دست قدرتت هست است</p><p>دست من آستین آن دست است</p><p>دست جنبد ز آستین آری</p><p>لیک ناید ز آستین کاری</p><p>پیش آن کس که راست بین باشد</p><p>فعل و جنبش نه ز آستین باشد</p><p>دست تا ز آستین نه جنبان است</p><p>جنبش آستین چه امکان است</p><p>تا تو برنامدی به صورت من</p><p>نشد اثبات فعل و قدرت من</p><p>عین ممکن چو پیش چشم شهود</p><p>نیست فی حد ذاته موجود</p><p>فعلش از وی وجود چون یابد</p><p>نیست از نیست بود چون یابد</p><p>این مثل یاد کن که صاحب هش</p><p>ثبت العرش گفت ثم انقش</p><h2><a id="poem-65529" href="https://ganjoor.net/jami/7ourang/7-1/sd1/sh44">بخش ۴۴ - ابا کردن غلام دیگر از امتثال فرمان پادشاه</a></h2>
<p>شاه چون اضطراب او می دید</p><p>زیر لب نرم نرم می خندید</p><p>خنده ای همچو برق عالم سوز</p><p>نه چو صبح دوم جهان افروز</p><p>مشو از لطف پادشاه دلیر</p><p>که بود خنده اش چو خنده شیر</p><p>او به قصد تو می کند دندان</p><p>تیز و تو می شماریش خندان</p><p>آن دگر یک چو حکم شاه شنید</p><p>سر طاعت ز حکم شاه کشید</p><p>گفت شاها چه مرد این کارم</p><p>چه کشی زار زیر این بارم</p><p>آهویی ام ز عمر ناشده سیر</p><p>آهویی را چه تاب پنجه شیر</p><p>چیست حکمت تو را درین تلبیس</p><p>که شریفی شود فدای خسیس</p><p>گر بتابم ازین حکایت رو</p><p>حجت من بس است لاتقلوا</p><p>ماندن از ساخت حضور تو دور</p><p>به که رفتن به پای خویش به گور</p><p>چه شود حاصلم بجز حرمان</p><p>که دهی فوق طاقتم فرمان</p><p>چون به ملا یطاق افتاد کار</p><p>رسم و راه پیمبرانست فرار</p><p>این و امثال این بسی می گفت</p><p>شاه از آن گفت و گو نمی آشفت</p><p>شیوه شاه نیست آشفتن</p><p>واندر آشفتگی سقط گفتن</p><p>شاه باید که بردبار بود</p><p>در سخن صاحب وقار بود</p><p>هر چه در باب مهر و کین گوید</p><p>هر بر وفق عقل و دین گوید</p><p>ای بسا کز لبش جهد یک حرف</p><p>که بسوزد هزار جان شگرف</p><h2><a id="poem-65530" href="https://ganjoor.net/jami/7ourang/7-1/sd1/sh45">بخش ۴۵ - بیان فرمودن پاشاه که مقصود از این امر اتیان بفعل مأمور به بود بلکه غرض آن بود که آنچه در سرشت شماست از انقیاد و عناد ظاهر شود</a></h2>
<p>چون گذشت از حد آن جحود و عناد</p><p>شاه گفتا خدات صبر دهاد</p><p>چند ازین گفت و گوی بیهوده</p><p>که زبان زان مباد آلوده</p><p>امر من بهر آزمون شماست</p><p>نه مرا آرزوی خون شماست</p><p>خواستم تا درین فضای وجود</p><p>سر معلوم من شود مشهود</p><p>آنچه دانسته ام چه زین و چه شین</p><p>از شما بینمش به رأی العین</p><p>هر چه در هر کدام مکتوم است</p><p>پیش من لایزال معلوم است</p><p>تا ز قوت همه به فعل آید</p><p>زان سبب امر و نهی می باید</p><p>کی بود امر مقتضی موجود</p><p>فعل ها را درین نشیمن بود</p><p>عبد مأمور ازان کند بی مر</p><p>ترک اتیان بما به یؤمر</p><h2><a id="poem-65531" href="https://ganjoor.net/jami/7ourang/7-1/sd1/sh46">بخش ۴۶ - اشارت به آنکه امر دو قسم است ایجادی و ایجابی</a></h2>
<p>بر دو قسم است امر اگر یابی</p><p>امر ایجادی است و ایجابی</p><p>امر ایجادی امر کن باشد</p><p>که مفیض نو و کهن باشد</p><p>زو تخلف نمی کند مدلول</p><p>زانکه او علت است و این معلول</p><p>امر ایجابی از حکیم ازل</p><p>صیغه افعل است و لا تفعل</p><p>بر قوی روشن است و بر عاجز</p><p>که تخلف ازان بود جایز</p><h2><a id="poem-65532" href="https://ganjoor.net/jami/7ourang/7-1/sd1/sh47">بخش ۴۷ - سؤال غلام گناهکار از شاه گردون اقتدار</a></h2>
<p>گفت شاها چو نهی و امر از توست</p><p>قدرت و فعل زید و عمرو از توست</p><p>می کنی امر و می کنی امداد</p><p>زید را در حصول فعل مراد</p><p>می کنی امر و می شوی مانع</p><p>عمرو را کان شود ز وی واقع</p><p>این تفاوت میان شان ز چه خاست</p><p>آن چرا ز اولیا و این ز اعداست</p><h2><a id="poem-65533" href="https://ganjoor.net/jami/7ourang/7-1/sd1/sh48">بخش ۴۸ - جواب پادشاه از سؤال غلام</a></h2>
<p>گفت بر عارفان بود معلوم</p><p>که شما حاکمید و من و محکوم</p><p>هر چه ظاهر ز زین و شین شماست</p><p>موجب مقتضای عین شماست</p><p>هر چه عین شما تقاضا کرد</p><p>فیض جود من آن هویدا کرد</p><p>زید چون بر لسان استعداد</p><p>پیش جودم در سؤال گشاد</p><p>امر تکلیف خویش خواست نخست</p><p>مطلبش شد چنانکه خواست درست</p><p>بعد ازان رو به جست و جو آورد</p><p>میل فعل مکلف به کرد</p><p>دادمش باز هر چه کرد طلب</p><p>کردمش مؤمن مطیع لقب</p><p>کرد آن اقتضا حقیقت عمرو</p><p>که مکلف شود به نهی و به امر</p><p>چون ز تکلیف کار او شد راست</p><p>ترک فعل مکلف به خواست</p><p>وقت آن چون به ترک شد معروف</p><p>شد به عصیان و سرکشی موصوف</p><p>هر چه ظاهر ز جمله اعیان است</p><p>سر به سر مقتضای ایشان است</p><p>این بود سر آنکه در محشر</p><p>چون شود آشکار سر قدر</p><p>هر که باشد ز اهل نفس و نفس</p><p>نفس خود را کند ملامت و بس</p><p>همه بر نفس خویشتن مویند</p><p>همه با نفس خویشتن گویند</p><p>جز تو ننهاد کس به راه تو فخ</p><p>بل یداک اوکتا و فوک نفخ</p><h2><a id="poem-65534" href="https://ganjoor.net/jami/7ourang/7-1/sd1/sh49">بخش ۴۹ - سؤال دیگر از زبان غلام</a></h2>
<p>گفت شاها چو فیض جود تو داد</p><p>قابلان را قبول استعداد</p><p>این تفاوت چراست در قابل</p><p>این چرا مدبر است وان مقبل</p><p>نظر لطف سوی قابل کن</p><p>هر که را مدبر است مقبل کن</p><h2><a id="poem-65535" href="https://ganjoor.net/jami/7ourang/7-1/sd1/sh50">بخش ۵۰ - جواب</a></h2>
<p>گفت اعیان همه صفات مرا</p><p>صورتند و شئون ذات مرا</p><p>وان صفات و شئون مذکوره</p><p>صور ذات و ذات ذوالصوره</p><p>نیست ذوالصوره را تغیر حال</p><p>در صور هم نفوذ جعل محال</p><p>صورت آن صور که اعیانند</p><p>هم بدان سیرت و بدانسانند</p><p>اختلافی که در صفات و شئون</p><p>بود در مستقر عز بطون</p><p>گشت در عین این و آن ساری</p><p>غیر آن چون شود دگر طاری</p><p>کی دهد دست جعل جاعل را</p><p>که موافق کند قوابل را</p><h2><a id="poem-65536" href="https://ganjoor.net/jami/7ourang/7-1/sd1/sh51">بخش ۵۱ - سؤال دیگر</a></h2>
<p>گفت شاها چو فعل و نیت من</p><p>هست بر وفق قابلیت من</p><p>قابلیت به جعل جاعل نیست</p><p>فعل و فاعل خلاف قابل نیست</p><p>هر چه قابل به حسن استعداد</p><p>خواست فاعل به غیر آنش نداد</p><p>چون شناسا شدم بدین معنی</p><p>دستم از کار داشتن اولی</p><p>آنچه در من سرشته شد ز ازل</p><p>چون نیاید جز آن به فعل و عمل</p><p>جنبش و فعل من چه کار آید</p><p>کوشش و سعی من چه افزاید</p><p>تا به کی روزگار فرسودن</p><p>خواهم از کار و بار آسودن</p><p>چون ندانم که پی به گنج برم</p><p>بی طلب در طلب چه رنج برم</p><h2><a id="poem-65537" href="https://ganjoor.net/jami/7ourang/7-1/sd1/sh52">بخش ۵۲ - جواب آن</a></h2>
<p>گفت هر جا شد این شناسایی</p><p>موجب عطلت و تن آسایی</p><p>آن نشان شقاوت از لیست</p><p>اثر لعن و طرد لم یزلیست</p><p>هر کجا باشد سبب مجاهده را</p><p>محنت کوشش و مکابده ار</p><p>آن دلیل سعادت است و نجات</p><p>موجب نیل رفعت درجات</p><p>مثل آن چو آب نیل آمد</p><p>بر بلا و ولا دلیل آمد</p><p>قبطیان را ازان دهان پر خون</p><p>سبطیان را ازو روان افزون</p><p>هر که را در طبیعت اطلاق است</p><p>خوردن قابضش چو تریاق است</p><p>هر که را قبض باشد و قولنج</p><p>او ز قابض ملال بیند و رنج</p><p>هست قابض یکی ولی هر جا</p><p>اثر دیگرش شود پیدا</p><p>اثرش در یکی دوا و علاج</p><p>در دگر مایه فساد مزاج</p><p>وین تفاوت درین صلاح و خلل</p><p>هست ناشی ز اختلاف محل</p><h2><a id="poem-65538" href="https://ganjoor.net/jami/7ourang/7-1/sd1/sh53">بخش ۵۳ - مخاطبة مع المکاشفین بسر القدر</a></h2>
<p>ای مکاشف شده به سر قدر</p><p>پرده جد و اجتهاد مدر</p><p>بگذار از خویش و در خدای گریز</p><p>بگسل از خویش و در خدای آویز</p><p>گر چه تو ز اختیار مأموری</p><p>لیک در اختیار مجبوری</p><p>بین درین کارگاه وهم و خیال</p><p>خویش را در مجاری افعال</p><p>قالبی ز اختیار خود عاری</p><p>گشته افعال حق بر او جاری</p><p>هر چه جاری شود بر او ز افعال</p><p>بنگر کز دو نیست بیرون حال</p><p>یا ز اسباب قرب رضوان است</p><p>یا ز آثار بعد و خذلان است</p><p>گر ز قسم نخست باشد کار</p><p>نعمت حق شمار و شکرگزار</p><p>اذ من الشکر عم آلاؤه</p><p>و من الشکر دام نعماؤه</p><p>شکر باشد کلید گنج مزید</p><p>گنج خواهی مده ز دست کلید</p><p>ور ز قسم دوم بود کارت</p><p>شمر از نفس زشت کردارت</p><p>جرم و عصیان به سوی خویش افکن</p><p>سر شرمندگی به پیش افکن</p><p>معذرت پیشه گیر و استغفار</p><p>عجز و فقر و شکستگی پیش آر</p><p>کای خدا بنده گنهکارم</p><p>گرد خود کوهها گنه دارم</p><p>نیست غیر از تو عذر خواه تو کس</p><p>عذر من عفو کرده و کاه تو بس</p><h2><a id="poem-65539" href="https://ganjoor.net/jami/7ourang/7-1/sd1/sh54">بخش ۵۴ - اشارة الی ما قاله بعض کبراء العارفین فی معنی قوله تعالی «یا ایها الناس اتقوا ربکم » الایة ان الامر ذم و حمد فکونوا وقایته فی الذم واجعلوه وقایتکم فی الحمد تکونوا ادباء عالمین</a></h2>
<p>متقی نفس خویش را چو شناخت</p><p>در شرورش وقایه حق ساخت</p><p>سپری شد به پیش حق که مدام</p><p>دارد او را نگه ز تیر ملام</p><p>هر چه آمد ز جنس نقصان پیش</p><p>داشت مسند به نفس ناقص خویش</p><p>گر چه در کیش صاحب تفرید</p><p>آن تقاضا همی کند توحید</p><p>که همه فعل ها چه زشت و چه خوب</p><p>بی وسایط به حق بود منسوب</p><p>لیک از آنجا که شیوه ادب است</p><p>نسبت فعل شر به حق عجب است</p><p>همچنین از مقوله افعال</p><p>هر چه دید از قبیل خیر و کمال</p><p>ساخت خاطر تهی ز وایه خویش</p><p>کرد حق را در آن وقایه خویش</p><p>نزد از نفس و فعل نفس نطق</p><p>داشت بی واسطه مضاف به حق</p><p>تا نیفتد در آن فساد و خلل</p><p>از ظهور و غرور نفس دغل</p><p>نزند سر ریا و عجب ازوی</p><p>گرددش نامه رعونت طی</p><h2><a id="poem-65540" href="https://ganjoor.net/jami/7ourang/7-1/sd1/sh55">بخش ۵۵ - اشارة الی قوله تعالی حکایة عن الخلیل علیه السلام و اذا مرضت فهو یشفین</a></h2>
<p>به هدایت سرای قرآن آی</p><p>ادب آموز از خلیل خدای</p><p>زانکه شرط اذا مرضت چو گفت</p><p>در جزا در فهو یشفین سفت</p><p>شرط چون بود جنس سقم و مرض</p><p>خویش را داشت اندر آن معرض</p><p>داد ربط جزا که بود شفا</p><p>به خدا عز شأنه و علا</p><h2><a id="poem-65541" href="https://ganjoor.net/jami/7ourang/7-1/sd1/sh56">بخش ۵۶ - تحریض علی طلب الادب و تحریض علی ادب الطلب</a></h2>
<p>ادبوا النفس ایها الاصحاب</p><p>طرق العشق کلها آداب</p><p>مایه دولت ابد ادبست</p><p>پایه رفعت خرد ادبست</p><p>جز ادب نیست در دل ابدال</p><p>جز ادب نیست دأب اهل کمال</p><p>چیست ادب داد بندگی دادن</p><p>بر حدود خدای ایستادن</p><p>قول و فعل و شنیدن و دیدن</p><p>به موازین شرع سنجیدن</p><p>با حق و خلق و شیخ و یار و رفیق</p><p>ره سپردن به مقتضای طریق</p><p>حرکات جوارح و اعضا</p><p>راست کردن به حکم دین هدی</p><p>خطرات خواطر و اوهام</p><p>پاک کردن ز شوب نفس تمام</p><p>در ادای حدود بی تغییر</p><p>از غلو دور بودن و تقصیر</p><p>نه به افراط هیچ افزودن</p><p>نه ز تفریط هیچ فرسودن</p><p>دین و اسلام در ادب طلبیست</p><p>کفر و طغیان ز شوم بی ادبیست</p><p>گوش کن قصه نصاری را</p><p>که چو کردند قبله عیسی را</p><p>بس که در شأن او غلو کردند</p><p>دین و ملت فدای او کردند</p><p>سر زد از سر جان شان ناگاه</p><p>کالمسیح بن مریم ابن الله</p><p>. . .</p><p>. . .</p><p>گفت در مدحت علی سخنان</p><p>که نیاید جز از دروغ زنان</p><p>هست قدر علی ازان اعلی</p><p>که رسد فهم . . . آنجا</p><p>خود علی را چه ننگ ازان افزون</p><p>کش ستایش کنند مشتی دون</p><p>دون مگو بل ز دون بسی دونتر</p><p>در کمی از کم از کم افزون تر</p><p>همه را از ردی به دوش ردی</p><p>به حدیث نبی و نص نبی</p><h2><a id="poem-65542" href="https://ganjoor.net/jami/7ourang/7-1/sd1/sh57">بخش ۵۷ - قصه گریستن شاعری که قصیده غرا به حضرت شاه خواند و هیچ کس تحسین نکرد جز جاهلی که به اسالیب سخن عارف نبود</a></h2>
<p>شاعری در سخنوری ساحر</p><p>در فن مدح گستری ماهر</p><p>بهر شاهی لوای مدح افراخت</p><p>پر صنایع قصیده ای پرداخت</p><p>مدح شاهان به عقل و شرع رواست</p><p>زانکه شاهند و شاه ظل خداست</p><p>هست عاید به نزد صاحبدل</p><p>مدحت ظل به مدح صاحب ظل</p><p>برد روزی یکی نکو خوان را</p><p>که رساند به عرض شاه آن را</p><p>نظم را حسن صوت می باید</p><p>تا ازان حسن او بیفزاید</p><p>پای تا سر قصیده را برخواند</p><p>حرف حرفش به سمع شاه رساند</p><p>در سخن واجب است حسن بیان</p><p>حق ازان گفت رتل القرآن</p><p>خواندنش چون به آخر انجامید</p><p>وز ادای سخن بیارامید</p><p>داشت شاعر به اهل مجلس گوش</p><p>که به تحسین او کنند خروش</p><p>زان هنرمند می کند جانی</p><p>کش ستایش کند هنردانی</p><p>هیچ کس دم نزد زبان نگشاد</p><p>داد تحسین آن قصیده نداد</p><p>ناگهان شهره ای به جهل و غرور</p><p>بانگ زد از حریم مجلس دور</p><p>بارک الله فلان نکو گفتی</p><p>گوهر مدح شه نکو سفتی</p><p>مرد شاعر چو سوی او نگریست</p><p>دست بر رو نهاد و زار گریست</p><p>گفت بشکست ازین حدیثم پشت</p><p>بلکه تحسین آن خبیثم کشت</p><p>ترک تحسین پادشاه و سپاه</p><p>روی بخت مرا نکرد سیاه</p><p>آفرینی که این مغفل کرد</p><p>روز عیش مرا مبدل کرد</p><p>هر چه از بوستان بی خرد است</p><p>گر چه شاخ قول بیخ رد است</p><p>شعر کافتد قبول خاطر عام</p><p>خاص داند که سست باشد و خام</p><p>میل هر کس به سوی جنس وی است</p><p>آنچه پخته ست جنس خام کی است</p><p>زاغ خواهد نفیر ناخوش زاغ</p><p>چه شناسد صفیر بلبل باغ</p><p>جغد نازد به کنج ویرانه</p><p>کی پذیرد ز قصر شه خانه</p><p>نیست چون دیده سخن بینش</p><p>عار می آیدم ز تحسینش</p><p>گر تو گویی که میل دل هرگز</p><p>نیست خالی ز نسبت جایز</p><p>. . . بس دنی علی عالیست</p><p>میل چون از مناسبت خالیست</p><p>با تو گویم حکایتی دریاب</p><p>کز تأمل در آن رسی به جواب</p><h2><a id="poem-65543" href="https://ganjoor.net/jami/7ourang/7-1/sd1/sh58">بخش ۵۸ - حکایت آن . . . که یکی از فضلا التماس کرد که علی را تعریف کن و پرسیدن آن فاضل که کدام علی را آن علی را که معتقد توست یا آن علی را که معتقد ماست</a></h2>
<p>آن یکی پیش عالمی فاضل</p><p>گفت کای در علوم دین کامل</p><p>بازگو رمزی از علی ولی</p><p>که تو را یافتم ولی علی</p><p>گفت کای در ولای من واهی</p><p>از کدامین علی سخن خواهی</p><p>زان علی کش تویی ظهیر و معین</p><p>یا ازان کش منم رهی و رهین</p><p>گفت من گر چه اندکی دانم</p><p>در دو عالم علی یکی دانم</p><p>شرح این نکته را تمام بگوی</p><p>آن کدام است و این کدام بگوی</p><p>گفت آن کو بود گزیده تو</p><p>نیست جز نقش نو کشیده تو</p><p>پیکری آفریده ای به خیال</p><p>گذرانیده ای بر او احوال</p><p>پهلوانی بروت مالیده</p><p>بهر کین در دغا سگالیده</p><p>. . .</p><p>. . .</p><p>بنده نفس خویش چون من و تو</p><p>فارغ از دین و کیش چون من و تو</p><p>در خیبر به زور خود کنده</p><p>برده تا دوش و دورش افکنده</p><p>به خلافت دلش بسی مایل</p><p>شد ابوبکر در میان حایل</p><p>بعد بوبکر خواست دیگر بار</p><p>لیکن آن بر عمر گرفت قرار</p><p>چون ازین ورطه رخت بست عمر</p><p>شد خلافت نصیب یار دگر</p><p>در تک و پوی بهر این مطلوب</p><p>همه غالب شدند و او مغلوب</p><p>با چنین وهم و ظن ز نادانی</p><p>اسدالله غالبش خوانی</p><p>این علی را در شماره که و مه</p><p>خود نبوده ست ور نباشد به</p><p>وان علس کش منم به جان بنده</p><p>سبلت نفس شوم را کنده</p><p>بر صف اهل زیغ با دل صاف</p><p>بهر اعدای دین کشیده مصاف</p><p>بوده از غایت فتوت خویش</p><p>خالی از حول خویش و قوت خویش</p><p>قوت و فعل حق ازو زده سر</p><p>کنده بی خویشتن در خیبر</p><p>خود چه خیبر که چنبر گردون</p><p>پیش آن دست و پنجه بود زبون</p><p>دید ز آفات، خود خلافت را</p><p>بی ضرورت نخواست آفت را</p><p>هر چه بر دل نشیند از وی گرد</p><p>هست در چشم مرد آفت مرد</p><p>چیست گرد آنکه از ظهور وجود</p><p>زو مکدر شود صفای شهود</p><p>تا کسی بود ز انحراف مصون</p><p>کاید آن کار را ز عهده برون</p><p>بود با او موافق و منقاد</p><p>در جنگ و مخالفت نگشاد</p><p>چون همه روی در نقاب شدند</p><p>ذره سان محو آفتاب شدند</p><p>غیر از او کس ز خاص و عام نبود</p><p>که تواند به آن قیام نمود</p><p>لاجرم نصرت شریعت را</p><p>متکفل شد آن ودیعت را</p><p>بود سر کمال مصطفوی</p><p>گشت ختم خلافت نبوی</p><p>بود ختم رسل نبی وز پی</p><p>شد علی خاتم خلافت وی</p><p>جمعی از بیعتش ابا کردند</p><p>و اندر آن سرکشی خطا کردند</p><p>سر کشیدن ز امر اهل کمال</p><p>هست ناشی ز سر نقص و وبال</p><p>در جهان شاه و رهبری چو علی</p><p>گر کسی سر کشد زهی دغلی</p><p>این علی در کمال خلق و سیر</p><p>. . .</p><p>نیست در هیچ معنی و جهتی</p><p>. . . را به او مشابهتی</p><p>او به موهوم خویش دارد رو</p><p>زانکه موهوم اوست در خور او</p><p>علیی بهر خود تراشیده</p><p>خاطر از مهر او خراشیده</p>
</body></html>