<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79927" href="https://ganjoor.net/jami/divanj/vaseta-eghd/ghazal-jv/sh140">شمارهٔ ۱۴۰</a></h2>
<p>هر لحظه نمایی به لباس دگرم رخ</p><p>گاه از بت فرخار و گه از لعبت خلخ</p><p>هر جا که کنی جلوه بود اهل نظر را</p><p>دیدار تو فرخنده و رخسار تو فرخ</p><p>اطوار ظهور تو بود ظاهر و باطن</p><p>بر ظاهر تن جلدی و در باطن آن مخ</p><p>جنبش همه از توست درین عرصه اگر خود</p><p>ناراست رود فرزین یا راست رود رخ</p><p>گر محبی دلهاست بالطافک یحیی</p><p>ورنافع جانهاست بانفاسک ینفخ</p><p>زین نکته مرا طعن تناسخ مزن ای شیخ</p><p>تکرار ظهورات بود این نه تناسخ</p><p>جامی مفکن با دگران نکته توحید</p><p>کز کلک تو اولی ست درین مسئله پاسخ</p><h2><a id="poem-79928" href="https://ganjoor.net/jami/divanj/vaseta-eghd/ghazal-jv/sh141">شمارهٔ ۱۴۱</a></h2>
<p>برآ به پای خرد گرد آن برآمده کاخ</p><p>درآی در حرم انس قدسیان گستاخ</p><p>برون ز حس و جهت صدهزار جهان</p><p>چه تنگ ساخته ای بر خود این جهان فراخ</p><p>به سربلندی کاخ جلال و جاه مناز</p><p>کز انقلاب زمان خاک گردد آخر کاخ</p><p>چو دل ز زرق و ریا پاک نیست ای صوفی</p><p>چه سود دلق ریا پاک شستن از اوساخ</p><p>بود ز قوت عرفان تذلل عارف</p><p>بلی ز پری میوه بود تواضع شاخ</p><p>چو درد عشق نداری سرایتی نکند</p><p>اگر به چرخ رسانی نفیر آوخ و آخ</p><p>ز شیخ چله حذر جامیا که می نگزد</p><p>دوباره مار خردمند را ز یک سوراخ</p><h2><a id="poem-79929" href="https://ganjoor.net/jami/divanj/vaseta-eghd/ghazal-jv/sh142">شمارهٔ ۱۴۲</a></h2>
<p>می رسد از دولت عشقم مدد</p><p>بنده عشقم ز ازل تا ابد</p><p>بود احد عشق ز آغاز کار</p><p>لیک برآمد به لباس عدد</p><p>دیده دل گر شودت تیزبین</p><p>هیچ نبینی ز عدد جز احد</p><p>معتقد خویش بود شیخ شهر</p><p>خاک براین معتقد و معتقد</p><p>نقد قبولیش به کف نامده</p><p>بر رخ عشاق نهد دست رد</p><p>در حقشان نیست حدیثش صحیح</p><p>چون نه به انصاف رساند سند</p><p>جامی ازو نکته وحدت مپرس</p><p>منکر بحر است اسیر زبد</p><h2><a id="poem-79930" href="https://ganjoor.net/jami/divanj/vaseta-eghd/ghazal-jv/sh143">شمارهٔ ۱۴۳</a></h2>
<p>خوش آن که شد به دلی از مضیق حرص آزاد</p><p>مقیم کنج قناعت درین خراب آباد</p><p>نسیم خیر دهد آب و خاک کلبه فقر</p><p>کسی که ساعی آن شد خداش خیر دهاد</p><p>بکن بنای سرای فنا ز ساحت دل</p><p>پی سرای بقا استوار کن بنیاد</p><p>به خشت علم و عمل خانه در بهشت نساخت</p><p>جز آن که در ره دین قالب درست نهاد</p><p>چنان بلند کن ایوان قصر همت را</p><p>که قاصر آید ازان دست همت استاد</p><p>رواق بخت کی از خشت و گل بلند شود</p><p>گرت زمانه نه بر خشت نیکبختی زاد</p><p>ممر بادگشایی به خانه زان غافل</p><p>که هست شمع حیات تو در گذرگه باد</p><p>ز چار در چه گشاید به منزل آن کس را</p><p>که در ریاض مثمن دریچه ای نگشاد</p><p>مبارک از نظر دوستانست خانه نه زان</p><p>که بر کتابه کتابت کنی مبارک باد</p><p>بلند کرده ایام زود پست شود</p><p>گواه دعوی من قصر قیصر است و قباد</p><p>به فرش مصطبه جامی نوشت گفته خویش</p><p>ببین که پایه نظمش چه سان بلند افتاد</p><h2><a id="poem-79931" href="https://ganjoor.net/jami/divanj/vaseta-eghd/ghazal-jv/sh144">شمارهٔ ۱۴۴</a></h2>
<p>زاده عشقی هم ازو خواه زاد</p><p>باش بدو شاد و ازو جو رشاد</p><p>روی به عشق آر که جز عشق نیست</p><p>عاشق و معشوق و مرید و مراد</p><p>راه مده وهم دویی را به خود</p><p>رخنه مکن قاعده اتحاد</p><p>معتقد غیر دویی نیست عقل</p><p>خاک سیه بر سر این اعتقاد</p><p>فقر سوادیست که در چشم عشق</p><p>نور عیان نیست بجز زان سواد</p><p>هرکه ازان نور نشد دیده ور</p><p>بر نظر او نکنند اعتماد</p><p>جامی ازو آمد و گم شد در او</p><p>منه المبداء و الیه المعاد</p><h2><a id="poem-79932" href="https://ganjoor.net/jami/divanj/vaseta-eghd/ghazal-jv/sh145">شمارهٔ ۱۴۵</a></h2>
<p>نام خود را عاشق صادق کنم سویت سواد</p><p>تا چو خوانی نامه رویت بنگرم از چشم صاد</p><p>اعتقاد حسن خوبانم ز مهر روی توست</p><p>لاجرم در شهر مشهورم به حسن اعتقاد</p><p>نیست مقصود از سلوک من در اطوار وجود</p><p>جز رضای خاطرت جستن ز مبداء تا معاد</p><p>گر خدنگ بیوفایی می کشی فهوالغرض</p><p>وربه تیغ نامرادی می کشی فهوالمراد</p><p>گفته ای در جست و جویم این همه تعجیل چیست</p><p>چون کنم بر عمر چندانی ندارم اعتماد</p><p>هفت بیتیهای جامی چون به شیراز اوفتاد</p><p>خواند حافظ در مزار سعدیش «سبعا شداد»</p><p>یافت در کرمان لقب رشک ارم زان کس که ساخت</p><p>کاخ ابیات تخلص چون «ارم ذات العماد»</p><h2><a id="poem-79933" href="https://ganjoor.net/jami/divanj/vaseta-eghd/ghazal-jv/sh146">شمارهٔ ۱۴۶</a></h2>
<p>آنان که دست رد به رخ ما نهاده‌اند</p><p>بر ما زبان طعن و ملامت گشاده‌اند</p><p>ظاهر شود چو پرده برافتد ز روی کار</p><p>کایشان نه داد مردی و انصاف داده‌اند</p><p>عزم سفر به عالم دل کرده‌اند لیک</p><p>در ره فتاده بلکه ز ره اوفتاده‌اند</p><p>اول چو سیل رفته خروشان و کف‌زنان</p><p>و آخر میان راه چو ریگ ایستاده‌اند</p><p>اعیان عالمند ولی کور باطنند</p><p>بر شکل آدمند ولی دیوزاده‌اند</p><p>در عرصه عمی و جهالت دو اسپه‌اند</p><p>در شاهراه دانش و بینش پیاده‌اند</p><p>جامی ز جام حسن بتان باده خور چه باک</p><p>گر منکران نه واقف ازین جام و باده‌اند</p><h2><a id="poem-79934" href="https://ganjoor.net/jami/divanj/vaseta-eghd/ghazal-jv/sh147">شمارهٔ ۱۴۷</a></h2>
<p>آنان که در فسون محبت فسانه اند</p><p>هر جا روند تیر بلا را نشانه اند</p><p>حاجی به طوف کعبه گرفتار و عاشقان</p><p>فارغ ز خانه مست خداوند خانه اند</p><p>تجرید شو که پاک تراشان تیغ عشق</p><p>کرده خلاص ریش خود از دست شانه اند</p><p>ما و سرود عشق که بر اوج لامکان</p><p>ارواح قدس رقص کنان زین ترانه اند</p><p>با پیر میکده به ادب زی که بر درش</p><p>شیران پیشگاه سگ آستانه اند</p><p>کار زمانه نیست جز آزار اهل دل</p><p>اهل زمانه نیز به رنگ زمانه اند</p><p>جامی زبان گشا که غزالان شوخ چشم</p><p>بنهاده گوش بر غزل عاشقانه اند</p><h2><a id="poem-79935" href="https://ganjoor.net/jami/divanj/vaseta-eghd/ghazal-jv/sh148">شمارهٔ ۱۴۸</a></h2>
<p>لعل لب تو اشک مرا خون ناب کرد</p><p>زان شیشه های سبز فلک پر شراب کرد</p><p>عکس رخت نمود در آیینه سپهر</p><p>نامش خرد به شب مه و روز آفتاب کرد</p><p>مشتاق تو به چشمه خور می کند نظر</p><p>تشنه ز شوق آب هوای سراب کرد</p><p>دل کرد یاد روی تو و دیده اشک ریخت</p><p>هرگل که چید دل ز تو چشم گلاب کرد</p><p>فکر خط عذار و لبت صفحه دلم</p><p>پر خط گونه گونه چو پشت کتاب کرد</p><p>می خواستم کمانچه زدن ریش زهد را</p><p>این کار را به کام دل من رباب کرد</p><p>جامی که در شباب ز می عهد کرده بود</p><p>پیرانه سر تلافی عهد شباب کرد</p><h2><a id="poem-79936" href="https://ganjoor.net/jami/divanj/vaseta-eghd/ghazal-jv/sh149">شمارهٔ ۱۴۹</a></h2>
<p>جلوه گل رخت از طره چون سنبل کرد</p><p>کجه هندوی زلف کچه بازت گل کرد</p><p>باغبان زلف سیه برگل رخسار تو دید</p><p>یاد جعد گره اندر گره سنبل کرد</p><p>با تو گل سر ز گریبان لطافت برزد</p><p>جامه را بر تن او باد صبا جل جل کرد</p><p>خانه مرغ دلم شاخ سر طوبی بود</p><p>عاقبت خانه خود در سر آن کاکل کرد</p><p>عاشق مست که در بزم چمن نعره زن است</p><p>کاسه داریش گل و مطربیش بلبل کرد</p><p>کشتی باده پیاپی پل دریای غم است</p><p>وقت آن خوش که عمارتگری این پل کرد</p><p>جامی از جام جمالیست غزلخوان که به باغ</p><p>گلبن از جرعه ای آن ساغر گل پر مل کرد</p><h2><a id="poem-79937" href="https://ganjoor.net/jami/divanj/vaseta-eghd/ghazal-jv/sh150">شمارهٔ ۱۵۰</a></h2>
<p>هر کس که سود چهره به راه تو سود کرد</p><p>در روی تو جمال ازل را سجود کرد</p><p>مسکین فقیه گوش اشارت شنو نداشت</p><p>منع سماع زمزمه چنگ و عود کرد</p><p>دیریست می زند دم ارشاد شیخ شهر</p><p>آن نارسیده دعوی این کار زود کرد</p><p>صوفی نداشت جاذبه صید هیچ کس</p><p>کاری که کرد سبحه و دلق کبود کرد</p><p>زاهد نبرد راه به سرمنزل فنا</p><p>بیچاره چون تحمل بار وجود کرد</p><p>افسردگان به ساحل حرمان نشسته اند</p><p>خوش آن که جا به لجه بحر شهود کرد</p><p>جامی همیشه بود خراب از سرود عشق</p><p>آمد صدای نی مدد آن سرود کرد</p><h2><a id="poem-79938" href="https://ganjoor.net/jami/divanj/vaseta-eghd/ghazal-jv/sh151">شمارهٔ ۱۵۱</a></h2>
<p>دوش در حلقه زلف تو دلم جا می کرد</p><p>هر دم از هر شکن آن گرهی وا می کرد</p><p>هر گره را که ازان حلقه گشادی می داد</p><p>پرتو دیگر ازان روی تماشا می کرد</p><p>چشمش از نور جمال تو جلایی می یافت</p><p>جلوه ای خوبتر از پیش تمنا می کرد</p><p>درمظاهر که طلسمات حکیم ازلند</p><p>طلب گنج گرانمایه اسما می کرد</p><p>چون ازان گنج گهر بهره خود بر می داشت</p><p>روی توحید در افراد مسمی می کرد</p><p>تیزبین گشته همه عین حقیقت می دید</p><p>هرچه عمری به وی ایما به من و ما می کرد</p><p>هر حکایت که درین مسئله جامی می گفت</p><p>نکته ای بود که روح القدس املا می کرد</p><h2><a id="poem-79939" href="https://ganjoor.net/jami/divanj/vaseta-eghd/ghazal-jv/sh152">شمارهٔ ۱۵۲</a></h2>
<p>چه لطف بود که شیرین شمایل من کرد</p><p>که شب نزول کرامت به منزل من کرد</p><p>دعای اهل صفا کرده حرز بازوی خویش</p><p>نشست و ساعد سیمین حمایل من کرد</p><p>نهاد بر دل من دست و راحت از هر سو</p><p>ز دستیاری او روی با دل من کرد</p><p>هزارمشکلم از درد عشق در دل بود</p><p>به یک دو نکته لبش حل مشکل من کرد</p><p>چو شمع محفل من شد رخش چو پروانه</p><p>همای سدره نشین طوف محفل من کرد</p><p>مرا به رندی و مستی که طعنه زد زاهد</p><p>نه طعنه بود که شرح فضایل من کرد</p><p>شدم قتیل چو جامی و بهره مند مباد</p><p>ز عمر هر که نه تحسین قاتل من کرد</p><h2><a id="poem-79940" href="https://ganjoor.net/jami/divanj/vaseta-eghd/ghazal-jv/sh153">شمارهٔ ۱۵۳</a></h2>
<p>حسن تو راه امید و بیم زد</p><p>نبوت شاهی به هفت اقلیم زد</p><p>اول از رویت منجم یاد کرد</p><p>هر رقم کز ماه بر تقویم زد</p><p>رنگ سرخی اشک ما بر زر نهاد</p><p>سکه پاکی تنت بر سیم زد</p><p>فهم سر آن دهان نتوان که لب</p><p>قفل حیرت بر در تفهیم زد</p><p>نقطه سهو است خال آن دهان</p><p>کش دبیر بی خرد بر میم زد</p><p>بود یک دینار نقد صبر ما</p><p>هجر تو بر پنج دانگ و نیم زد</p><p>شعر جامی وصف خط سبز توست</p><p>خضر تا با او دم تعلیم زد</p><h2><a id="poem-79941" href="https://ganjoor.net/jami/divanj/vaseta-eghd/ghazal-jv/sh154">شمارهٔ ۱۵۴</a></h2>
<p>به طرف باغ عجب دلکش است سایه بید</p><p>که لمعه لمعه درخشد ازان میان خورشید</p><p>زنند چشمکت آن لمعه ها ز جنبش باد</p><p>که خیز دیده عبرت گشا به لاله و خید</p><p>به لاله بین که چه سان داغ بر جگر دارد</p><p>که نیست ساغر عشرت به دست او جاوید</p><p>به خید بین که فکنده پلاس ماتم خویش</p><p>که خواهدش به خزان طی شدن بساط امید</p><p>ز تاج نرگس و تخت گلم به یاد آمد</p><p>زوال افسر پرویز و مسند جمشید</p><p>نوای مرغ خزان دیده چیست موسم گل</p><p>دهد به وصل پس از محنت فراق نوید</p><p>کنید یاد ز جاوید فرقتی که مراست</p><p>خدای را چو نوای نوید او شنوید</p><p>خوش است صورت و معنی به وفق یکدیگر</p><p>چو نامه تو سیه شد چه سود جامه سفید</p><p>صریر کلک تو جامی اگر به چرخ رسد</p><p>ز رشک مزمر خود بر زمین زند ناهید</p><h2><a id="poem-79942" href="https://ganjoor.net/jami/divanj/vaseta-eghd/ghazal-jv/sh155">شمارهٔ ۱۵۵</a></h2>
<p>کجا شد آنکه شب آن مه به خانه من بود</p><p>نهاده گوش رضا بر فسانه من بود</p><p>ز بس که بر رخ او می زدم ترانه شوق</p><p>سماع مجلسیان بر ترانه من بود</p><p>کبوتر حرم بزم عشرتش بودم</p><p>درآن حرم می و نقل آب و دانه من بود</p><p>همی زد آتش او از دلم زبانه و شمع</p><p>زبان کشیده به شرح زبانه من بود</p><p>نشانه ساخت دلم را به پیش غمزه خویش</p><p>چه تیرها که ازو بر نشانه من بود</p><p>اشارتی که به اسرار ناز بود و نیاز</p><p>همین میانه او و میانه من بود</p><p>رواج گفته جامی که می گذشت آنجا</p><p>ز گرمی نفس عاشقانه من بود</p><h2><a id="poem-79943" href="https://ganjoor.net/jami/divanj/vaseta-eghd/ghazal-jv/sh156">شمارهٔ ۱۵۶</a></h2>
<p>ساقی بیار می که گل از غنچه رو نمود</p><p>چون بگذرد بهار و پشیمان شوی چه سود</p><p>دوران گل چو دیر نپاید درین چمن</p><p>زان پیشتر که بگذرد آن زود باش زود</p><p>دل آینه ست و تفرقه روزگار زنگ</p><p>این زنگ جز به صیقل می کی توان زدود</p><p>مطرب بساز عود که ندهد خلاصیم</p><p>از پایمال غصه بجز گوشمال عود</p><p>راهی بزن که جز سر انگشت مطربان</p><p>نتوان گره ز رشته امیدها گشود</p><p>گردون نیافت بر قد یک تن لباس عیش</p><p>کان را نه از بریشم چنگ است تار و پود</p><p>جامی بساز مرهم دلها به شعر خویش</p><p>گو ریش شو ز نیش حسد سینه حسود</p><h2><a id="poem-79944" href="https://ganjoor.net/jami/divanj/vaseta-eghd/ghazal-jv/sh157">شمارهٔ ۱۵۷</a></h2>
<p>ترانه های تحیت سرودهای درود</p><p>نثار مجلس سلطان عاقبت محمود</p><p>بلند مرتبه شاهی که صبح و شام بود</p><p>ز جرعه ریزی او لعل دلق چرخ کبود</p><p>سحاب وار دهد فیض عاطفت بادا</p><p>همیشه سایه او بر جهانیان ممدود</p><p>زبان به توبه و دل مایل می ای ساقی</p><p>بشو دهانم ازین توبه شراب آلود</p><p>صفای صفوت جام تو دید صوفی شهر</p><p>به پیش آن چو صراحی نهاد سر به سجود</p><p>لباس عشرت ما چاک شد مغنی کو</p><p>که یک دو بخیه زند بر وی از بریشم عود</p><p>ز پیر میکده جامی مپوش حاجت خویش</p><p>که حاجت است کلید در خزانه جود</p><h2><a id="poem-79945" href="https://ganjoor.net/jami/divanj/vaseta-eghd/ghazal-jv/sh158">شمارهٔ ۱۵۸</a></h2>
<p>هر که از میکده عشق تو بویی شنود</p><p>تا زید مست زید چون برود مست رود</p><p>وان کزین میکده بویی به مشامش نرسد</p><p>اینقدر دولت اوبس که به این می گرود</p><p>کشتزاریست عجب عرصه گیتی که در او</p><p>هرکه را می نگری کشته خود می درود</p><p>یار مستغنی و ره مشکل و رهبر نایاب</p><p>سالکان را دل ازین خون نشود چون نشود</p><p>صاحب سایه بود عشق تو و من سایه</p><p>بروم یا بدوم چون برود یا بدود</p><p>می کشم پیش خیال تو دل و جان چه کنم</p><p>میهمان هرکه بود حاضر و خوان هر چه بود</p><p>حاجت صوت مغنی نبود جامی را</p><p>جاودان بانگ سماع از دل خود می شنود</p><h2><a id="poem-79946" href="https://ganjoor.net/jami/divanj/vaseta-eghd/ghazal-jv/sh159">شمارهٔ ۱۵۹</a></h2>
<p>خوش آن مقام که در وی دلی فرود آید</p><p>ز حسن منظر آن دیده ای بیاساید</p><p>امید مقدم یاران بود که پاکان را</p><p>درین خرابه به گل دست همت الاید</p><p>به نقش و خط چه تمتع ز خانه آرایی</p><p>چو دوستی به جمال خودش نیاراید</p><p>گشاده دار در خانه کز در بسته</p><p>برون ز تیرگی خانه هیچ نگشاید</p><p>گشای روزنه دل چو دیده تا نوری</p><p>تو را ز عالم بالا جمال بنماید</p><p>چو نیست مطلع آن نور غیر روزن دل</p><p>کس از عمارت خشتش به گل چه انداید</p><p>بر آستانه خدمت نهاده جامی سر</p><p>که مقبلی قدم لطف رنجه فرماید</p><h2><a id="poem-79947" href="https://ganjoor.net/jami/divanj/vaseta-eghd/ghazal-jv/sh160">شمارهٔ ۱۶۰</a></h2>
<p>پرتو روی تو بر باده گلفام افتاد</p><p>باده شد آتش ازان پرتو و در جام افتاد</p><p>آستین کرمت دید ز ساعد پر سیم</p><p>عاشق خام طمع در طمع خام افتاد</p><p>طبل خوبی چه زند پیش تو خورشید آخر</p><p>طشت رسوایی او خواهد ازین بام افتاد</p><p>نیست آیین لب لعل تو جز کام دهی</p><p>همه ناکامی من زین دل خودکام افتاد</p><p>دلق صد پاره و سجاده صد رنگ به دوش</p><p>چون دل خاص و تنش بر صفت عام افتاد</p><p>نام جامی که بلند از تو شد ای باده فروش</p><p>چه خطا رفت که از دفتر انعام افتاد</p><h2><a id="poem-79948" href="https://ganjoor.net/jami/divanj/vaseta-eghd/ghazal-jv/sh161">شمارهٔ ۱۶۱</a></h2>
<p>چه سود آن تیشه کِش بر سنگ دست کوهکن می‌زد</p><p>چو بی‌لعل لب شیرین به پای خویشتن می‌زد</p><p>صبا آشفته شد وقت سحر زان طره و عارض</p><p>بنفشه بر گل سیراب و سنبل بر سمن می‌زد</p><p>امید مقدمت می‌داشت فراش چمن روزی</p><p>که فرش سبزه می‌افکند و چتر نارون می‌زد</p><p>به تو غنچه همی‌مانِست در باغ و من از غیرت</p><p>همی مردم که بادش بوسه هردم بر دهن می‌زد</p><p>به تیغت زنده‌ای شد کشته خوابش دید بیداری</p><p>که بر خود زیر خاک از ذوق چاک اندر کفن می‌زد</p><p>بصر می‌یافت هر بی‌دیده چون یعقوب اگر ناگه</p><p>چو یوسف بر مشامش از تو بوی پیرهن می‌زد</p><p>دل جامی ز فکر آن دولب گنج گهر می‌شد</p><p>اگر قفل خموشی بر در دُرج سخن می‌زد</p><h2><a id="poem-79949" href="https://ganjoor.net/jami/divanj/vaseta-eghd/ghazal-jv/sh162">شمارهٔ ۱۶۲</a></h2>
<p>ز شوقت زنم دم زبانم بسوزد</p><p>صبوری کنم پیشه جانم بسوزد</p><p>نیارم ز دل آتشین آه بیرون</p><p>که ترسم همه خان و مانم بسوزد</p><p>چو بالای عشقت گشایم دکانی</p><p>جهد برق غیرت دکانم بسوزد</p><p>چنان گرم گشت از تب دوریم تن</p><p>که نزدیک شد کاستخوانم بسوزد</p><p>گر از خون دل بسترم تر نگردد</p><p>ز تاب تن ناتوانم بسوزد</p><p>چه سان جز غمت طعمه سازم که لقمه</p><p>ز تف درون در دهانم بسوزد</p><p>چو در دفتر اشعار جامی نویسم</p><p>زند شعله کلک و بنانم بسوزد</p><h2><a id="poem-79950" href="https://ganjoor.net/jami/divanj/vaseta-eghd/ghazal-jv/sh163">شمارهٔ ۱۶۳</a></h2>
<p>صبا چو حلقه آن زلف تابدار گشاد</p><p>گره ز رشته جانهای بی قرار گشاد</p><p>ز ذوق بوس و هوای کنار توست به باغ</p><p>که غنچه کرد دهان باز و گل کنار گشاد</p><p>بهار شد سوی بستان گذر که هر گرهی</p><p>که داشت شاخ گل از غنچه در بهار گشاد</p><p>گشاد از دهن تنگ تو دلم آری</p><p>ز غنچه مرغ چمن را بود هزار گشاد</p><p>ز سرو و لاله تماشای قد و روی تو کرد</p><p>چو باغبان به چمن چشم اعتبار گشاد</p><p>نهاد بر جگر لاله داغ چون سوسن</p><p>زبان به وصف تو بر طرف لاله زار گشاد</p><p>بغیر یار ندیدم درون پرده کسی</p><p>قضا چو پرده عزت ز روی کار گشاد</p><p>ز شهر عشق مخوان سوی کعبه جامی را</p><p>که پای تابه غربت درآن دیار گشاد</p><h2><a id="poem-79951" href="https://ganjoor.net/jami/divanj/vaseta-eghd/ghazal-jv/sh164">شمارهٔ ۱۶۴</a></h2>
<p>یار هر دم سر بازار دگر می طلبد</p><p>چشمها چار خریدار دگر می طلبد</p><p>کس نیارد که ز کارش سری آرد بیرون</p><p>گرچه هر لحظه سرو کار دگر می طلبد</p><p>دادبر باد هوا دین و دلم را و کنون</p><p>بهر این کار هوادار دگر می طلبد</p><p>واعظم گو مده از نکهت فردوس خبر</p><p>دل من بوی ز گلزار دگر می طلبد</p><p>صد گرفتار به هر حلقه زلفش بیش است</p><p>واو به هر حلقه گرفتار دگر می طلبد</p><p>یافت دل دولت جاوید به یک دیدارش</p><p>وز خدا دولت دیدار دگر می طلبد</p><p>جامی آن مه ز تو خوش نیست به وصف دگران</p><p>بهر خود دفتر اشعار دگر می طلبد</p><h2><a id="poem-79952" href="https://ganjoor.net/jami/divanj/vaseta-eghd/ghazal-jv/sh165">شمارهٔ ۱۶۵</a></h2>
<p>به ناز می رود آن شوخ و باز می نگرد</p><p>نیازمندی اهل نیاز می نگرد</p><p>به صد نیاز کشد ناز هر رقیب ولی</p><p>نیاز عاشق مسکین به ناز می نگرد</p><p>ز ترک چشم وی ای دل حذر که سوی کسان</p><p>نه بهر لطف پی ترکتاز می نگرد</p><p>ندیده سرو و گلی باغبان چو او هر چند</p><p>به باغ خویش نشیب و فراز می نگرد</p><p>به کارسازی وصلش گذشت عمر و دلم</p><p>هنوز در کرم کارساز می نگرد</p><p>نظر به عرض سپاه است شاه غزنین را</p><p>ولی به دیده دل در ایاز می نگرد</p><p>بود جمال حقیقت مشاهد جامی</p><p>به صورت ار چه به حسن مجاز می نگرد</p><h2><a id="poem-79953" href="https://ganjoor.net/jami/divanj/vaseta-eghd/ghazal-jv/sh166">شمارهٔ ۱۶۶</a></h2>
<p>کی بود کی که ز خوان تو صلایی برسد</p><p>وز نوال تو نوایی به گدایی برسد</p><p>مرض شوق تو شد صعب و ازان جان نبرم</p><p>گر نه از وعده وصل تو شفایی برسد</p><p>کوه غم شد دلم و نام تو گویم با او</p><p>بو که در گوشم ازین نام صدایی برسد</p><p>دل کجا مظهر انوار جمال تو شود</p><p>گر نه این آینه را از تو جلایی برسد</p><p>برتر از افسر شاهیست کله گوشه فقر</p><p>حاش لله که به هر بی سرو پایی برسد</p><p>رفته از خویش برون در پی لیلی مجنون</p><p>باشد از محمل او بانگ درایی برسد</p><p>می رود جامی دلخسته ولی تا نبرند</p><p>نیست امکان که درین راه به جایی برسد</p><h2><a id="poem-79954" href="https://ganjoor.net/jami/divanj/vaseta-eghd/ghazal-jv/sh167">شمارهٔ ۱۶۷</a></h2>
<p>هیچ شب تیر غمت بر دل شیدا نرسد</p><p>که فغانم به مه آهم به ثریا نرسد</p><p>آن که وصل تو ز امروز به فردا انداخت</p><p>دارم امید کز امروز به فردا نرسد</p><p>سنگ بر سینه زنان می رود و ناله کنان</p><p>سیل ازان بیم که ناگاه به دریا نرسد</p><p>از دم پیر طلب چاشنی عشق که بحر</p><p>رشح او بی مدد ابر به صحرا نرسد</p><p>محنت بادیه کش گر هوس کعبه کنی</p><p>کس بدین عیش مهنا به تمنا نرسد</p><p>همت خویش قوی دار که مرغ دل تو</p><p>جز بدین بال به سرمنزل عنقا نرسد</p><p>نفخ روح القدس از هر متنفس مطلب</p><p>نزل این فیض جز از خوان مسیحا نرسد</p><p>هر چه در وقت رسد باش به آن خوش جامی</p><p>کانچه در پرده غیب است رسد یا نرسد</p><h2><a id="poem-79955" href="https://ganjoor.net/jami/divanj/vaseta-eghd/ghazal-jv/sh168">شمارهٔ ۱۶۸</a></h2>
<p>محتسب جمعیت رندان چو دید آشفته شد</p><p>ساقیا می ده که کار ما به قاضی گفته شد</p><p>جز می صافی نمی بینم مداوا هرکه را</p><p>دل مشوش حال ناخوش روزگار آشفته شد</p><p>خواب کم کن تا رخ مقصود را بینی به خواب</p><p>زانکه این دولت نصیب چشم شب ناخفته شد</p><p>چند می پرسم که شاه عشق را منزل کجاست</p><p>خانه آن دل که از گرد خواطر رفته شد</p><p>راز پنهان به که بر دار بلا حلاج را</p><p>آن همه رسوایی از یک نکته ننهفته شد</p><p>خنده زن در روی من یک بار چون گل کین همه</p><p>خونم اندر دل گره زان غنچه نشکفته شد</p><p>جامی از گوش گدا طبعان بود گوهر دریغ</p><p>خاصه این گوهر کز الماس تفکر سفته شد</p><h2><a id="poem-79956" href="https://ganjoor.net/jami/divanj/vaseta-eghd/ghazal-jv/sh169">شمارهٔ ۱۶۹</a></h2>
<p>به توبه شیخ مهوس مرا موسوس شد</p><p>چو دید ساغر لعلت حریف مجلس شد</p><p>که بست طاق خم ابرویت تعالی الله</p><p>که سجده گاه دل و جان صد مهندس شد</p><p>خراب بود به وحشت سرای هجر دلم</p><p>خیال روی تو تشریف داد و مونس شد</p><p>چو سرو نازگذشتی به باغ و گرد رهت</p><p>عبیر جیب گل و کحل چشم نرگس شد</p><p>فدای پیر مغان باد نقد هستی من</p><p>که یمن همت او کیمیای این مس شد</p><p>متاع فقر طلب لیک ازان توانگر دل</p><p>که هر چه داشت به می صرف کرد و مفلس شد</p><p>چو گشت مدرسه میخانه زان لب میگون</p><p>عجب مدار ز جامی اگر مدرس شد</p><h2><a id="poem-79957" href="https://ganjoor.net/jami/divanj/vaseta-eghd/ghazal-jv/sh170">شمارهٔ ۱۷۰</a></h2>
<p>صوفی ز خانقه به خرابات می رود</p><p>زآفتکده به مأمن آفات می رود</p><p>عمر عزیزبی می و معشوق فوت کرد</p><p>اکنون پی تلافی مافات می رود</p><p>نعلین هر دو کون کشیده ز پای سعی</p><p>موسی صفت به طور مناجات می رود</p><p>ما را طواف کوی مغان یاد می دهد</p><p>هر جا سخن ز سیر مقامات می رود</p><p>هر دم بلای نفی سوی بحر نیستی</p><p>دل بهر شست و شوی اضافات می رود</p><p>وانگه درون زورق الا گرفته جای</p><p>پاک از همه به ساحل اثبات می رود</p><p>جامی رود به میکده شب بی چراغ و شمع</p><p>این راه را به نور کرامات می رود</p><h2><a id="poem-79958" href="https://ganjoor.net/jami/divanj/vaseta-eghd/ghazal-jv/sh171">شمارهٔ ۱۷۱</a></h2>
<p>با یار کوچ کرده ز دل ناله می‌رود</p><p>قطره زنان سرشک ز دنباله می‌رود</p><p>دم درکشم که راه به جایی نمی‌رسد</p><p>هرچند بر زبان جرس ناله می‌رود</p><p>زان ماه چارده که شد از دست دامنش</p><p>ما را ز دست حاصل چل ساله می‌رود</p><p>بی‌روی او به بزم گلم نیست می جز آنک</p><p>خونم ز دیده در قدح لاله می‌رود</p><p>خال لبش حرارت دل می‌برد بلی</p><p>تاب تب از مریض به تبخاله می‌رود</p><p>باران اشک ماست اثر هرکجا سخن</p><p>زان روی چون مه و خط چون هاله می‌رود</p><p>با طبع من ز نکته سرد فسردگان</p><p>آن می‌رود که در چمن از ژاله می‌رود</p><p>جامی عروس نظم تو زیب دگر گرفت</p><p>تقصیر در دلالت دلاله می‌رود</p><p>کلک تو می‌زند به خراسان نوای شعر</p><p>گلبانگ آن به خسرو بنگاله می‌رود</p><h2><a id="poem-79959" href="https://ganjoor.net/jami/divanj/vaseta-eghd/ghazal-jv/sh172">شمارهٔ ۱۷۲</a></h2>
<p>ز آفتاب به رشکم که زیر پای تو افتد</p><p>ز سایه نیز که چون زلف در قفای تو افتد</p><p>به هر بلا رسد از تو غیر شکر نگویم</p><p>مرا عطاست بلایی که از برای تو افتد</p><p>به چتر شاه کجا سر درآورم که به فرقم</p><p>بس است سایه لطفی که از گدای تو افتد</p><p>ز خاک سرو بروید ز سرو دل چو صنوبر</p><p>چو سایه در رهی از قد دلربای تو افتد</p><p>اگر بهشت بود خاطرم قرار نگیرد</p><p>به خانه ای که نه همسایه سرای تو افتد</p><p>ز سینه کرده سپر چشم انتظار به راهم</p><p>بود که بر سپرم ناوک جفای توافتد</p><p>بود ز نخل سخن میوه ریز خامه جامی</p><p>امیدواری آن را که آن خورای تو افتد</p><h2><a id="poem-79960" href="https://ganjoor.net/jami/divanj/vaseta-eghd/ghazal-jv/sh173">شمارهٔ ۱۷۳</a></h2>
<p>گر چه صد جان در ره جانان زیان خواهیم کرد</p><p>هر چه خواهد خاطر او آنچنان خواهیم کرد</p><p>در دلش جنبید مهر از ناله ما اندکی</p><p>اندک اندک با خود او را مهربان خواهیم کرد</p><p>چاره ساز ما نشد کس در همه روی زمین</p><p>بعد ازین روی دعا در آسمان خواهیم کرد</p><p>آشنایان جهان را نیست آیین وفا</p><p>آشنایی با سگ آن آستان خواهیم کرد</p><p>نیست غیر از داستان او زبان را هیچ کام</p><p>تا زبان باشد به کام داستان خواهیم کرد</p><p>ناوک او کرد جا در استخوان ما چو مغز</p><p>قوت جان زین پس ز مغز استخوان خواهیم کرد</p><p>بس که در وصف لب نوشین او شکر شکست</p><p>نام جامی طوطی شیرین زبان خواهیم کرد</p><h2><a id="poem-79961" href="https://ganjoor.net/jami/divanj/vaseta-eghd/ghazal-jv/sh174">شمارهٔ ۱۷۴</a></h2>
<p>گه عشق به ذات می نماید</p><p>گاهی به صفات می نماید</p><p>بی پرده یکیست ذاتش اما</p><p>در پرده ذوات می نماید</p><p>در ستر بطون و سر وحدت</p><p>بی صبر و ثبات می نماید</p><p>از بهر ظهور درمراتب</p><p>شیرین حرکات می نماید</p><p>هر چند مجرد از جهات است</p><p>در جمله جهات می نماید</p><p>بحریست محیط و چون زند موج</p><p>در شط و فرات می نماید</p><p>می باش قتیل عشق جامی</p><p>کین به ز حیات می نماید</p><h2><a id="poem-79962" href="https://ganjoor.net/jami/divanj/vaseta-eghd/ghazal-jv/sh175">شمارهٔ ۱۷۵</a></h2>
<p>عارف که سخن به راه گوید</p><p>الله ولا سواه گوید</p><p>اثبات وجود خلق با حق</p><p>در طور یقین گناه گوید</p><p>هرکس که شود مرید عشقت</p><p>اول کم مال و جاه گوید</p><p>با خرقه و طیلسان بسازد</p><p>ترک کمر و کلاه گوید</p><p>بر یاد تو زار زار گرید</p><p>وز شوق تو آه آه گوید</p><p>کاری که نه غایتش تو باشی</p><p>آن را عمل تباه گوید</p><p>خواهد خط تو چو شب نویسد</p><p>بیند رخ تو چو ماه گوید</p><p>چون ماه رخ تو دید جامی</p><p>کی وصف شب سیاه گوید</p><h2><a id="poem-79963" href="https://ganjoor.net/jami/divanj/vaseta-eghd/ghazal-jv/sh176">شمارهٔ ۱۷۶</a></h2>
<p>به آن بالا و رخ بر هر زمین کان نازنین پوید</p><p>سزد کز سایه او سرو خیزد یاسمین روید</p><p>کنم از پرده های دیده و دل فرش راه او</p><p>دریغ آید مرا کان پای نازک بر زمین پوید</p><p>لبش باده ست اگر تلخی کند از وی چه آزارم</p><p>زهی نادان کسی کز باده طعم انگبین جوید</p><p>تنم ز اندوه شد چون موی چنگ مویه گر گوتا</p><p>گشاید موی و بر حال من اندوهگین موید</p><p>نه هر سجده که جز در قبله رویش برد عابد</p><p>چو بیند ابرویش را از خوی خجلت جبین شوید</p><p>مشام جان شد اندر چین زلف او بدانسان خوش</p><p>که درد سرکشد گر نافه آهوی چین بوید</p><p>مغنی چون کند بر نظم جامی ساز چنگ خود</p><p>ز بزم روشنان ناهید بر وی آفرین گوید</p><h2><a id="poem-79964" href="https://ganjoor.net/jami/divanj/vaseta-eghd/ghazal-jv/sh177">شمارهٔ ۱۷۷</a></h2>
<p>نه همین وقت مرا عشق مشوش دارد</p><p>کیست در دور جمالت که دلی خوش دارد</p><p>جمع و فرقیست عجب زلف تو را صوفی وار</p><p>شانه اش جمع کند باد مشوش دارد</p><p>دل به هر حلقه جدا می کشد از زلف توام</p><p>دل من بین که ز زلفت چه کشاکش دارد</p><p>ابرش سرکش توکش جهد از نعل آتش</p><p>من دلسوخته را نعل در آتش دارد</p><p>دارد از کاسه سم سرخوشی کاسه می</p><p>هرکه در راه تو سر بر سم ابرش دارد</p><p>آفت جان شود و شور جهان هرکه چوتو</p><p>لب شیرین خط مشکین رخ مهوش دارد</p><p>میل طفلان سوی نقش است ازان رو جامی</p><p>بهر تو چهره به خونابه منقش دارد</p><h2><a id="poem-79965" href="https://ganjoor.net/jami/divanj/vaseta-eghd/ghazal-jv/sh178">شمارهٔ ۱۷۸</a></h2>
<p>نسیم باده به جان مژده حیات دهد</p><p>لب پیاله ز غمها خط نجات دهد</p><p>متاع هستی خود صرف باده کن زان پیش</p><p>که دور چرخ به تاراج حادثات دهد</p><p>سلوک عشق محال است بی ثبات قدم</p><p>قدم به صدق نه ای دل خدا ثبات دهد</p><p>رسیده ای به نصاب جمال با لب خویش</p><p>بگوی تا به فقیران خود زکات دهد</p><p>برات بوسه طمع داشتم ندانستم</p><p>که خط سبز تو بر جان من برات دهد</p><p>به راه کعبه وصل تو آب دیده من</p><p>به تشنگان خبر دجله و فرات دهد</p><p>به خاک پات که چون دررسی ز راه گذار</p><p>که بوسه ای دو سه جامی به خاک پات دهد</p><h2><a id="poem-79966" href="https://ganjoor.net/jami/divanj/vaseta-eghd/ghazal-jv/sh179">شمارهٔ ۱۷۹</a></h2>
<p>هر که بینم که پس زانوی غم آه کشد</p><p>میرم از غم که مبادا ز غم آن ماه کشد</p><p>با وجود قد رعناش اگر زاهد را</p><p>دل به طوبی کشد از همت کوتاه کشد</p><p>هرکه از پیرهنش نکهت جان یافت کجا</p><p>منت بوی گل از باد سحرگاه کشد</p><p>آگهی جوی دراین راه که استاد ازل</p><p>رقم عشق به لوح دل آگاه کشد</p><p>گو مرا زار بکش گرد همه شهر بکش</p><p>سر ز حکمش نکشم خواه کشد خواه کشد</p><p>می کنم شب همه شب از غم او ناله و آه</p><p>چون اسیری که نفیر از ستم شاه کشد</p><p>گر نه جامی به بلاییست گرفتار چرا</p><p>همه شب نعره زند گریه کند آه کشد</p><h2><a id="poem-79967" href="https://ganjoor.net/jami/divanj/vaseta-eghd/ghazal-jv/sh180">شمارهٔ ۱۸۰</a></h2>
<p>دم به دم خونم ز دیده بر گریبان می‌چکد</p><p>می‌فشانم چون گریبان را به دامان می‌چکد</p><p>می‌نویسم وصف لعلت وز شکاف کلک من</p><p>آب حیوان می‌تراود رشحه جان می‌چکد</p><p>از شکاری نیست هریک از دل صاحبدلی‌ست</p><p>قطره‌قطره خون که تیرت را ز پیکان می‌چکد</p><p>نیست اشک این بر رخم در سینه پیکان‌های تو</p><p>آب گشته ز آتشم و اکنون ز مژگان می‌چکد</p><p>پیش رویت گر زدم آه و شدم گریان چه عیب</p><p>موسم گل می‌درخشد برق و باران می‌چکد</p><p>از خوی رخسار تو یا جرعه لب‌های توست</p><p>هر نم لطفی که بر خوبان بستان می‌چکد</p><p>شیشه سبز فلک را ساخت جامی پر گلاب</p><p>بس که آبش چون گل از اوراق دیوان می‌چکد</p><h2><a id="poem-79968" href="https://ganjoor.net/jami/divanj/vaseta-eghd/ghazal-jv/sh181">شمارهٔ ۱۸۱</a></h2>
<p>به هر خانه کان نازنین می نماید</p><p>به چشمم بهشت برین می نماید</p><p>به هر جا که او بر زمین می نهد پا</p><p>سر عالمی بر زمین می نماید</p><p>چه سود است از آنم که سیمینبر آمد</p><p>چو دل در برش آهنین می نماید</p><p>چو ابرو نماید مبینید سویش</p><p>که غارتگر عقل و دین می نماید</p><p>مزن طعن لیلی اگر بست برقع</p><p>که لایق به مجنون چنین می نماید</p><p>ز سر می رود هوش مجنون چو لیلی</p><p>ز خیمه سر آستین می نماید</p><p>خطا ازکه دیده ست زاهد ندانم</p><p>که در ابرو افکنده چین می نماید</p><p>چو از عشق در دل گشادی ندارد</p><p>همان حالتش از جبین می نماید</p><p>هزار آفرین بر تو جامی که طبعت</p><p>دراین شعر سحرآفرین می نماید</p><h2><a id="poem-79969" href="https://ganjoor.net/jami/divanj/vaseta-eghd/ghazal-jv/sh182">شمارهٔ ۱۸۲</a></h2>
<p>ازان با کوه غم فرهاد دست اندر کمر دارد</p><p>که پرویز از لب شیرین دهانی پر شکر دارد</p><p>وز آن در بادیه حیران رود مجنون سرگردان</p><p>که درحی حسن لیلی جلوه با یار دگر دارد</p><p>سوی باغم مخوان ای خواجه دهقان چه سود آخر</p><p>ز باغی در نظر آن را که داغی بر جگر دارد</p><p>کجا در کوی تو یاد آرد از فرش حریر آن کس</p><p>که خار اندر ته پهلو و خارا زیر سر دارد</p><p>چه حد چون منی از رخ کشیدن زلف مشکینت</p><p>براین دولت اگر دارد ظفر باد سحر دارد</p><p>به از تابوت محمل نیست وز احباب محمل کش</p><p>گر از خاک درت آواره ای رو در سفر دارد</p><p>به پیش تیر تو سینه سپر شد وین دل نالان</p><p>نه چندین ناله از تیر تو دارد از سپر دارد</p><p>هنر عشق است و دانایی ز علم و عقل یکتایی</p><p>خوش آن کس کو دلی دانا و جانی پر هنر دارد</p><p>شدی عاشق به پای دوست نقد جان فشان جامی</p><p>نباشد عاشق آن کز دوست جان را دوستتر دارد</p><h2><a id="poem-79970" href="https://ganjoor.net/jami/divanj/vaseta-eghd/ghazal-jv/sh183">شمارهٔ ۱۸۳</a></h2>
<p>دل نه خرم، سبزه و گل در نظر خرم چه سود</p><p>دردرون جان جراحت بر برون مرهم چه سود</p><p>صورت آدم تن و معنیش جان روشن است</p><p>معنی آدم نداری صورت آدم چه سود</p><p>دل پراکنده ست چشم از این و آن بستن که چه</p><p>خانه را صد رخنه در دیوار، در محکم چه سود</p><p>پیش چشم تیزبین عالم ندارد نقض غیر</p><p>نیستی چون تیزبین نظاره عالم چه سود</p><p>تشنه را در بادیه چون کوزه ز آب آمد تهی</p><p>کوزه ها پر آب گرد چشمه زمزم چه سود</p><p>روز هجرم سوخت کم ده وعده شبهای وصل</p><p>سبزه چون شد خشک بر وی تری شبنم چه سود</p><p>نام حاتم می نهد بر خواجه مرد مدح سنج</p><p>خواجه چون ممسک بود همنامی حاتم چه سود</p><p>جز در انگشت سلیمان نیست خاتم را اثر</p><p>چون نه انگشت سلیمانی بود خاتم چه سود</p><p>شاهد نظم تو جامی چون نیامد دلفریب</p><p>از خط خوش بر عذارش جعد خم در خم چه سود</p><h2><a id="poem-79971" href="https://ganjoor.net/jami/divanj/vaseta-eghd/ghazal-jv/sh184">شمارهٔ ۱۸۴</a></h2>
<p>اگر از عشق همراهی نباشد</p><p>رهت را روی کوتاهی نباشد</p><p>به حکم عشق رو ره راکه جز عشق</p><p>درین ره آمر و ناهی نباشد</p><p>مرا با کس ز بس مفتون عشقم</p><p>نزاع مالی و جاهی نباشد</p><p>گدای آگه از مقصود را میل</p><p>به نیل دولت شاهی نباشد</p><p>چنان خود را در آگاهی کند گم</p><p>کز آگاهیش آگاهی نباشد</p><p>نسیم پرده کش از روی معشوق</p><p>بجز آه سحرگاهی نباشد</p><p>چه حاصل از هوای وصل جامی</p><p>گر از جانان هواخواهی نباشد</p><h2><a id="poem-79972" href="https://ganjoor.net/jami/divanj/vaseta-eghd/ghazal-jv/sh185">شمارهٔ ۱۸۵</a></h2>
<p>می‌شوم زنده ز سرکان نازنینم می‌کشد</p><p>می‌کشد بیگانگان را نیز اینم می‌کشد</p><p>پیش او چون سجده آرم از لگدکوب جفا</p><p>تا نبینم دیگرش رود در زمینم می‌کشد</p><p>می‌کنم گلگشت باغ از شوق قد و عارضش</p><p>اعتدال سرو و لطف یاسمینم می‌کشد</p><p>در خیال آن لب از خود گم شده جان می‌دهم</p><p>چون مگس غرقه شده در انگبینم می‌کشد</p><p>نیست دوران را به خونریز من مسکین خطی</p><p>گرد آن رخ دور خط عنبرینم می‌کشد</p><p>گر نباشد بهره‌ام زان ساق و ساعد باک نیست</p><p>غیرت دامان و رشک آستینم می‌کشد</p><p>من به مهر او خوشم جامی و کین هم حاکم است</p><p>گر به مهرم می‌نوازد ور به کینم می‌کشد</p><h2><a id="poem-79973" href="https://ganjoor.net/jami/divanj/vaseta-eghd/ghazal-jv/sh186">شمارهٔ ۱۸۶</a></h2>
<p>خط مشکین کز رخ آن نازنین سر برزند</p><p>سنبل تر خوانمش کز یاسمین سر برزند</p><p>خط کزان لب بردمد موریست غرق انگبین</p><p>کز هراس جان شیرین زانگبین سربرزند</p><p>چون نمایی ناگه ابرو باشد آن آهو دلم</p><p>کش کمانداری پی صید از کمین سربرزند</p><p>دل کزان رخ سوی زلف آمد عجب آواره ایست</p><p>کاول آرد رو به روم آخر ز چین سربرزند</p><p>چون روم بی تو که چینم یک گل راحت به باغ</p><p>هر قدم صد خار محنت از زمین سر برزند</p><p>طره از عارض بکش تا صوفیان شهر را</p><p>از شب تارگمان صبح یقین سر برزند</p><p>داد جان دور از گل روی تو جامی دور نیست</p><p>کز گلش چون لاله آه آتشین سر برزند</p><h2><a id="poem-79974" href="https://ganjoor.net/jami/divanj/vaseta-eghd/ghazal-jv/sh187">شمارهٔ ۱۸۷</a></h2>
<p>دل من راه دینداران ره میخانه می‌داند</p><p>وز این ره هرکه دور، او را ز دین بیگانه می‌داند</p><p>هوای گنج دارد چغد و چندین گرد ویرانه</p><p>ازان گردد که جای گنج در ویرانه می‌داند</p><p>زبان کرد از زبانه شمع تا عشاق را خواند</p><p>زبانش را دلی روشن همین پروانه می‌داند</p><p>به زنجیر جنون خوش آنکه چون دیدی مرا گفتی</p><p>که ذوق عشق اگر می‌داند این دیوانه می‌داند</p><p>برون از خانه خود ریز خونم تا نداند کس</p><p>ثواب اندر مثل گویند راه خانه می‌داند</p><p>به بزم خود به دست دیگران ده جام و پیمانه</p><p>که مست لعل تو نی جام و نی پیمانه می‌داند</p><p>اگر درد دلی داری به همدردان بگو جامی</p><p>که فارغ حسب حال عاشقان افسانه می‌داند</p><h2><a id="poem-79975" href="https://ganjoor.net/jami/divanj/vaseta-eghd/ghazal-jv/sh188">شمارهٔ ۱۸۸</a></h2>
<p>بی تو جان زندگی نمی خواهد</p><p>عمر پایندگی نمی خواهد</p><p>چون خطت خضر با وجود لبت</p><p>چشمه زندگی نمی خواهد</p><p>بی فروغ جمال فرخ تو</p><p>بخت فرخندگی نمی خواهد</p><p>دل پراکنده دید زلف تو را</p><p>جز پراکندگی نمی خواهد</p><p>شاخ سنبل چو خامه پیش خطت</p><p>جز سرافگندگی نمی خواهد</p><p>عذر شرمندگی ز روی تو ماه</p><p>جز به شرمندگی نمی خواهد</p><p>بنده جامی جز از در تو به گوش</p><p>حلقه بندگی نمی خواهد</p><h2><a id="poem-79976" href="https://ganjoor.net/jami/divanj/vaseta-eghd/ghazal-jv/sh189">شمارهٔ ۱۸۹</a></h2>
<p>بوی آن آشنا که می آرد</p><p>جز نسیم صبا که می آرد</p><p>گر چه ما را خبر نکرد وبرفت</p><p>خبر او به ما که می آرد</p><p>شرط یاری پیام یار آریست</p><p>شرط یاری بجا که می آرد</p><p>به جگر خستگان خار جفا</p><p>گل باغ وفا که می آرد</p><p>نامه او مثال عافیت است</p><p>سوی این مبتلا که می آرد</p><p>هجر درد و نسیم وصل دواست</p><p>درد ما را دوا که می آرد</p><p>صد دعا می فرستدش جامی</p><p>یک جواب دعا که می آرد</p><h2><a id="poem-79977" href="https://ganjoor.net/jami/divanj/vaseta-eghd/ghazal-jv/sh190">شمارهٔ ۱۹۰</a></h2>
<p>هر مست که می به دست گیرد</p><p>زان نرگس می پرست گیرد</p><p>آن را که فکند ساقت از پای</p><p>جز ساعد تو که دست گیرد</p><p>با قدر بلند سدره خود را</p><p>پهلوی قد تو پست گیرد</p><p>گر عشق تو بر فلک نهد بار</p><p>پشت وی ازان شکست گیرد</p><p>از زلف تو بخت کار ما را</p><p>تعلیم گشاد و بست گیرد</p><p>هر چند که سیست لام زلفت</p><p>صد ماهی دل به شست گیرد</p><p>جامی که و جام می که خود را</p><p>از لعل لب تو مست گیرد</p><h2><a id="poem-79978" href="https://ganjoor.net/jami/divanj/vaseta-eghd/ghazal-jv/sh191">شمارهٔ ۱۹۱</a></h2>
<p>دور ازان لب اشک من سرخ است و چشم تر سفید</p><p>کم فتد زینسان شراب لعل را ساغر سفید</p><p>گریه دایم سیاهی را نبرد از بخت من</p><p>زاغ را بسیاری باران نسازد پر سفید</p><p>بر بنا گوشت کشد زلف سیه خود را دراز</p><p>همچو هندوی برهنه کش بود بستر سفید</p><p>ریخت از ابر تجلی روی تو باران نور</p><p>خانه چشم و دلم را ساخت بام و در سفید</p><p>صفحه ای از مصحف خوبیست آن روی و عذار</p><p>یک طرف از وی نوشته یک طرف دیگر سفید</p><p>ای که می پرسی ز راه کعبه عشقم نشان</p><p>ز استخوان کشتگان راهیست سرتاسر سفید</p><p>در لباس خط و کاغذ گفته جامی بود</p><p>نو عروسی جامه مشکین کرده و چادر سفید</p><h2><a id="poem-79979" href="https://ganjoor.net/jami/divanj/vaseta-eghd/ghazal-jv/sh192">شمارهٔ ۱۹۲</a></h2>
<p>تا صبا طره شبرنگ تو را برهم زد</p><p>روزگار دل آسوده ما برهم زد</p><p>شاخهای گل و نسرین چو بخوبی کردند</p><p>با تو دعوی همه را باد صبا برهم زد</p><p>درد ما را نشد امید دوا گر چه طبیب</p><p>دفتر خویش بسی بهر دوا برهم زد</p><p>چشم سیار جهان مثل ندیدت هر چند</p><p>نسخه چهره گشایان خطا برهم زد</p><p>صد سبب ساخته بودیم پی وصل تولیک</p><p>هرچه ما ساخته بودیم قضا برهم زد</p><p>بر صف دردکشان محتسب شهر گذشت</p><p>سلک جمعیت ارباب صفا برهم زد</p><p>جامی آن سرو جز اوصاف رخ خویش نیافت</p><p>گر چه صد ره چو گل اوراق مرا برهم زد</p><h2><a id="poem-79980" href="https://ganjoor.net/jami/divanj/vaseta-eghd/ghazal-jv/sh193">شمارهٔ ۱۹۳</a></h2>
<p>به بزم وصل ما و من نگنجد</p><p>همه جان شو که آنجا تن نگنجد</p><p>میان عاشق و معشوق تنگ است</p><p>چنان صحبت که پیراهن نگنجد</p><p>دل تنگم چه جای محمل عشق</p><p>شتر در چشمه سوزن نگنجد</p><p>ز داغت دل چنان پر لاله باغیست</p><p>که در وی سوری و سوسن نگنجد</p><p>ز لعلت دمبدم چندان در اشک</p><p>فروریزم که در دامن نگنجد</p><p>ز دود دل چنان شد خانه ام پر</p><p>که نور ماه در روزن نگنجد</p><p>خیالش را مکن جامی به دل جای</p><p>بساط شاه در گلخن نگنجد</p><h2><a id="poem-79981" href="https://ganjoor.net/jami/divanj/vaseta-eghd/ghazal-jv/sh194">شمارهٔ ۱۹۴</a></h2>
<p>ساقی ما دوش باما در سر انصاف بود</p><p>با حریفان چون صراحی با درون صاف بود</p><p>چشم مردم دار و لب خندان و ابرو بی گره</p><p>بهر محنت دیدگان مجموعه الطاف بود</p><p>نامد از آهوی چین بوی غزالم گرچه خود</p><p>مشکش اندر نافه مشکین نافه اش درناف بود</p><p>شد ز جام باده روشندل فقیه مدرسه</p><p>گرچه سر تا پای غرق ظلمت اوقاف بود</p><p>شیخ شهرت جو که میدان معارف آب زد</p><p>هرچه گفت از وجد و حال خویش یکسر لاف بود</p><p>جو کناری از جهان کآواره عزت نیافت</p><p>تا نه عزلتخانه عنقا حریم قاف بود</p><p>کشف اسرار حقیقت جامی از میخانه خواست</p><p>چون کند، تفسیر آن آیت نه در کشاف بود</p><h2><a id="poem-79982" href="https://ganjoor.net/jami/divanj/vaseta-eghd/ghazal-jv/sh195">شمارهٔ ۱۹۵</a></h2>
<p>یار رفت و خیربادی هم نکرد</p><p>زین فرامش گشته یادی هم نکرد</p><p>بر مراد خویش رو در ره نهاد</p><p>روبه سوی نامرادی هم نکرد</p><p>بنده ای بودم به کویش خانه زاد</p><p>فکر حال خانه زادی هم نکرد</p><p>در قفای او دویدم همچو اشک</p><p>مرحمت را ایستادی هم نکرد</p><p>وز پس رفتن من غمدیده را</p><p>شاد چبود نیم شادی هم نکرد</p><p>نامه ای بر بال مرغی هم نبست</p><p>پرسشی همراه بادی هم نکرد</p><p>جامی از بیداد آن جان و جهان</p><p>داد جان صدبار و دادی هم نکرد</p><h2><a id="poem-79983" href="https://ganjoor.net/jami/divanj/vaseta-eghd/ghazal-jv/sh196">شمارهٔ ۱۹۶</a></h2>
<p>شد دلم دیوانه وقت آمد که تدبیرش کنند</p><p>زان سر زلف مسلسل فکر زنجیرش کنند</p><p>شاهد خالی ز صورت کی تواند دل ربود</p><p>تا نه بر شکل نگاری چون تو تصویرش کنند</p><p>کی بود روی نهفتن قصه شوق تو را</p><p>بس که بررخ مردمان دیده تحریرش کنند</p><p>آنکه باشد چون تو تیرش رحمتی بر کشتگان</p><p>عاشقان کی مرحمت برکشته تیرش کنند</p><p>جان عاشق از ملامت قوت گیرد باک نیست</p><p>گربه جرم عشق گرد شهر تشهیرش کنند</p><p>صورت عالم بود خوابی پریشان لیک نیست</p><p>جز مسلسل زلف تو روزی که تعبیرش کنند</p><p>چیست پیدا در رخت جامی کند تحقیق آن</p><p>گر نه از تقلیدیان ترسد که تکفیرش کنند</p><h2><a id="poem-79984" href="https://ganjoor.net/jami/divanj/vaseta-eghd/ghazal-jv/sh197">شمارهٔ ۱۹۷</a></h2>
<p>چنین که حسن تو عرض جمال غیب کند</p><p>خرد به دعوی عشق توام چه عیب کند</p><p>اگر نه پرده گشاید به خنده لعل لبت</p><p>که را مجال که ادراک سر غیب کند</p><p>به جیب چاک ازان پاکدل سزد چو کلیم</p><p>که نور غیب طلوعش ز چاک جیب کند</p><p>سواد فقر بلال است زلف بر رخ تو</p><p>که پرده داری نور دل صهیب کند</p><p>تویی صحیفه لاریب در شمایل تو</p><p>بجز معاند دور از یقین که ریب کند</p><p>دهد ثمر شجر موسوی تجلی دوست</p><p>چو وصل آن شجر از شعبه شعیب کند</p><p>شب شباب تلف شد به خواب خوش جامی</p><p>کسی تلافی آن چون به صبح شیب کند</p><h2><a id="poem-79985" href="https://ganjoor.net/jami/divanj/vaseta-eghd/ghazal-jv/sh198">شمارهٔ ۱۹۸</a></h2>
<p>دمبدم دیده که خون می ریزد</p><p>دل خون گشته برون می ریزد</p><p>دل یکی قطره خون دیده ازو</p><p>سیل خون این همه چون می ریزد</p><p>در تنم می فکند زلزله هجر</p><p>از دلم صبر و سکون می ریزد</p><p>دانه خال تو در آب و گلم</p><p>تخم سودا و جنون می ریزد</p><p>خونم از دیده گه پابوست</p><p>چون می از جام نگون می ریزد</p><p>لبت از فتنه غبارم برجان</p><p>از خط غالیه گون می ریزد</p><p>بی لب لعل تو جامی می ناب</p><p>می خورد وز مژه خون می ریزد</p><h2><a id="poem-79986" href="https://ganjoor.net/jami/divanj/vaseta-eghd/ghazal-jv/sh199">شمارهٔ ۱۹۹</a></h2>
<p>ز سدره طوبی اگر آمدن سوی تو تواند</p><p>به پایبوسی سرو تو خویش را برساند</p><p>چنان ز چشم تو بیمار شد که از نم شبنم</p><p>شکوفه بر لب نرگس به پنبه آب چکاند</p><p>نهال سرو روان گر رسد به چشمه چشمم</p><p>به یاد قد تواش برکنار خویش نشاند</p><p>ز مهر و مه سپر تو به تو چه سود فلک را</p><p>چو تیر آن دل من ز هر دو می گذراند</p><p>غمی که دادیم آن را نصیب غیر مگردان</p><p>که از کریم نشاید که داده باز ستاند</p><p>به صاف و درد چه لایق بخیلی اهل کرم را</p><p>خوش آن که هم بخورد هرچه یافت هم بخوراند</p><p>میان آتش و آب از غم تو دلشده جامی</p><p>ز سینه شعله فروزد ز دیده اشک فشاند</p><h2><a id="poem-79987" href="https://ganjoor.net/jami/divanj/vaseta-eghd/ghazal-jv/sh200">شمارهٔ ۲۰۰</a></h2>
<p>یارم به خانه ای که شب تار دررود</p><p>خورشید و ماهش از در و دیوار دررود</p><p>شهری درون خانه خریدار او به جان</p><p>هر دم چه حاجتش که به بازار دررود</p><p>عاشق به خلد درنرود حور عین طلب</p><p>گر دررود به رغبت دیدار دررود</p><p>بگشای تار مو که گریزد به نافه مشک</p><p>نافه به ناف آهوی تاتار دررود</p><p>صوفی ز شوق تو به چمن بس که بگذرد</p><p>چون گل مرقعش به سر خار دررود</p><p>مشتاق گل به بوی تو بیند چو بسته در</p><p>از راه جو چو آب به گلزار دررود</p><p>سوزن پی لباس سگت گر زند کسی</p><p>لاغر تنم چو رشته به سوفار دررود</p><p>آهسته کش کمان که مبادا گذر کند</p><p>تیر تو چون به سینه افگار دررود</p><p>جامی به دور لعل تو هر دم ز صومعه</p><p>آید برون به خانه خمار دررود</p><h2><a id="poem-79988" href="https://ganjoor.net/jami/divanj/vaseta-eghd/ghazal-jv/sh201">شمارهٔ ۲۰۱</a></h2>
<p>اندیشه جمال تو حیرانی آورد</p><p>سودای طره تو پریشانی آورد</p><p>ما را چه کار با سرو سامان که عشق تو</p><p>درکار عقل بی سر و سامانی اورد</p><p>گفتی که ترک عشق کن و راه عقل گیر</p><p>کاری چرا کنم که پشیمانی آورد</p><p>شبها به باغ بی گل روی تو ناله ام</p><p>مرغان خفته را به سحرخوانی آورد</p><p>دور از تو خانه گل و آبم ز سیل اشک</p><p>نزدیک شد که روی به ویرانی آورد</p><p>با جان بر لب آمده آواز تیغ تو</p><p>آوازه خلاص به زندانی آورد</p><p>جامی ببند دیده که آن طاق ابروان</p><p>صد رخنه در بنای مسلمانی آورد</p><h2><a id="poem-79989" href="https://ganjoor.net/jami/divanj/vaseta-eghd/ghazal-jv/sh202">شمارهٔ ۲۰۲</a></h2>
<p>زلف تو ماه را به سیه پوشی آورد</p><p>شب را و روز را به هم آغوشی آورد</p><p>لعلت به خط سبز چو ساقی شود به بزم</p><p>خضر و مسیح را به قدح نوشی اورد</p><p>بیخود شدم ز لعل تو آری همین بود</p><p>خاصیت شراب که بیهوشی آورد</p><p>چون در قبا خرام کنی شوق خدمتت</p><p>ارباب خرقه را به قباپوشی آورد</p><p>از یاد توست زندگیم می نمی خورم</p><p>مستی مبادم از تو فراموشی آورد</p><p>هرجا رسی چو شاه رقیبت به پیش راه</p><p>بر عاشقان سیاست چاووشی آورد</p><p>بر طوطیان هند ببندد زبان نطق</p><p>جامی چو رو به سحر سخن کوشی آورد</p><h2><a id="poem-79990" href="https://ganjoor.net/jami/divanj/vaseta-eghd/ghazal-jv/sh203">شمارهٔ ۲۰۳</a></h2>
<p>نه در کوه این صدا از تیشهٔ فرهاد می‌خیزد</p><p>ز سنگ و آهن از درد دلش فریاد می‌خیزد</p><p>خیال عارض و بالای تو تا بسته‌ام با خود</p><p>ز باغ خاطرم گل می‌دمد شمشاد می‌خیزد</p><p>به گلگشت چمن چون می‌نشینی بر سر سبزه</p><p>به تعظیم قدت سرو از زمین آزاد می‌خیزد</p><p>ز تو نالم نه زان غمزه چو خونم بی‌گنه ریزد</p><p>هلاک صید نی از خنجر از صیاد می‌خیزد</p><p>مجو افسانه درد از دلی کز غم نشد رخنه</p><p>نفیر چغد کی از خانه آباد می‌خیزد</p><p>چو می‌آید ز تیغت بر اسیری زخم بی‌رحمی</p><p>ز جان هر اسیر آواز رحمت باد می‌خیزد</p><p>غزل را از غم عشق بتان ده چاشنی جامی</p><p>سرود دردناک از سینه ناشاد می‌خیزد</p><h2><a id="poem-79991" href="https://ganjoor.net/jami/divanj/vaseta-eghd/ghazal-jv/sh204">شمارهٔ ۲۰۴</a></h2>
<p>آن که خودرو لاله اش داغ نهانم تازه کرد</p><p>سبزه ترکز لبش برخاست جانم تازه کرد</p><p>گر نبارد خوی چکان رخسار او باران لطف</p><p>روضه امید خود را کی توانم تازه کرد</p><p>با سگانش دوستی شرح وفای من بگفت</p><p>در صف صاحب وفایان داستانم تازه کرد</p><p>از تف دل بود خشک اندر دهان من زبان</p><p>همچو سوسن وصف رخسارش زبانم تازه کرد</p><p>دوش دیدم شاخ طوبی را به باغ سدره خواب</p><p>آرزوی قد آن سرو روانم تازه کرد</p><p>حسن او در منصب عشقم نشانی داده بود</p><p>از خط مشکین عذار او نشانم تازه کرد</p><p>شعر مهرانگیز جامی را مغنی داد ساز</p><p>مهر ماه روی آن نامهربانم تازه کرد</p><h2><a id="poem-79992" href="https://ganjoor.net/jami/divanj/vaseta-eghd/ghazal-jv/sh205">شمارهٔ ۲۰۵</a></h2>
<p>خطت کز طرف نسرین سربرآورد</p><p>به تاراج دل و دین سربرآورد</p><p>لبت آمد نگین خاتم جم</p><p>کز آنجا مور مشکین سربرآورد</p><p>دلم کآواره شد زان عارض و زلف</p><p>به روم افتاد وز چین سربرآورد</p><p>به فکر غمزه ات در خواب دیدم</p><p>که پیکانم ز بالین سر برآورد</p><p>چو شد فرهاد خاک از تربت او</p><p>گیاه مهر شیرین سر برآورد</p><p>چو سر در خرقه زاهد وصف حسنت</p><p>شنید از من به تحسین سربرآورد</p><p>به دلق فقر جامی پای پیچید</p><p>ز جیب عز و تمکین سربرآورد</p><h2><a id="poem-79993" href="https://ganjoor.net/jami/divanj/vaseta-eghd/ghazal-jv/sh206">شمارهٔ ۲۰۶</a></h2>
<p>هر شب به تو مه روی به همخانگی آرد</p><p>بر شمع تو پروانه ای پروانگی آرد</p><p>سویم ز فلک چون ز ملک نام تو پرسم</p><p>خورشید زمینی و مه خانگی آرد</p><p>باشد سرمردان به رهت خاک خوش آن کس</p><p>کوه ره به درت از سر مردانگی آرد</p><p>دست من و پیمانه ازان پیش که گردون</p><p>برآب و گلم صورت پیمانگی آرد</p><p>آب سخن از گوهر دندان تو جویم</p><p>تا از صدفی روی به دردانگی آرد</p><p>از صبر و خرد کی شودم کار به سامان</p><p>کز هر دو مرا عشق تو بیگانگی آرد</p><p>جامی مکن اندیشه خوبان پریروی</p><p>کین وسوسه آخر همه دیوانگی آرد</p><h2><a id="poem-79994" href="https://ganjoor.net/jami/divanj/vaseta-eghd/ghazal-jv/sh207">شمارهٔ ۲۰۷</a></h2>
<p>دل با غمت آشناییم داد</p><p>وز صبر و خرد جداییم داد</p><p>شب می مردم خیالت آمد</p><p>وز چنگ اجل رهاییم داد</p><p>تابد ز درونم آفتابی</p><p>تا داغ تو روشناییم داد</p><p>باد سر زلفت از رگ جان</p><p>تعلیم گره گشاییم داد</p><p>کرد آینه رخت تجلی</p><p>آیین خدا نماییم داد</p><p>بدنامی عشق تو خلاصی</p><p>از تهمت پارساییم داد</p><p>دریوزه کوی تو فراغت</p><p>از حشمت پادشاییم داد</p><p>سنگی که زدی پی شکستم</p><p>خاصیت مومیاییم داد</p><p>شوق تو غزال جامی آسا</p><p>آهنگ غزلسراییم داد</p><h2><a id="poem-79995" href="https://ganjoor.net/jami/divanj/vaseta-eghd/ghazal-jv/sh208">شمارهٔ ۲۰۸</a></h2>
<p>یار ما عزم سفر کرد خدا یارش باد</p><p>وز خطرهای سفر جمله نگهدارش باد</p><p>گر ببندد به سفر بار وگر بگشاید</p><p>در همه دولت توفیق مددگارش باد</p><p>قیمت صحبت او نقد دو عالم کردند</p><p>جان پاکان به همین نرخ خریدارش باد</p><p>هیچ ذوقی به گرفتاری عشقش نرسد</p><p>هرکجا جان و دلی هست گرفتارش باد</p><p>گوهر بحر صفا نیست جز اسرار غمش</p><p>سینه ما صدف گوهر اسرارش باد</p><p>حسنش آنجا که نهد عشوه گری را بازار</p><p>زآتش سوختگان گرمی بازارش باد</p><p>گفت صد شعر خوش از وحشت هجران جامی</p><p>مونس وحشتیان دفتر اشعارش باد</p>
</body></html>