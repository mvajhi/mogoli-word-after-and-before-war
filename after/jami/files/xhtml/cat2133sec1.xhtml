<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>سایر اشعار - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79774" href="https://ganjoor.net/jami/divanj/fateha-shabab/sayer-jf/sh1">شمارهٔ ۱ - فی توحید الباری عز اسمه</a></h2>
<p>سبحان من تحیر فی ذاته سواه</p><p>فهم خرد به کنه کمالش نبرده راه</p><p>از ما قیاس ساحت قدسش بود چنانک</p><p>موری کند مساحت گردون ز قعر چاه</p><p>بر وحدتش صحیفه لاریب حجت است</p><p>اینک نوشته از شهدالله بر آن گواه</p><p>عمری خرد چو چشمه «ها» چشمها گشاد</p><p>تا بر کمال کنه اله افکند نگاه</p><p>لیکن کشید عاقبتش در دو دیده میل</p><p>شکل «الف » که حرف نخست است از اله</p><p>طوبی که هشت روضه پر از شاخ و برگ اوست</p><p>هست از ریاض مکرمتش دسته گیاه</p><p>شبهای تار در لگن نقره کوب شاخ</p><p>روشن کند ز مشعل خورشید شمع ماه</p><p>قهار بی منازع و غفار بی ملال</p><p>دیان بی معاون و سلطان بی سپاه</p><p>با غیر او اضافت شاهی بود چنانک</p><p>بر یک دو چوب پاره ز شطرنج نام شاه</p><p>آن را که سرفراز کند از کلاه فقر</p><p>از فرق سرکشان جهان درکشد کلاه</p><p>وان را که قامت از کشش او بود کمان</p><p>صد صید دولت افکند از یک خدنگ آه</p><p>بر یاد اوست عیش جوانان میکده</p><p>وز شوق اوست نعره پیران خانقاه</p><p>ز امید بردباری او پشت ما به کوه</p><p>وز بیم بی نیازی او روی ما چو کاه</p><p>جامی که نامه عملش را نیامده</p><p>عنوان به غیر مظلمه مضمون بجز گناه</p><p>موی سیاه را به هوس می کند سفید</p><p>روی سفید را ز گنه می کند سیاه</p><p>حالش تب خجالت و آه ندامت است</p><p>هرگز نبوده حال کسی این چنین تباه</p><p>گاهی که تکیه بر عمل خود کنند خلق</p><p>او را مباد جز کرمت هیچ تکیه گاه</p><p>با او به فضل کار کن ای مفضل کریم</p><p>کز عدل تو به فضل تو می آورد پناه</p><p>زینسان که فعل اوست ندارد زبان عذر</p><p>زانجا که لطف توست تو خود عذر او بخواه</p><h2><a id="poem-79775" href="https://ganjoor.net/jami/divanj/fateha-shabab/sayer-jf/sh2">شمارهٔ ۲ - فی نعت النبی علیه الصلوة و السلام</a></h2>
<p>ای برده ز آفتاب به وجه حسن سبق</p><p>قرص قمر به معجز حسن تو گشته شق</p><p>تابی ز عکس طلعت و تاری ز طره ات</p><p>صبح اذا تنفس لیل اذا غسق</p><p>بر هر که تافت پرتو انوار عزتت</p><p>شد سرخروی در همه آفاق چون شفق</p><p>جسمت نداشت سایه و الحق چنین سزد</p><p>زیرا که بود جوهر پاکت ز نور حق</p><p>زینسان که شد کلام تو دیباچه کمال</p><p>با منطق تو ناطقه را کی رسد نطق</p><p>در بزم احتشام تو سیاره هفت جام</p><p>وز مطبخ نوال تو افلاک نه طبق</p><p>بر دفتر جلال تو تورات یک رقم</p><p>وز مصحف کمال تو انجیل یک ورق</p><p>گل را زمانه از عرق عارضت گرفت</p><p>بر عکس آنکه گیرند اکنون ز گل عرق</p><p>جامی کجا و نعت تو اما به کلک شوق</p><p>بر لوح صدق زد رقم کیف مااتفق</p><h2><a id="poem-79776" href="https://ganjoor.net/jami/divanj/fateha-shabab/sayer-jf/sh3">شمارهٔ ۳ - فی منقبت امیرالمؤمنین علی بن ابی طالب کرم الله تعالی وجهه</a></h2>
<p>قد بدا مشهد مولای انیخوا جملی</p><p>که مشاهد شد ازان مشهدم انوار جلی</p><p>رویش آن مظهر صافی ست که بر صورت اصل</p><p>آشکار است در او عکس جمال ازلی</p><p>چشم از پرتو رویش به خدا بینا شد</p><p>جای آن دارد اگر کور شود معتزلی</p><p>زنده عشق نمرده ست و نمیرد هرگز</p><p>لایزالی بود این زندگی و لم یزلی</p><p>در جهان نیست متاعی که ندارد بدلی</p><p>خاصه عشق بود منقبت بی بدلی</p><p>دعوی عشق و تولا مکن ای سیرت تو</p><p>نقص ارباب دل از بی خردی و دغلی</p><p>مشک بر جامه زدن سود ندارد چندان</p><p>چون تو در جامه گرفتار به گند بغلی</p><p>چون تو را چاشنی شهد محبت نرسید</p><p>از شهی نحل چه حاصل ز لباس عسلی</p><p>جامی از قافله سالار ره عشق تو را</p><p>گر بپرسند که آن کیست علی گوی علی</p><h2><a id="poem-79777" href="https://ganjoor.net/jami/divanj/fateha-shabab/sayer-jf/sh4">شمارهٔ ۴ - فی منقبت سیدالشهداء سلام الله علیه</a></h2>
<p>کردم ز دیده پای سوی مشهد حسین</p><p>هست این سفر به مذهب عشاق فرض عین</p><p>خدام مرقدش به سرم گر نهند پای</p><p>حقا که بگذرد سرم از فرق فرقدین</p><p>کعبه به گرد روضه او می کند طواف</p><p>رکب الحجیج این تروحون این این</p><p>از قاف تا به قاف پر است از کرامتش</p><p>آن به که حیله جوی کند ترک شید و شین</p><p>آن را که بر عذار بود جعد مشکبار</p><p>از موی مستعار چه حاجت به زیب و زین</p><p>جامی گدای حضرت او باش تا شود</p><p>با راحت وصال مبدل عذاب بین</p><p>می ران ز دیده سیل که در مشرب کریم</p><p>باشد قضای حاجت سایل ادای دین</p><h2><a id="poem-79778" href="https://ganjoor.net/jami/divanj/fateha-shabab/sayer-jf/sh5">شمارهٔ ۵ - فی منقبت الامام علی بن موسی الرضا رضی الله عنهما</a></h2>
<p>سلام علی آل طه ویس</p><p>سلام علی آل خیر النبیین</p><p>سلام علی روضة حل فیها</p><p>امام یباهی به الملک والدین</p><p>امام به حق شاه مطلق که آمد</p><p>حریم درش قبله گاه سلاطین</p><p>شه کاخ عرفان گل باغ احسان</p><p>در درج امکان مه برج تمکین</p><p>علی بن موسی الرضا کز خدایش</p><p>رضا شد لقب چون رضا بودش آیین</p><p>ز فضل و شرف بینی او را جهانی</p><p>اگر نبودت تیره چشم جهان بین</p><p>پی عطر روبند حوران جنت</p><p>غبار دیارش به گیسوی مشکین</p><p>اگر خواهی آری به کف دامن او</p><p>برو دامن از هر چه جز اوست درچین</p><p>چو جامی چشد لذت تیغ مهرش</p><p>چه غم گر مخالف کشد خنجر کین</p><h2><a id="poem-79779" href="https://ganjoor.net/jami/divanj/fateha-shabab/sayer-jf/sh6">شمارهٔ ۶ - معماها</a></h2>
<p>حاشا که نهم من از معما دامی</p><p>تا صید کنم ز نامجویی کامی</p><p>پختم هوسی بود ز چون من خامی</p><p>بر صفحه ایام بماند نامی</p><p>***</p><p>بیچاره حکیم عمری اندیشه گماشت</p><p>تدبیر غنا ز کیمیا می پنداشت</p><p>خاک سر کوی فقر را حال چو دید</p><p>در حال حکیم کیمیا را بگذاشت</p><p>***</p><p>تا خطت شد بلای دین ما را</p><p>بینی از حال دین حزین ما را</p><p>***</p><p>ماه و خور خالی ز میلی نیستند</p><p>پیش رویت تا به خدمت ایستند</p><p>***</p><p>چه خوش باشد که در کاشانه غم</p><p>دو همدم درد دل گویند با هم</p><h2><a id="poem-79780" href="https://ganjoor.net/jami/divanj/fateha-shabab/sayer-jf/sh7">شمارهٔ ۷ - فی المربع</a></h2>
<p>الا ای ماه اوج دلربایی</p><p>که خیل نیکوان را پادشایی</p><p>مکن تا می توانی بی وفایی</p><p>که دور است از طریق آشنایی</p><p>زهی در دلربایی شوخ و چالاک</p><p>هزاران جان پاکت صید فتراک</p><p>به راه توسنت خلقی شود خاک</p><p>سواره هر گه از راهی برآیی</p><p>شبی خواهم نهان از پاسبانت</p><p>بمالم رخ به خاک آستانت</p><p>نگویم هستم از خیل سگانت</p><p>که چندین خوش نباشد خودستایی</p><p>مکن عزم رحیل ای ترک سرمست</p><p>که خواهد شد عنان عقلم از دست</p><p>مرا چون رشته جان با تو پیوست</p><p>نباشد طاقت روز جدایی</p><p>چو گل کو را برد باد بهاری</p><p>به صد تعجیل می رانی عماری</p><p>من از پی چون جرس نالان به زاری</p><p>بود رحمی کنی لطفی نمایی</p><p>به جان آمد ز درد دوریت دل</p><p>غم هجران عجب کاری ست مشکل</p><p>به صورت گر چه رفتی از مقابل</p><p>هنوز اندر میان جان مایی</p><p>نه دردم را دوا پیدا نه مرهم</p><p>سزد گر نبودم پروای عالم</p><p>من و کنج فراق و گوشه غم</p><p>تو با صد عشرت اکنون تا کجایی</p><p>گه از دل ناله بر گردون رسانم</p><p>گهی از دیده سیل خون فشانم</p><p>چو دانی آشکارا و نهانم</p><p>ز حال من چنین غافل چرایی</p><p>برو جامی به سوز و درد درساز</p><p>مکن چون عود هر دم ناله آغاز</p><p>کسی کو ماند از دلدار خود باز</p><p>ز درد و غم کجا یابد رهایی</p>
</body></html>