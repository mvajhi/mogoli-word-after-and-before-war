<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-78961" href="https://ganjoor.net/jami/divanj/fateha-shabab/ghazal-jf/sh496">شمارهٔ ۴۹۶</a></h2>
<p>دل من که بس مبتلا بینمش</p><p>ازان شوخ در صد بلا بینمش</p><p>دل از وی نگه داشتن مشکل است</p><p>که شکلی عجب دلربا بینمش</p><p>رقیبانم از وی جدا ساختند</p><p>خدایا کز ایشان جدا بینمش</p><p>شب تیره هر کس به فکری و من</p><p>در آن غم که فردا کجا بینمش</p><p>خوش آن مه که یک ذره خرسندیم</p><p>نباشد اگر سالها بینمش</p><p>به ره چند سایم رخ آیا بود</p><p>که روزی بر آن پشت پا بینمش</p><p>ازان گشت بیگانه جامی ز خویش</p><p>که با درد عشق آشنا بینمش</p><h2><a id="poem-78962" href="https://ganjoor.net/jami/divanj/fateha-shabab/ghazal-jf/sh497">شمارهٔ ۴۹۷</a></h2>
<p>تا کی کشم به صومعه حرمان ز بخت خویش</p><p>خرم کسی که برد به میخانه رخت خویش</p><p>بر فرق گرد درد به خاک درت خوشیم</p><p>جمشید و تاج او و سلیمان و تخت خویش</p><p>گل نیست آن ز شاخ درخشان که آتشی ست</p><p>کش باغبان ز رشک تو زد در درخت خویش</p><p>داریم بار شیشه و خوبان به جنگ ما</p><p>در برگرفته سنگ ز دلهای سخت خویش</p><p>تشریف خرقه زاهد یک لخت را دهید</p><p>رسوای عشق و پیرهن لخت لخت خویش</p><p>بنمای لب که صاحب تسبیح و طیلسان</p><p>در وجه نقل و باده نهد رخت و پخت خویش</p><p>جامی به شهر عشق مشو رهنمون ما</p><p>ما آزموده ایم درین شهر بخت خویش</p><h2><a id="poem-78963" href="https://ganjoor.net/jami/divanj/fateha-shabab/ghazal-jf/sh498">شمارهٔ ۴۹۸</a></h2>
<p>مدار آینه را در صفا برابر خویش</p><p>به دست شانه مده طره معنبر خویش</p><p>نبرده ام به می لعل دست بی لب تو</p><p>که پر نکرده ام از خون دیده ساغر خویش</p><p>رقیب گفت تو را بدگهر شناخته ام</p><p>نمود عاقبت آن ناشناخت گوهر خویش</p><p>به چار بالش عزت چو جای نیست مرا</p><p>بر آستان مذلت نهاده ام سر خویش</p><p>گر آن پری گذرد فی المثل به روضه قدس</p><p>فرشته فرش کند زیر پای او پر خویش</p><p>چو هست پایه واعظ چو همت او پست</p><p>ازان چه سود که سازد بلند منبر خویش</p><p>هجوم عشق تو دیوانه ساخت جامی را</p><p>شکست کلک و بر آتش نهاد دفتر خویش</p><h2><a id="poem-78964" href="https://ganjoor.net/jami/divanj/fateha-shabab/ghazal-jf/sh499">شمارهٔ ۴۹۹</a></h2>
<p>هر دم آیم بر درت با دیده خونبار خویش</p><p>تا طفیل دیگران بنماییم دیدار خویش</p><p>تا به کی زین بخت بی اقبال نادیده رخت</p><p>روی حرمان آورم در گوشه ادبار خویش</p><p>دیدنت دشوار و نادیدن ازان دشوارتر</p><p>چون کنم پیش که گویم قصه دشوار خویش</p><p>بزم وصلت بهر پاکان است من زیشان نیم</p><p>چون سگانم جای ده در سایه دیوار خویش</p><p>ای ز سوز عاشقان حسن تو را بازار گرم</p><p>تا کیم سوزی برای گرمی بازار خویش</p><p>از خدنگ خود چو نی سوراخها کن سینه ام</p><p>تا دهم یک دم برون درد دل افگار خویش</p><p>کار جامی عشق خوبان است و هر سو عالمی</p><p>در پی انکار او و او همچنان در کار خویش</p><h2><a id="poem-78965" href="https://ganjoor.net/jami/divanj/fateha-shabab/ghazal-jf/sh500">شمارهٔ ۵۰۰</a></h2>
<p>زان میان گم کرده ام سررشته تدبیر خویش</p><p>کاش مویی بخشیم از زلف چون زنجیر خویش</p><p>وه چه شیرین است لعلت گوییا آمیخته ست</p><p>شیره جانهای شیرین دایه ات با شیر خویش</p><p>نقشبند چین که در بتخانه صورت می نگاشت</p><p>پیش رویت بر زمین زد خامه تصویر خویش</p><p>تیرت آمد بر دل و من نیم کشته منتظر</p><p>مانده ام باشد که آیی از قفای تیر خویش</p><p>همدم یاران تو خوش در عشرت آباد وصال</p><p>مانده من تنها درین غمخانه دلگیر خویش</p><p>خواستم عمری به کویت عذر تقصیر وفا</p><p>همچنان شرمنده ام پیش تو از تقصیر خویش</p><p>بنده جامی پیر شد همچون غلامان بر درت</p><p>رحمی ای شاه جوانان بر غلام پیر خویش</p><h2><a id="poem-78966" href="https://ganjoor.net/jami/divanj/fateha-shabab/ghazal-jf/sh501">شمارهٔ ۵۰۱</a></h2>
<p>من و خیال تو شبها و کنج خانه خویش</p><p>سرود بیخودی و آه عاشقانه خویش</p><p>به خون همی طپم از ناله های خود همه شب</p><p>کسی نکرده چو من رقص بر ترانه خویش</p><p>خیال خال تو بردم من ضعیف به خاک</p><p>چنانکه دانه کشد مور سوی خانه خویش</p><p>ز چشم سخت دلان دور دار عارض و خال</p><p>به سنگ خاره مکن ضایع آب و دانه خویش</p><p>سخن به قاعده همت آید ای واعظ</p><p>من و فسون محبت تو و فسانه خویش</p><p>خوشم به شعله این آه آتشین همه شب</p><p>مرا چو شمع سری هست با زبانه خویش</p><p>بر آستانه تو خاک شد سر جامی</p><p>چه می کشی قدم از خاک آستانه خویش</p><h2><a id="poem-78967" href="https://ganjoor.net/jami/divanj/fateha-shabab/ghazal-jf/sh502">شمارهٔ ۵۰۲</a></h2>
<p>چند فروزم چراغ از علم آه خویش</p><p>بزم مرا ده فروغ از رخ چون ماه خویش</p><p>بیرهی از حد گذشت تیغ سیاست بکش</p><p>درد سر عاشقان دور کن از راه خویش</p><p>هر که به میم دهانت چشم گشاید چو «هی »</p><p>میل کشم به دیده اش از «الف » آه خویش</p><p>شیخ سحرخیز یافت ذوق شراب صبوح</p><p>ساخت دعای قدح ورد سحرگاه خویش</p><p>ذکر قدت در چمن رفت به بانگ بلند</p><p>سرو خجالت کشید از قد کوتاه خویش</p><p>دل ز سجود درت مرتبه قرب یافت</p><p>بنده ز خدمت شود خاصگی شاه خویش</p><p>روی نکوی تو خواست جامی ازین پس مدار</p><p>دور ازین خاک در روی نکوخواه خویش</p><h2><a id="poem-78968" href="https://ganjoor.net/jami/divanj/fateha-shabab/ghazal-jf/sh503">شمارهٔ ۵۰۳</a></h2>
<p>کشتی مرا ز هجر رخ جانفزای خویش</p><p>ای ناخدای ترس بترس از خدای خویش</p><p>زاهد که جا به گوشه محراب می کند</p><p>گر بیند ابروی تو نماند به جای خویش</p><p>حیف است بر زمین کف پای تو فرش کن</p><p>از پرده های دیده من زیر پای خویش</p><p>کوته فتاد رشته عمرم خدای را</p><p>یک تار مو ببخش ز زلف دو تای خویش</p><p>دور از رخ تو ماند دلم بی سرود عیش</p><p>بلبل چو گل ندید فتاد از نوای خویش</p><p>از خویش و آشنا همه بیگانه گشته ام</p><p>تا دیده ام سگان تو را آشنای خویش</p><p>تو پادشاه حسنی و جامی گدای تو</p><p>ای پادشاه مرحمتی بر گدای خویش</p><h2><a id="poem-78969" href="https://ganjoor.net/jami/divanj/fateha-shabab/ghazal-jf/sh504">شمارهٔ ۵۰۴</a></h2>
<p>چون به خواری خواستی راند آخرم از کوی خویش</p><p>کاشکی بارم نمی دادی ز اول سوی خویش</p><p>آب رویم تا ز خاک پای توست ای سرو ناز</p><p>کس نبینم در همه عالم به آب روی خویش</p><p>با تو وصل ما همین باشد که از تیغ جفا</p><p>خون ما ریزی و آمیزی به خاک کوی خویش</p><p>چون به شکل ابروی توست استخوان پهلویم</p><p>کرده ام پیوسته دل را جای در پهلوی خویش</p><p>تا رخت را از صفا آیینه می دارند خلق</p><p>برنمی دارم سر از آیینه زانوی خویش</p><p>گر نه چون موی میانت باشد اندر لاغری</p><p>بگسلانم رشته جان از تن چون موی خویش</p><p>قتل جامی غمزه را فرما به دست خود مکش</p><p>زحمت او دور دار از ساعد و بازوی خویش</p><h2><a id="poem-78970" href="https://ganjoor.net/jami/divanj/fateha-shabab/ghazal-jf/sh505">شمارهٔ ۵۰۵</a></h2>
<p>بنمای رخ و رشک پری خانه چین باش</p><p>با روی چنان ماه همه روی زمین باش</p><p>با ما به دل و جان مکن ای جان و جهان صلح</p><p>دل بردی و جان نیز کنون از پی دین باش</p><p>ای سوخته صد ره دلم از داغ جدایی</p><p>با عاشق دل سوخته خود به ازین باش</p><p>پیوسته جفا خوش نبود بلکه وفا نیز</p><p>گه بر سر مهر آی و گهی در پی کین باش</p><p>چون من تو شدم بس که به دل نقش تو بستم</p><p>خواهی تو جدا شو ز من و خواه قرین باش</p><p>ماییم و همین عاشقی و لذت دیدار</p><p>زاهد تو برو در طلب خلد برین باش</p><p>جامی قدم از تخت جم و مسند جمشید</p><p>برتر نه و در کوی بتان خاک نشین باش</p><h2><a id="poem-78971" href="https://ganjoor.net/jami/divanj/fateha-shabab/ghazal-jf/sh506">شمارهٔ ۵۰۶</a></h2>
<p>دلا ملازم رندان دردکش می باش</p><p>به هر چه می رسد از صاف و درد خوش می باش</p><p>مکن تعلق خاطر به نقش صفحه دهر</p><p>جریده وار همی زی و ساده وش می باش</p><p>خراب ساده عذاران کج کلاهم من</p><p>رو ای ادیب تو دربند ریش و فش می باش</p><p>دو کون در نظر من یکی شد ای خواجه</p><p>تو در شمار سه و چار و پنج و شش می باش</p><p>چه غم ز منقصت صورت اهل معنی را</p><p>چو جان ز روم بود گو تن از حبش می باش</p><p>منم ز جام می ای شیخ غرق بحر حیات</p><p>تو مانده خشک زبان بر لب از عطش می باش</p><p>خلاصی از خود و از خلق بایدت جامی</p><p>ز جام پیر خرابات جرعه کش می باش</p><h2><a id="poem-78972" href="https://ganjoor.net/jami/divanj/fateha-shabab/ghazal-jf/sh507">شمارهٔ ۵۰۷</a></h2>
<p>بی وفا یارا چنین بی رحم و سنگین دل مباش</p><p>دردمندان توییم از حال ما غافل مباش</p><p>اختر فرخنده فالی ماه هر مجلس مشو</p><p>آفتاب بی زوالی شمع هر محفل مباش</p><p>پای بر جا همچو سروم در هوای قد تو</p><p>هر زمان چون شاخ گل سوی دگر مایل مباش</p><p>دانه خال توام بر روی گندمگون بس است</p><p>گو مرا از خرمن هستی جوی حاصل مباش</p><p>ساربان چون محمل لیلی ز حی بیرون برد</p><p>منع مجنون کی تواند کاندر پی محمل مباش</p><p>چند روزی بر در یارم اقامت آرزوست</p><p>ای اجل سرعت مکن وی عمر مستعجل مباش</p><p>پی به سر جان و دل بر جامی از عشق بتان</p><p>بیش ازین حیران شده در نقش آب و گل مباش</p><h2><a id="poem-78973" href="https://ganjoor.net/jami/divanj/fateha-shabab/ghazal-jf/sh508">شمارهٔ ۵۰۸</a></h2>
<p>هر که روزی در نظر آن روی گلرنگ آیدش</p><p>گلشن فردوس اگر بخشند ازو ننگ آیدش</p><p>سینه پر شد عاشق دلخسته را از درد و غم</p><p>آه اگر درد دگر در سینه تنگ آیدش</p><p>در رهش صد سیمتن شد با دل چون سنگ خاک</p><p>کاش نخرامد مبادا پای در سنگ آیدش</p><p>چیست آن مژگان سنان و غمزه تیغ آن شوخ را</p><p>گر نه در دل هر زمان اندیشه جنگ آیدش</p><p>هر که آویزد چو جامی چنگ در فتراک عشق</p><p>عاقبت سررشته مقصود در چنگ آیدش</p><h2><a id="poem-78974" href="https://ganjoor.net/jami/divanj/fateha-shabab/ghazal-jf/sh509">شمارهٔ ۵۰۹</a></h2>
<p>ای کرده بر هلاک من از اهل عشق نص</p><p>جان در تنم ز شوق تو کالطیر فی القفص</p><p>بس دلکش است قصه خوبان و زان میان</p><p>تو یوسفی و قصه تو احسن القصص</p><p>گر صاحب فصوص بدیدی لب تو را</p><p>در حکمت مسیح نوشتی هزار فص</p><p>بی نسبت است بحث مساوات با سگت</p><p>کس نیست بر در تو ازو مطلقا اخص</p><p>گفتی چو عزم رخصت پابوس کردمت</p><p>یا صاحب العزیمة ایاک والرخص</p><p>کم جام غصه ای که ز لعلت نمی خورم</p><p>قد مت کم تجر عنی هذه الفصص</p><p>تیغ تو بهر قتل کسان نص قاطع است</p><p>جامی چگونه سر کشد از مقتضای نص</p><h2><a id="poem-78975" href="https://ganjoor.net/jami/divanj/fateha-shabab/ghazal-jf/sh510">شمارهٔ ۵۱۰</a></h2>
<p>چو بخت نیست که بارم دهی به مجلس خاص</p><p>بر آستان ارادت نهم سر اخلاص</p><p>دعای مردن خود می کنم مگر یابم</p><p>ز دوری تو و نزدیکی رقیب خلاص</p><p>تو را ز قتل اسیر کمند خویش چه بیم</p><p>شکار پیشه ندارد ز صید خوف قصاص</p><p>به جست و جوی تو در خون نشستم مردم چشم</p><p>در آرزوی گهر غوطه می خورد غواص</p><p>صفای مشرب رندان ز زاهدان مطلب</p><p>عوام را چه تمتع ز ذوق و حال خواص</p><p>نیافت صفوت صوفی به حیله صاحب زرق</p><p>نشد به صنعت قلاب زر ناب رصاص</p><p>ز شوق ماه رخش ناله بس مکن جامی</p><p>کزین سرود شود زهره بر فلک رقاص</p><h2><a id="poem-78976" href="https://ganjoor.net/jami/divanj/fateha-shabab/ghazal-jf/sh511">شمارهٔ ۵۱۱</a></h2>
<p>ساقی بده ز خم صفا یک دو جام خاص</p><p>تا یابم از کدورت خود یک دو دم خلاص</p><p>باشد به قدر لطف سخنور سخن لطیف</p><p>از گفته های عام مجو نکته های خاص</p><p>بر خصم جور پیشه مکن تیغ انتقام</p><p>در کیش عشق عفو ز قاتل به از قصاص</p><p>لطف عمیم دوست مرا خاص خویش خواند</p><p>ورنه مرا چه حد که زنم لاف اختصاص</p><p>طی کن به گام صبر و توکل طریق فقر</p><p>خواص ازین معامله شد قدوه خواص</p><p>بر گوش شیخ نعره مستان بود گران</p><p>لیت الزمان یفرغ فی اذنه الرصاص</p><p>جامی به قید حلقه آن زلف دل بنه</p><p>اذ لاخلاص منه بحال و لامناص</p><h2><a id="poem-78977" href="https://ganjoor.net/jami/divanj/fateha-shabab/ghazal-jf/sh512">شمارهٔ ۵۱۲</a></h2>
<p>کی کنم با کان گوهر درج لعلت را عوض</p><p>لعل تو مقصود بالذات است و جوهر بالعرض</p><p>نیست مردن آنکه افتد غرقه خون صید تو</p><p>بلکه مسکین می دهد تیر تو را جان در عوض</p><p>تن مریض شوق تیغ توست بگذر بر سرش</p><p>چون به دست توست جان من علاج این مرض</p><p>گفته ای خواهم اسیری را نشان تیر ساخت</p><p>زین سخن امید می دارم که من باشم غرض</p><p>عشق تو آمد بلا آرام من در عشق صبر</p><p>لا لبلواک انقطاع لا لصبری منقرض</p><p>می کنم عض انامل بی لب نوشین تو</p><p>نیست زان حلوا انامل را نصیبی غیر عض</p><p>نیست بی جوهر عرض را جامی امکان وجود</p><p>لعل جانان جوهر آمد جان مشتاقان عرض</p><h2><a id="poem-78978" href="https://ganjoor.net/jami/divanj/fateha-shabab/ghazal-jf/sh513">شمارهٔ ۵۱۳</a></h2>
<p>چو عرض توبه کند بر تو زاهد مرتاض</p><p>به قول پیر مغان واجب است ازو اعراض</p><p>تمام فیض بود باده خاصه از کف یار</p><p>مدام فیض رسان باد آن کف فیاض</p><p>ز جوهر می و کیفیتش وقوف نیافت</p><p>حکیم با همه بحث جواهر و اعراض</p><p>گرفت پیش رخت خویش را سری چه عجب</p><p>اگر ز غصه سر شمع می برد مقراض</p><p>تو خود معالجه درد سینه ریشان کن</p><p>که عاجز است طبیب از علاج این امراض</p><p>به طوف روضه رضا کی دهد مقیم درت</p><p>ریاضت است جدا از تو رفتنش به ریاض</p><p>خیال زلف و رخت بست در سخن جامی</p><p>چو از مسوده می برد این غزل به بیاض</p><h2><a id="poem-78979" href="https://ganjoor.net/jami/divanj/fateha-shabab/ghazal-jf/sh514">شمارهٔ ۵۱۴</a></h2>
<p>خال مشکین چیست بر رخ گرد لب نارسته خط</p><p>بر خلاف عادت افتاده ست پیش از خط نقط</p><p>زان خط نیکو لبت در هر زبان خواهد فتاد</p><p>موجب شهرت نشد یاقوت را جز حسن خط</p><p>راه عشقت گرم تر پویم به سر از سرزنش</p><p>چون قلم کاندر نوشتن تیزتر گردد ز قط</p><p>عشقبازی با تو نبود کار هر تردامنی</p><p>در هوا پرواز شهبازان نمی آید ز بط</p><p>خیر من خواهی مکن جا جز میان جان من</p><p>جان من نشنیده ای لا خیر الا فی الوسط</p><p>گر ز بغدادم رسد پیغامت ای محمل نشین</p><p>در روانی بگذرد سوی تو اشک من ز شط</p><p>خواست جامی خواند الحمدی بر آن عارض دمد</p><p>چون گشادی پرده در بسم الله افتادش غلط</p><h2><a id="poem-78980" href="https://ganjoor.net/jami/divanj/fateha-shabab/ghazal-jf/sh515">شمارهٔ ۵۱۵</a></h2>
<p>گم کرده ایم راه برون شد ازین رباط</p><p>ای رهنمای گمشدگان اهدناالصراط</p><p>صد دام در ره است به هر گام عشق را</p><p>خوشوقت رهروی که نهد پا به احتیاط</p><p>چون در نیاید از در صدق و صفا کسی</p><p>بر روی خلق بسته ام ابواب اختلاط</p><p>کی خواجه سر کشد به فلک ز ارتفاع قدر</p><p>گر بگذرد به خاطرش امکان انحطاط</p><p>منصوبه خلاصی خود ساز پیش ازان</p><p>کز دستبرد خصم شود خالی این بساط</p><p>دانی چرا نشاط جهان خنده آورد</p><p>یعنی که جای خنده بود در جهان نشاط</p><p>باشد مقام عزت و دهشت بساط عشق</p><p>جامی بر این بساط منه پای انبساط</p><h2><a id="poem-78981" href="https://ganjoor.net/jami/divanj/fateha-shabab/ghazal-jf/sh516">شمارهٔ ۵۱۶</a></h2>
<p>بر آب می کشد رخت از مشک ناب خط</p><p>بس طرفه کاتبی که نویسد بر آب خط</p><p>در خط شد آفتاب ز روی تو تا کشید</p><p>از مشک گرد دایره آفتاب خط</p><p>باشد دهان تنگ تو از هیچ نقطه ای</p><p>وان لب به گرد نقطه ز لعل مذاب خط</p><p>سینه کنم چو غیر تو بندد به سینه نقش</p><p>آری کشند بر ورق ناصواب خط</p><p>چون بوسه ها شمرده دهی، از خراش تیغ</p><p>می کش به سینه ام پی ضبط حساب خط</p><p>از دل نبرد حرف غمت وعده های وصل</p><p>شسته نشد ز لوح به موج سراب خط</p><p>جامی به یاد آن لب و خط خون دیده ریخت</p><p>آن دم که دید بر لب جام شراب خط</p><h2><a id="poem-78982" href="https://ganjoor.net/jami/divanj/fateha-shabab/ghazal-jf/sh517">شمارهٔ ۵۱۷</a></h2>
<p>از لب میگون تو پرهیزگاران را چه حظ</p><p>لذت می مست داند هوشیاران را چه حظ</p><p>ای امید ما همه از تو به نومیدی بدل</p><p>غیر نومیدی ز تو امیدواران را چه حظ</p><p>یافت با سنبل ز جعد مشکسایت شمه ای</p><p>ورنه از طوف چمن باد بهاران را چه حظ</p><p>خاک پایت گر نباشد جای بالین زیر سر</p><p>بر سر کوی تو شبها خاکساران را چه حظ</p><p>گرنه هر سو بلبلی چون من زند دستان شوق</p><p>از بهار خوبی آخر گل عذاران را چه حظ</p><p>من ز بخت خود لگد کوبم به راه آن سوار</p><p>ورنه از آزردن موران سواران را چه حظ</p><p>دیده بی خواب جامی گشت ازان رخ بهره مند</p><p>از فروغ مه به جز شب زنده داران را چه حظ</p><p>دیده بیخواب جامی گشت ازان رخ بهره مند</p><p>از فروغ مه بجز شب زنده داران را چه حظ</p><h2><a id="poem-78983" href="https://ganjoor.net/jami/divanj/fateha-shabab/ghazal-jf/sh518">شمارهٔ ۵۱۸</a></h2>
<p>حدیث ماه رخت شد تمام در مطلع</p><p>کشیده قصه زلفت دراز تا مقطع</p><p>به وصف روی تو یک بیت اگر به هم بندم</p><p>شود گشاده ز رحمت دری به هر مصرع</p><p>مرا بس اینکه شوم منتفع ز مشرب عشق</p><p>فقیه مدرسه و کسب علم لاینفع</p><p>مبین به چشم حقارت که پیر دهقان گفت</p><p>نرست شاخ گیاهی عبث درین مزرع</p><p>مرا ز پیش برافکن چو قصد جلوه کنی</p><p>که نیست روی تو را جز وجود من برقع</p><p>گرفت ربع و دمن سیل تا به کی گریم</p><p>علی لوامع برق من الحمی یلمع</p><p>به کنج میکده خمها زده ست صف جامی</p><p>بخواه معنی جمعیتی ازین مجمع</p><h2><a id="poem-78984" href="https://ganjoor.net/jami/divanj/fateha-shabab/ghazal-jf/sh519">شمارهٔ ۵۱۹</a></h2>
<p>یار قصد قتل من دارد به تیغ انقطاع</p><p>هر کس از شام اجل ترسد من از روز وداع</p><p>بر همه همسایگان حال شب من روشن است</p><p>بس که بر روزن فتد از شعله آهم شعاع</p><p>زین دو چشم خون فشان افتاد راز دل برون</p><p>آری آری کل سر جاوز الاثنین شاع</p><p>عزم میدان کن ز زلف عنبرین چوگان به دوش</p><p>کز سر خود کرده ام بهر تو گویی اختراع</p><p>بهر پیکان تو جان با دل خصومت می کند</p><p>بر سر کالا چه عیب است از خریداران نزاع</p><p>تا نماید آن دهان کشف حجاب زلف کن</p><p>جز به نور کشف نتوان یافت بر غیب اطلاع</p><p>دل به خون غلتید جامی را چو کرد آغاز آه</p><p>بود صوفی گرم از یک نغمه آمد در سماع</p><h2><a id="poem-78985" href="https://ganjoor.net/jami/divanj/fateha-shabab/ghazal-jf/sh520">شمارهٔ ۵۲۰</a></h2>
<p>خلقی چو گل شکفته و خندان به طرف باغ</p><p>ما و دلی ز هجر تو چون لاله داغ داغ</p><p>در باغ اگر نه بوی تو یابم ز هر گلی</p><p>آهی برآرم از دل و آتش زنم به باغ</p><p>پوشیده دار غنچه صفت پیرهن ز باد</p><p>تا بوی او چو گل نشود عطر هر دماغ</p><p>حاجت مبر به خانه همسایه ای رفیق</p><p>کامشب شرار سینه من بس بود چراغ</p><p>در چابکی طریق تو ورزند نیکوان</p><p>لیکن خرام کبک دری نیست کار زاغ</p><p>کی سایه بر سرم فکند آن همای قدس</p><p>چون بر کلوخ می ننشیند مرا کلاغ</p><p>فصل بهار بسته جهانی به عیش دل</p><p>جامی و درد عشق و ز عیش جهان فراغ</p><h2><a id="poem-78986" href="https://ganjoor.net/jami/divanj/fateha-shabab/ghazal-jf/sh521">شمارهٔ ۵۲۱</a></h2>
<p>هر شب از آتش رخسار تو سوزم چو چراغ</p><p>رود از فکر سرزلف تو دودم به دماغ</p><p>سوزم از رشک چه سوزد کسی از داغ غمت</p><p>هر کس از داغ غمی سوزد و من از غم داغ</p><p>سایه بر عارض گلرنگ تو انداخته زلف</p><p>بر گل و لاله ز پر چتر سیه ساختمان زاغ</p><p>موسم گل در باغم چه گشایند به روی</p><p>غنچه ای نیست دل من که گشاید در باغ</p><p>چای برداشتم از دامن هر شغل که بود</p><p>تا به یاد تو نشستم پی زانوی فراغ</p><p>بوی پیراهنت از باد صبا می جستم</p><p>به گریبان گل و جیب سمن داد سراغ</p><p>جامی از نطق زبان بست چو نشناسد کس</p><p>نکته طوطی شکرشکن از کاغ کلاغ</p><h2><a id="poem-78987" href="https://ganjoor.net/jami/divanj/fateha-shabab/ghazal-jf/sh522">شمارهٔ ۵۲۲</a></h2>
<p>کی به دعوی تاب آن روی چو مه دارد چراغ</p><p>باید امشب پایه خود را نگه دارد چراغ</p><p>می رود با آه آتشاک دل در زلف تو</p><p>همچو آن رهرو که در شب پیش ره دارد چراغ</p><p>شمع رخسار تو را گیرد به دعوی در زبان</p><p>در زبان افتاده آتش زین گنه دارد چراغ</p><p>از شکاف سینه بر دل می فتد زان رخ فروغ</p><p>خانه ویران بلی از نور مه دارد چراغ</p><p>ساقی ما رخ نمود ای شمع بنشین گوشه ای</p><p>زانکه این بزم از فروغ صبحگه دارد چراغ</p><p>وقت پیر رهبر ما خوش که در شبهای تار</p><p>از می روشن به کنج خانقه دارد چراغ</p><p>شعله‌های آه جامی نیست جز ایام هجر</p><p>هرکس آری بهر شب‌های سیه دارد چراغ</p><h2><a id="poem-78988" href="https://ganjoor.net/jami/divanj/fateha-shabab/ghazal-jf/sh523">شمارهٔ ۵۲۳</a></h2>
<p>گفتم به عزم توبه نهم جام می ز کف</p><p>مطرب زد این ترانه که می نوش لاتخف</p><p>خالی ز دوستی نبود هیچ پوستی</p><p>بر صدق این سخن گواهند چنگ و دف</p><p>آیا بود که صف نعالی به ما رسد</p><p>چون بر بساط وصل زنند اهل قرب صف</p><p>بشناس قدر خویش که پاکیزه تر ز تو</p><p>دری نداد پرورش این آبگون صدف</p><p>پای تو بر زمین اثر لطف و رحمت است</p><p>آن را که دیده فرش رهت شد زهی شرف</p><p>عمر تو گنج و هر نفس از وی یکی گهر</p><p>گنجی چنین نفیس مکن رایگان تلف</p><p>جامی چنین که می کشد از دل خدنگ آه</p><p>خواهد رسید عاقبت الامر بر هدف</p><h2><a id="poem-78989" href="https://ganjoor.net/jami/divanj/fateha-shabab/ghazal-jf/sh524">شمارهٔ ۵۲۴</a></h2>
<p>نقد عمر زاهدان در توبه از می شد تلف</p><p>قل لهم ان ینتهوا یغفر لهم ما قد سلف</p><p>جرعه ای کز ساغر اهل صفا ریزد به خاک</p><p>خاک آن بر خون ارباب ریا دارد شرف</p><p>نکته عرفان مجو از خاطر آلودگان</p><p>گوهر مقصود را دلهای پاک آمد صدف</p><p>عشوه ساقی برد از کف عنان عقل و هوش</p><p>چون به بزم دردنوشان جام می گیرم به کف</p><p>غمزه خون ریز او چون تیغ لا تامن کشید</p><p>لعل جان بخشش دهد پنهان نوید لاتخف</p><p>آمد آن رخ فتنه دور قمر ای دل بکوش</p><p>تا چو مشکین زلف او زان فتنه باشی بر طرف</p><p>کی نظر بازی تواند با بتان غمزه زن</p><p>هر که چون جامی نشد سهم حوادث را هدف</p><h2><a id="poem-78990" href="https://ganjoor.net/jami/divanj/fateha-shabab/ghazal-jf/sh525">شمارهٔ ۵۲۵</a></h2>
<p>باده صاف و محتسب با باده نوشان در مصاف</p><p>یا غیاث المستغیثین نجنا مما نخاف</p><p>دم به دم گر خون دل پالایم از مژگان چه عیب</p><p>چون ننوشد مست ناز من به جز می‌های صاف</p><p>شاهد معنی درون پرده عزت یکی ست</p><p>در لباس صورت افتاده ست چندین اختلاف</p><p>دین ما عشق است ای زاهد مگو بیهوده پند</p><p>ما به ترک دین خود گفتن نخواهیم از گزاف</p><p>بیش ازین تاب ملامت نیست در عشقت مرا</p><p>روی خود بنمای تا زاهد مرا دارد معاف</p><p>هرگز از سر میانت یک سر مویی نبرد</p><p>گرچه آمد عقل در حل دقایق موشکاف</p><p>بازگشت از کعبه شیخ شهر و جامی هم چنان</p><p>جامی می بر کف به کوی می‌فروشان در طواف</p><h2><a id="poem-78991" href="https://ganjoor.net/jami/divanj/fateha-shabab/ghazal-jf/sh526">شمارهٔ ۵۲۶</a></h2>
<p>سر به پای توام ای کعبه جان نیست گزاف</p><p>گر بگویم که کند گرد سرم کعبه طواف</p><p>صورت آرزوی من ز گریبانت نمود</p><p>نیست آیینه درویش به جز سینه صاف</p><p>چیست این نافه اگر زانکه به چین آهو را</p><p>نبریدند به سودای سر زلف تو ناف</p><p>جلوه حسن تو زینسان که جهان را بگرفت</p><p>هیچ کس را نتوان داشت ز عشق تو معاف</p><p>با همه روی زمین متفقم در همه دین</p><p>مشرب عشق تو شست از دل من نقش خلاف</p><p>تیغ مصقول تو آیینه مقصود من است</p><p>یارب این آینه را سینه من باد غلاف</p><p>زان میان چون قلم از موی همی پیچد سر</p><p>فکر جامی که به هر نکته بود موی شکاف</p><h2><a id="poem-78992" href="https://ganjoor.net/jami/divanj/fateha-shabab/ghazal-jf/sh527">شمارهٔ ۵۲۷</a></h2>
<p>حدیثی مشکل و سری ست مغلق</p><p>که در کون و مکان کس نیست جز حق</p><p>حقیقت واحد است و وحدت او</p><p>بود مرد محقق را محقق</p><p>ولیکن ز اختلاف اعتبارات</p><p>گهی باشد مقید گاه مطلق</p><p>مجرد یابیش ز اطلاق و تقیید</p><p>اگر جلباب هستی را کنی شق</p><p>چو بندی از تصاریف شیون چشم</p><p>تو را مصدر نماید عین مشتق</p><p>کند هر دم بیان این نکته را عشق</p><p>ولی عقلش نمی دارد مصدق</p><p>نبخشد جان جامی را خلاصی</p><p>ز قید عقل جز جام مروق</p><h2><a id="poem-78993" href="https://ganjoor.net/jami/divanj/fateha-shabab/ghazal-jf/sh528">شمارهٔ ۵۲۸</a></h2>
<p>رهروی خوش سخنی گفت ز پیران طریق</p><p>کاولین شرط درین راه رفیق است رفیق</p><p>طالب صحبت رندان شو و توفیق ادب</p><p>از خدا خواه که الله ولی التوفیق</p><p>چون به نظاره ساحل گذری خنده زنان</p><p>دامن عاطفت خود مکش از دست غریق</p><p>چیست آن رشته که آویخت خور از خیط شعاع</p><p>یعنی ای ذره برون آی ازین چاه عمیق</p><p>به جز این نکته نشد حاصلم از دقت فکر</p><p>که بدان سر میان ره نبرد فکر دقیق</p><p>لعل سیراب تو رخشنده سهیلی ست که داد</p><p>گوهر اشک مرا پرتو آن رنگ عقیق</p><p>هر معاشر به رفیقی دم یکرنگی زد</p><p>جامی و جام شفق گون که رفیقی ست شفیق</p><h2><a id="poem-78994" href="https://ganjoor.net/jami/divanj/fateha-shabab/ghazal-jf/sh529">شمارهٔ ۵۲۹</a></h2>
<p>چون تو در شهر مهی از من دلداده چه لایق</p><p>که نباشم به سر کوی تو آشفته و عاشق</p><p>آن که با روی نکو داد تو را پایه عذرا</p><p>چه عجب گر دهد از عشق مرا منصب وامق</p><p>گو طبیبم ز غم عشق تو پرهیز مفرما</p><p>که مزاج من بیمار به عشق است موافق</p><p>دل و جان بسته زلفت به رخت مهر چه ورزم</p><p>عشق را شرط نخستین چه بود ترک علایق</p><p>جیب جان هر سحری می درم از مهر جمالت</p><p>نیست جز صبح درین قصه مرا شاهد صادق</p><p>گشتم از عشق تو بیمار گذر کن به سر من</p><p>کین مرض را نتوان یافت طبیبی چو تو حاذق</p><p>جامی از صدق وفا دل به نگاری ده و بگسل</p><p>ز حریفان ریایی و رفیقان منافق</p><h2><a id="poem-78995" href="https://ganjoor.net/jami/divanj/fateha-shabab/ghazal-jf/sh530">شمارهٔ ۵۳۰</a></h2>
<p>ای خرم از هوای رخت نوبهار عشق</p><p>در هر دلی ز تازه گلت خار خار عشق</p><p>هر چند سرخوشی ز می حسن یاد کن</p><p>ما را که جان رسید به لب در خمار عشق</p><p>محمل همین به سینه ویران ما گشاد</p><p>هر کاروان غم که رسید از دیار عشق</p><p>فرقی میان عارف و عابد نهاده اند</p><p>این خوش به عشق کار بود وان به کار عشق</p><p>گر کوهکن ز پای درآمد چه جای طعن</p><p>والله که کوه پست شود زیر بار عشق</p><p>هرگه خدنگ غمزه گشایی ز شست ناز</p><p>باشد همای سدره فروتر شکار عشق</p><p>جامی مدار رنجه دل از فکر عاقبت</p><p>حالی به نقد خوش گذران روزگار عشق</p><h2><a id="poem-78996" href="https://ganjoor.net/jami/divanj/fateha-shabab/ghazal-jf/sh531">شمارهٔ ۵۳۱</a></h2>
<p>بود عقیق سرشکی که ریزم از غم عشق</p><p>به چشم اهل محبت نگین خاتم عشق</p><p>هنوز صبح وجود از شب عدم طالع</p><p>نگشته بود که بودم چو صبح همدم عشق</p><p>مزن ز گریه ما خنده کآب دیده ما</p><p>ترشحیست ز باران شوق و شبنم عشق</p><p>به ترک عشق خرد جهد می کند اما</p><p>به جهد او نشود سست عهد محکم عشق</p><p>سپاه هوش و خرد ناگرفته راه گریز</p><p>گمان مبر که شود ملک دل مسلم عشق</p><p>دلم که جای ریا بود و زرق شکر خدا</p><p>که جلوه گاه بتان شد به یمن مقدم عشق</p><p>همای همت جامی خجسته فر مرغی است</p><p>گشاده پر به هوای فضای عالم عشق</p><h2><a id="poem-78997" href="https://ganjoor.net/jami/divanj/fateha-shabab/ghazal-jf/sh532">شمارهٔ ۵۳۲</a></h2>
<p>ای سر عقل از خطت بر خط فرمان عشق</p><p>گوی دل از طره ات در خم چوگان عشق</p><p>منشی هجران نوشت بهر هلاکم نشان</p><p>مهر زد از داغ دل صاحب دیوان عشق</p><p>رفت به هر وادیی از مژه ام سیل خون</p><p>تشنه هنوزم به خون ریگ بیابان عشق</p><p>جورکشی بر درت ساخت مرا سربلند</p><p>اره فرق من است کنگر ایوان عشق</p><p>باد که جنبید ازو سلسله زلف تو</p><p>شد دل دیوانه را سلسله جنبان عشق</p><p>چاک مکن سینه ام ترسم ازین روزنه</p><p>بر همه روشن شود آتش پنهان عشق</p><p>نامه که پیچیده شد گفته جامی در او</p><p>هست پی اهل دل لقمه ای از خوان عشق</p><h2><a id="poem-78998" href="https://ganjoor.net/jami/divanj/fateha-shabab/ghazal-jf/sh533">شمارهٔ ۵۳۳</a></h2>
<p>هر خون که خورد بی تو دل از ساغر فراق</p><p>بگشاد از رگ مژه ام نشتر فراق</p><p>بر چون خوریم از تو که تخم امید وصل</p><p>در کشتزار ما ندهد جز بر فراق</p><p>در باغ عشق سروی اگر هست و سوسنی</p><p>آن ناوک بلا بود این خنجر فراق</p><p>لاغر تنم به مسند وصل تو چون رسد</p><p>این رشته هست دوخته در بستر فراق</p><p>برخاست ز آب دیده ما هر طرف حباب</p><p>زد خیمه در نواحی ما لشکر فراق</p><p>هر دم مده به وعده فریبم که فارغ است</p><p>از نعمت وصال بلاپرور فراق</p><p>جامی ز دوست نامه وصل آرزو مکن</p><p>این بس که هست نام تو در دفتر فراق</p><h2><a id="poem-78999" href="https://ganjoor.net/jami/divanj/fateha-shabab/ghazal-jf/sh534">شمارهٔ ۵۳۴</a></h2>
<p>روز ما را ساخت چون شب تیره آن ماه از فراق</p><p>چند سوزیم از فراق آه از فراق آه از فراق</p><p>آگهند از ماه تا ماهی که هر شب می رود</p><p>آب چشمم تا به ماهی آه تا ماه از فراق</p><p>وصل جانان شایدم روزی شود پیش از اجل</p><p>یک دو روز ای جان غمدیده امان خواه از فراق</p><p>محنت دوری مپرس از ساکنان کوی دوست</p><p>نازپرورد وصال آخر چه آگاه از فراق</p><p>تا به کی سرگشته گردم در فراق ای برق وصل</p><p>نور ده یک لحظه تا بیرون برم راه از فراق</p><p>روز وصل یار ما را غیرت اغیار گشت</p><p>چون وصال این وحشت آرد لوحش الله از فراق</p><p>در صبوری گر چه جامی بود پا بر جا چو کوه</p><p>گردش گردون به بادش داد چون کاه از فراق</p><h2><a id="poem-79000" href="https://ganjoor.net/jami/divanj/fateha-shabab/ghazal-jf/sh535">شمارهٔ ۵۳۵</a></h2>
<p>زهی به خاک درت چشم خون فشان مشتاق</p><p>به لب تو جانی و من بنده به جان مشتاق</p><p>تو می روی ز جهان و جهانیان فارغ</p><p>ستاده بر سر راهت جهان جهان مشتاق</p><p>بیا بیا که به تشریف مقدمت هستیم</p><p>چو میزبان توانگر به میهمان مشتاق</p><p>به نام دلکش تو کارزوی جان من است</p><p>دلم چو گوش بود گوش چون زبان مشتاق</p><p>بر این شکسته افتاده کی کنی سایه</p><p>همای سدره نباشد به استخوان مشتاق</p><p>منم به خانه خود غایب از سگان درت</p><p>مسافری به ملاقات دوستان مشتاق</p><p>به خوابگاه سگانت کشید جامی رخت</p><p>چو آن غریب که آید به خان و مان مشتاق</p><h2><a id="poem-79001" href="https://ganjoor.net/jami/divanj/fateha-shabab/ghazal-jf/sh536">شمارهٔ ۵۳۶</a></h2>
<p>ای ذات تو از صفات ما پاک</p><p>کنه تو برون ز حد ادراک</p><p>هم از تو منیر شمع انجم</p><p>هم از تو بلند قصر افلاک</p><p>آدم به تو شد مکرم ار نه</p><p>پیداست مقام ذره خاک</p><p>از مهر تو هر سپیده دم چرخ</p><p>دراعه نیلگون زند چاک</p><p>پرورده ابر رحمت توست</p><p>همچون گل و لاله خار و خاشاک</p><p>در صیدگه دلاورانت</p><p>ارواح قدس شکار فتراک</p><p>راهی ست پر از خطر ره عشق</p><p>آنجا همه رهزنان بی باک</p><p>بی بدرقه عنایت تو</p><p>نتوان شد ازان ره خطرناک</p><p>یارب به کمال آن که دارد</p><p>بر کسوت جان طراز لولاک</p><p>کز جام صفا و خم وحدت</p><p>در بزم مجردان چالاک</p><p>آن باده حواله کن به جامی</p><p>کز وصمت هستیش کند پاک</p><h2><a id="poem-79002" href="https://ganjoor.net/jami/divanj/fateha-shabab/ghazal-jf/sh537">شمارهٔ ۵۳۷</a></h2>
<p>زد به شکرخنده لعلت بر دل ریشم نمک</p><p>یا غزال الحی یا ضبی الحمی ما املحک</p><p>تا شدی ظاهر بدین لطف و جمال ارباب دین</p><p>متفق گشتند در تفضیل انسان بر ملک</p><p>چون پری پنهان مشو ای بی تو بینایی محال</p><p>زانکه مردم را چو چشمی چشم را چون مردمک</p><p>نقد اخلاص مرا هر بار یابی پاک تر</p><p>گر زنی صد نوبت از سنگ جفایم بر محک</p><p>موجب ننگ است نامم نامه عشق تو را</p><p>کاش نامم را کند تیغ اجل زین نامه حک</p><p>دل یکی دارم من و دلبر یکی آن بخت کو</p><p>تا بگویم قصه دل پیش دلبر یک به یک</p><p>از فلک جامی چرا نالد که با او هر چه کرد</p><p>دور خورشید جمالت کرد نی دور فلک</p><h2><a id="poem-79003" href="https://ganjoor.net/jami/divanj/fateha-shabab/ghazal-jf/sh538">شمارهٔ ۵۳۸</a></h2>
<p>چون تو ناوک افکنی سویم دل و جان یک به یک</p><p>سهم خود جوینداز من کالهدایا مشترک</p><p>سوختم صد بار تا کی سینه ریش مرا</p><p>سازی از مژگان جراحت ریزی از لبها نمک</p><p>بر سر ما چون ز بهر امتحان سنگ زنی</p><p>روی زرد خود بر آن مالیم چون زر بر محک</p><p>در وجود آن دهان داریم شک بهر خدا</p><p>زیر آن لب نکته ای فرمای بهر دفع شک</p><p>تا نهان آیم به طوف کوی تو هر شب شود</p><p>تیر آهم میل چشم دیده بانان فلک</p><p>گر رود بر چرخ ذکر دانه های خال تو</p><p>دردسر خیزد مسیحا را ز تسبیح ملک</p><p>خواند جامی پیش آن خورشید شعری وقت صبح</p><p>ساخت گردون نظم پروین را به تیغ مهر حک</p><h2><a id="poem-79004" href="https://ganjoor.net/jami/divanj/fateha-shabab/ghazal-jf/sh539">شمارهٔ ۵۳۹</a></h2>
<p>چو جزو لایتجزاست آن دهان بی شک</p><p>چگونه جان منش گشت جزو لاینفک</p><p>تهی ست سبحه زاهد ز گوهر اخلاص</p><p>هزار بار من آن را شمرده ام یک یک</p><p>به تیغ حادثه گردون کجا تواند کرد</p><p>نهان ز نامه عشقت حکایت ما حک</p><p>من آن نیم که شوم تارک سجود درت</p><p>گرم رسد به مثل از تو تیغ بر تارک</p><p>غمت مباد ترشح کند ز سینه چاک</p><p>ز غمزه کاش به هم دوزیش به یک ناوک</p><p>دبیر صنع نوشته ست گرد عارض تو</p><p>به مشک ناب که الحسن و الملاحة لک</p><p>بشوی دل ز قوانین عقل و دین جامی</p><p>که سر عشق بدینها نمی شود مدرک</p><h2><a id="poem-79005" href="https://ganjoor.net/jami/divanj/fateha-shabab/ghazal-jf/sh540">شمارهٔ ۵۴۰</a></h2>
<p>دلم شد جزو جزو از تیغ بی داد تو و هر یک</p><p>بود پیوسته اندوه و غمت را جزو لاینفک</p><p>ز تو سررشته کارم کشد روزی به حیرانی</p><p>درین دعوی ندارم جز سر زلف تو مستمسک</p><p>ز باریکی میانت در کمر سری ست لایفهم</p><p>ز پنهانی دهانت زیر لب رمزی ست لایدرک</p><p>چه غم گر اندک اندک شد غمت بسیار اندر دل</p><p>همه فیض نوال توست اگر بسیار اگر اندک</p><p>مکش یکبارگی بر ما خط نادانی ای خواجه</p><p>که در کار جهان گولیم و در عشق بتان زیرک</p><p>اگر بر تارکم سنگی رسد از پاسبان تو</p><p>به صد تعظیم و حرمت دارمش چون تاج بر تارک</p><p>قدش طوبی بود جامی اگر بر یاد او فردا</p><p>کنی در پای طوبی جا فطوبی ثم طوبی لک</p><h2><a id="poem-79006" href="https://ganjoor.net/jami/divanj/fateha-shabab/ghazal-jf/sh541">شمارهٔ ۵۴۱</a></h2>
<p>سر دهانت ناگشته مدرک</p><p>اهل یقین را افکنده در شک</p><p>از روی و زلفت دارم همیشه</p><p>صبحی همایون شامی مبارک</p><p>صد تیغ رانی حاشا که گردد</p><p>حرف وفایت از لوح دل حک</p><p>بر آب چشمم می خندی آری</p><p>المزن یبکی والورد یضحک</p><p>طفلی و نادان لیکن نرسته</p><p>از دام عشقت پیران زیرک</p><p>دی با سگانت گفتم کزین در</p><p>بار اقامت می بندم اینک</p><p>دل شد مجاور آنجا که جامی</p><p>هذا فراق بینی و بینک</p><h2><a id="poem-79007" href="https://ganjoor.net/jami/divanj/fateha-shabab/ghazal-jf/sh542">شمارهٔ ۵۴۲</a></h2>
<p>دل خون و جان فگار و جگرریش و سینه چاک</p><p>هم خود بگوی چون نکشم آه دردناک</p><p>بیمار پرسیی بکن ای یار مهربان</p><p>کافتاده ام ز هجر تو در بستر هلاک</p><p>آلوده کرد دامنم از خون دل سرشک</p><p>واحسرتا که خاصیت این داد عشق پاک</p><p>عطر کفن ز خاک درت کردم آرزو</p><p>آخر ببین که می برم این آرزو به خاک</p><p>بویت شنید غنچه و گل هم که می کند</p><p>این جامه پاره پاره و آن خرقه چاک چاک</p><p>گر پر شود جهان همه از ماه منظران</p><p>والله لست انظر طوعا الی سواک</p><p>گفتم که جامی از غم عشق تو مرد گفت</p><p>گر همچو او هزار بمیرد مرا چه باک</p><h2><a id="poem-79008" href="https://ganjoor.net/jami/divanj/fateha-shabab/ghazal-jf/sh543">شمارهٔ ۵۴۳</a></h2>
<p>جان می دهم به باد و غمت می برم به خاک</p><p>طوبی لمن یموت و فی قلبه هواک</p><p>پاکی تو و ز پرده عزت تو را ندید</p><p>جز دیده های پاک خوشا دیده های پاک</p><p>هر شب به جست و جوی خیالت روان کنم</p><p>آب دو دیده تا سمک و ناله تا سماک</p><p>زاهد کجا و سوز دل من که او ز زرق</p><p>پشمینه چاک کرد و من از شوق سینه چاک</p><p>زد شیخ نارسیده به عشق تو طعنه ام</p><p>دیوانه را ز سرزنش کودکان چه باک</p><p>خاطر مدار رنجه به فکر عیادتم</p><p>بادا سعادت تو اگر من شوم هلاک</p><p>جامی که داد جان به غمت بهر اهل درد</p><p>بگذاشت یادگار غزل های دردناک</p><h2><a id="poem-79009" href="https://ganjoor.net/jami/divanj/fateha-shabab/ghazal-jf/sh544">شمارهٔ ۵۴۴</a></h2>
<p>جان عاشق چون بود از آرزوی طبع پاک</p><p>دامن معشوق اگر آلایشی دارد چه باک</p><p>حاش لله چون رسد معشوق ما دامن کشان</p><p>دامنش زان پاکتر باشد که ما گوییم پاک</p><p>صفوت و پاکیزگی لازم بود خورشید را</p><p>گر بود بر اوج گردون ور فتد بر سطح خاک</p><p>شوق غالب عشق مستولی ست بر من بعد ازین</p><p>بر سر آن کوی خواهم رفت مست و جامه چاک</p><p>بانگ خواهم زد که ای در پرده عزت مقیم</p><p>کم تواری فی قباب العز حتی لانراک</p><p>زآستانت سر نتابم تا نبینم روی تو</p><p>گرچه آید بر سر من از تو صد تیغ هلاک</p><p>ناله کن جامی که دانم عاقبت کاری کند</p><p>در دل سنگین یار این ناله های دردناک</p><h2><a id="poem-79010" href="https://ganjoor.net/jami/divanj/fateha-shabab/ghazal-jf/sh545">شمارهٔ ۵۴۵</a></h2>
<p>به جوهر می رخشان که از زجاجه پاک</p><p>چراغ عیش فروزد درین سراچه خاک</p><p>به حسن صنعت مشاطه ای که آراید</p><p>ز خوشه گهر و لعل تاج تارک تاک</p><p>که من ز دامن پیر مغان ندارم دست</p><p>کشاکش اجلم گر کند گریبان چاک</p><p>مکن مزاحمت اهل دل که محفوظ است</p><p>ز سنگ بی خردان شیشه خانه افلاک</p><p>گلی که بهر کلیم از درخت طور شکفت</p><p>توقع از خس و خاشاک می کنی حاشاک</p><p>ز عشقم اینقدر ادراک شد که نتوان کرد</p><p>به دقت نظر اسرار عشق را ادراک</p><p>قدم ز دیر مکش جامی از ملامت غیر</p><p>اگر به دیر رسیدی ز طعن غیر چه باک</p><h2><a id="poem-79011" href="https://ganjoor.net/jami/divanj/fateha-shabab/ghazal-jf/sh546">شمارهٔ ۵۴۶</a></h2>
<p>باده پاک است و قدح پاک و حریفان همه پاک</p><p>عمر اگر در ره پاکان شودم صرف چه باک</p><p>به ریا طعنه مزن پیر مغان را که بود</p><p>ساحت عصمتش از وصمت این عارضه پاک</p><p>رفت در کوی تو صد سر که کسی تیغ ندید</p><p>پردلی کو که نهد پای به میدان هلاک</p><p>گر نیاویخته در دامن گل خار غمت</p><p>رخ چرا شسته به خوناب و گریبان زده چاک</p><p>روی بنما که روم ذره صفت رقص کنان</p><p>تا به سر منزل خورشید ازین دیر مغاک</p><p>مهر بگشا ز لب لعل که بیمار تو را</p><p>شربت از دست مسیحا نفتد فایده ناک</p><p>سایه بر تربت جامی فکن ای سرو به بلند</p><p>نیست از سرو عجب گر فکند سایه به خاک</p><h2><a id="poem-79012" href="https://ganjoor.net/jami/divanj/fateha-shabab/ghazal-jf/sh547">شمارهٔ ۵۴۷</a></h2>
<p>مرا شد جامه جان از غمت چاک</p><p>بیا ای آرزوی جان غمناک</p><p>نرفت از لوح دل نامت اگر چند</p><p>ز لوح آب و گل شد نقش من پاک</p><p>به یک رفتار بردی صد دل از راه</p><p>تعالی الله عجب چستی و چالاک</p><p>نهانی هر شبی آیم به کویت</p><p>گریبانی دریده دامنی چاک</p><p>گهی از درد ریزم خاک بر سر</p><p>گهی از شوق مالم روی بر خاک</p><p>ز حسرت با در و دیوار گویم</p><p>الا یا ربع سلمی این سلماک</p><p>ز جامی گر کشی سر چیست تدبیر</p><p>تو شاخ نازکی او خار و خاشاک</p><h2><a id="poem-79013" href="https://ganjoor.net/jami/divanj/fateha-shabab/ghazal-jf/sh548">شمارهٔ ۵۴۸</a></h2>
<p>ز هجران بر لب آمد جان غمناک</p><p>الا یا لیت شعری این القاک</p><p>به هر جمعیتی وصل تو جویم</p><p>لعل الله یجمعنی و ایاک</p><p>کسان را مهر دل از دیده خیزد</p><p>و قلبی کان قبل العین یهواک</p><p>نعیم خلد اگر گردد میسر</p><p>لعمری لا یطیب العیش لولاک</p><p>عنان عزم هر سویی که تابی</p><p>سوی قلب المتیم لیس ماواک</p><p>شدم خاک ره و دامن کشیدی</p><p>ز من چون شاخ گل حاشاک حاشاک</p><p>به قصد قتل جامی می کشی تیغ</p><p>کرمها می کنی الله ابقاک</p><h2><a id="poem-79014" href="https://ganjoor.net/jami/divanj/fateha-shabab/ghazal-jf/sh549">شمارهٔ ۵۴۹</a></h2>
<p>برانم از عقب کوچ کرده خود بوک</p><p>زند جمازه سعیم به خیمه گاهش چوک</p><p>کجا به خیمه گه او رسد جز آن رهرو</p><p>که گامزن چو جهاز است و بارکش چون لوک</p><p>ز آفتاب رخش دور مانده ام شاید</p><p>اگر کبود کنم جامه چون فلک زین سوک</p><p>ز فرق ساخته پای و ز تاج زر نعلین</p><p>ملوک بهر سلوک رهش بلوک بلوک</p><p>غریق لجه عرفان خموش چون ماهی</p><p>به هرزه نعره زنان واعظ از کناره چو غوک</p><p>ز کف مده سر رشته که پیرزن داند</p><p>کز اوست گردش چرخ وز چرخ گردش دوک</p><p>مکن مبالغه در شرح درد دل جامی</p><p>مباد کلک تو را خون فرو چکد از نوک</p><h2><a id="poem-79015" href="https://ganjoor.net/jami/divanj/fateha-shabab/ghazal-jf/sh550">شمارهٔ ۵۵۰</a></h2>
<p>فاح ریح الصبا و صاح الدیک</p><p>باده درده که صبح شد نزدیک</p><p>جام روشن بیار تا برهیم</p><p>یک دم از ظلمت شب تاریک</p><p>فهم را گم شود سر رشته</p><p>چون رود زان میان سخن باریک</p><p>پیش هندوی چشم خونریزت</p><p>گشته ترکان زبون تر از تازیک</p><p>سر عشق از عبارت واعظ</p><p>معنیی نازک است و لفظ رکیک</p><p>جز تو در دل کسی نیابد جای</p><p>صاحب ملک را چه جای شریک</p><p>جامی از حیرت تو ره گم کرد</p><p>یا دلیلا لمن تحیر فیک</p><h2><a id="poem-79016" href="https://ganjoor.net/jami/divanj/fateha-shabab/ghazal-jf/sh551">شمارهٔ ۵۵۱</a></h2>
<p>درین مقرنس زنگارگون مینا رنگ</p><p>بر آبگینه ارباب همت آید سنگ</p><p>نهاد چرخ مقوس کج است همچو کمان</p><p>ازان نشسته به خاکند راستان چو خدنگ</p><p>کسی که گام درین بحر می زند پی کام</p><p>به کام می رسد آخر ولی به کام نهنگ</p><p>مبین غزاله گردون و مهر او هر صبح</p><p>که شب به کین تو خواهد گرفت شکل پلنگ</p><p>محیط دور افق گر چه قاف تا قاف است</p><p>بود چو دایره میم بر دل ما تنگ</p><p>زکس نمی شنوم بوی انس کاش افتم</p><p>برون ز مسکن مانوس خود به صد فرسنگ</p><p>به شهر نیست نوایی خوش آنکه راست کند</p><p>درای محمل جامی سوی حجاز آهنگ</p><h2><a id="poem-79017" href="https://ganjoor.net/jami/divanj/fateha-shabab/ghazal-jf/sh552">شمارهٔ ۵۵۲</a></h2>
<p>ای که چون غنچه دلی دارم از اندوه تو تنگ</p><p>همچو گل چند دورو باشی و چون لاله دو رنگ</p><p>جنگ من این همه با بخت از آن ست که تو</p><p>با همه صلح کنی با من دلسوخته جنگ</p><p>سر زلف تو به دست دگران می بینم</p><p>وه که سررشته اقبال برون رفت ز چنگ</p><p>گریه نقش خط سبز تو نبرد از دل ما</p><p>نشود پاک به شستن ز رخ آینه زنگ</p><p>عاقبت وادی هجر تو به پایان آمد</p><p>گر چه شد بارگی صبر در آن بادیه لنگ</p><p>گر نه صیاد ازل خواست شکار دل ما</p><p>چون کمان ساخت ز ابروی تو وز غمزه خدنگ</p><p>جامی دلشده را جام دل آن روز شکست</p><p>که درآمد به سر کوی تواش پای به سنگ</p><h2><a id="poem-79018" href="https://ganjoor.net/jami/divanj/fateha-shabab/ghazal-jf/sh553">شمارهٔ ۵۵۳</a></h2>
<p>زهی اشک من و لعل تو یکرنگ</p><p>ز تو اندوه من با کوه هم سنگ</p><p>مرا درج گهر این بس که دارم</p><p>ز پیکان های تو بر سینه تنگ</p><p>ز تیغت چهره مقصود پیداست</p><p>مبادا ز خون بی دردان بر آن رنگ</p><p>حذر زان چشم و مژگان تا کی ای دل</p><p>دلیران چون گریزند از صف جنگ</p><p>قدم خم شد چو چنگ و دارم امید</p><p>که آرم تاری از زلف تو در چنگ</p><p>رقیب از کشتن من ننگ دارد</p><p>به یک تیغم خلاصی ده ازین ننگ</p><p>به آن قامت خوش است آهنگ جامی</p><p>بنامیزد زهی مرغ خوش آهنگ</p><h2><a id="poem-79019" href="https://ganjoor.net/jami/divanj/fateha-shabab/ghazal-jf/sh554">شمارهٔ ۵۵۴</a></h2>
<p>من که مهر عارضت می ورزم از صبح ازل</p><p>نگسلم از زلف تو پیوند تا شام اجل</p><p>گر به دست باد نبود حل و عقد زلف تو</p><p>کی شود سوداییان عشق را یک عقده حل</p><p>شد رقیب آواره و جایش سگ کویت گرفت</p><p>بی دلان را خاست از جان نعره نعم البدل</p><p>محتسب قول و عمل را ناروا گوید ولی</p><p>نیست مطرب را روا قطعا به قول او عمل</p><p>در دلم زینسان که محکم شد اساس عشق تو</p><p>کی به طوفان غم و سیل بلا یابد خلل</p><p>دل محل توست تا گم شد به جست و جوی او</p><p>بر درت هر چند می جویم نمی یابم محل</p><p>هست در وصف رخت از گفته جامی مدام</p><p>گلرخان را غنچه سان رنگین ورقها در بغل</p><h2><a id="poem-79020" href="https://ganjoor.net/jami/divanj/fateha-shabab/ghazal-jf/sh555">شمارهٔ ۵۵۵</a></h2>
<p>قتل من خواهد ز یکسو غم ز دیگر سو اجل</p><p>پیشدستی کن که نبود دست پیشین را بدل</p><p>فیلسوف عقل را آداب بحث عشق نیست</p><p>خالی از حکمت بود با او درین معنی جدل</p><p>قصد ما ابروی توست از سجده در محرابها</p><p>گر نباشد نیت خالص چه حاصل از عمل</p><p>می کنم هر دم چو گل پیراهن جان را قبا</p><p>تا قبا را دیدم آن اندام نازک در بغل</p><p>نیکوان را هستم از صدق ارادت معتقد</p><p>کی فتد در اعتقاد من ز بدگویان خلل</p><p>دل که شد جای غم عشقت محل رحمت است</p><p>ای ز سر تا پای رحمت رحمتی کن در محل</p><p>یافت جامی دوش در میخانه فیض از پیر جام</p><p>شد می تلخ از لب لعل تو در کامش عسل</p><h2><a id="poem-79021" href="https://ganjoor.net/jami/divanj/fateha-shabab/ghazal-jf/sh556">شمارهٔ ۵۵۶</a></h2>
<p>لعل جانبخش تو لا یبخل فیما یسال</p><p>چشم خون ریز تو لایسال عما یفعل</p><p>بعد عمری لبت ار وعده کامی دهدم</p><p>غمزه شوخ تو گوید ز کمین لاتعجل</p><p>قصد تو غایت جور است و جفا با چو منی</p><p>غیر هذا بک یا غایة قصدی اجمل</p><p>بود صد نخل هوس بیخ فرو برده به دل</p><p>صرصر عشق تو کرد آن همه را مستاصل</p><p>مشرب عشق چو باشد چه غم از طعن حسود</p><p>بحر ژرف از دهن سگ نشود مستعمل</p><p>گر چه هر جا دلم آویزش و آمیزش کرد</p><p>قبله عشق همان ست که بود از اول</p><p>در سخن کوش نه در زینت دیوان جامی</p><p>شعر را چون نبود آب چه سود از جدول</p><h2><a id="poem-79022" href="https://ganjoor.net/jami/divanj/fateha-shabab/ghazal-jf/sh557">شمارهٔ ۵۵۷</a></h2>
<p>دل به زمین بوس درت شد مثل</p><p>وفقه الله لخیر العمل</p><p>زان همه شادی که به دل داشت جای</p><p>شد غم و اندوه تو نعم البدل</p><p>بوسه ای از لعل تو کردم سوال</p><p>چند تعلل بعسی و لعل</p><p>بوسه گرفتم که نه حد من است</p><p>یک دو سه دشنام بده لااقل</p><p>باد قضا طاعت چل ساله ام</p><p>پیش رخت قبل قضاء الاجل</p><p>خاص که بی خاصیت عاشقی ست</p><p>عام کالانعام بود بل اضل</p><p>جامی امید سر زلف تو داشت</p><p>گفتمش ایاک و طول الامل</p><h2><a id="poem-79023" href="https://ganjoor.net/jami/divanj/fateha-shabab/ghazal-jf/sh558">شمارهٔ ۵۵۸</a></h2>
<p>برون آی از نقاب غنچه ای گل</p><p>که از شوق جمالت سوخت بلبل</p><p>چو گردد موعد دیدار نزدیک</p><p>نیاید دیگر از عاشق تحمل</p><p>به گشت باغ رفتم تا برآیم</p><p>دمی چون لاله خوش با ساغر مل</p><p>مرا شوق تو گریانید چندان</p><p>که شد پر خون ز اشکم دامن گل</p><p>ز بس نالیدم از فریاد مرغان</p><p>در اطراف چمن افتاد غلغل</p><p>جدا زان سرو قد و سنبل زلف</p><p>ندیدم قد سرو و زلف سنبل</p><p>چو مطرب لب ببست از نظم جامی</p><p>برآمد از صراحی بانگ قلقل</p><h2><a id="poem-79024" href="https://ganjoor.net/jami/divanj/fateha-shabab/ghazal-jf/sh559">شمارهٔ ۵۵۹</a></h2>
<p>حق آفتاب و جهان همچو سایه است ای دل</p><p>اما رایت الی الرب کیف مد الظل</p><p>وجود سایه و خورشید فی الحقیقه یکی ست</p><p>اگرچه پیش خرد باشد این سخن مشکل</p><p>لقب نهند بلی آفتاب را سایه</p><p>چو از صرافت اشراق خود شود نازل</p><p>حکیم ضؤ دویم گفت سایه را هشدار</p><p>مباش همچو وی از مغز این سخن غافل</p><p>فروغ مهر به روی زمین بود سایه</p><p>میانشان چو شود فی المثل کسی حایل</p><p>وجود قابل شرط کمال اسمائی ست</p><p>وگرنه ذات نباشد به غیر مستکمل</p><p>قبول و فعل دو وصفند ناشی از ذاتی</p><p>که هست جمله شئون و صفات را شامل</p><p>ز روی کثرت باطن که ممکنش لقب است</p><p>بود همیشه قبول و تاثرش حاصل</p><p>ز روی وحدت ظاهر که واجبش صفت است</p><p>بود هماره در اعیان مؤثر و فاعل</p><p>خداست در دو جهان هست جاودان جامی</p><p>وما سواه خیال مزخرف باطل</p><h2><a id="poem-79025" href="https://ganjoor.net/jami/divanj/fateha-shabab/ghazal-jf/sh560">شمارهٔ ۵۶۰</a></h2>
<p>زد شیخ شهر طعنه بر اسرار اهل دل</p><p>المرء لایزال عدوا لما جهل</p><p>تکفیر کرد پیر مغان را وگر برد</p><p>بویی ز کفر او شود از دین خود خجل</p><p>محضر به خون اهل صفا می زند رقم</p><p>این رقعه بر جهالت او بس بود سجل</p><p>آیین صدق و رسم مروت نه کار اوست</p><p>از طبع منحرف مطلب خلق معتدل</p><p>ساقی بیا که ذکر کدورت کدورت است</p><p>تا هست مهل باده صافی ز کف مهل</p><p>آن جام می بیار که از لوح اعتبار</p><p>سازد غبار هستی موهوم مضمحل</p><p>باشد که مرتفع شود از آفتاب می</p><p>آثار ظلمتی که نماید ز مد ظل</p><p>جامی به بزم پیر مغان بار خواست دوش</p><p>نگسسته دل هنوز ز پیوند آب و گل</p><p>مستی زد این ترانه به آواز چنگ و گفت</p><p>یا طالب الوصول تجرد لکی تصل</p><h2><a id="poem-79026" href="https://ganjoor.net/jami/divanj/fateha-shabab/ghazal-jf/sh561">شمارهٔ ۵۶۱</a></h2>
<p>مسلمانان چه سازم چاره با آن شوخ سنگین دل</p><p>که هم کام از لبش صعب است و هم صبر از رخش مشکل</p><p>اگر تن در فراق او دهم عمری ست بیهوده</p><p>وگر دل بر وصال او نهم فکری ست بی حاصل</p><p>دوای عشق گویند از سفر خیزد چه دانستم</p><p>که در دل مهر آن مه خواهد افزون شد به هر منزل</p><p>اگر نی آب بر آتش زدی باران اشک من</p><p>ز برق آه گرمم سوختی هم ناقه هم محمل</p><p>بدان در گرانمایه چگونه ره برم چون شد</p><p>ز آب دیده دریاها میان ما و او حایل</p><p>شکسته کشتی امید در گرداب غم ما را</p><p>تو ای ناصح مزن سنگ ملامت باری از ساحل</p><p>شراب خوش دلی ارباب عشرت را ده ای دوران</p><p>که هست از ساغر غم جامی اکنون مست لایعقل</p><h2><a id="poem-79027" href="https://ganjoor.net/jami/divanj/fateha-shabab/ghazal-jf/sh562">شمارهٔ ۵۶۲</a></h2>
<p>آمدی سوی من و ز اشک خودم مانده خجل</p><p>که به ره پای تو چون سرو شد آلوده به گل</p><p>خون شد از رشک گلم دل، بنشین پیش دو چشم</p><p>که بشویم گلت از پای به خونابه دل</p><p>میل سیل مژه ام می کنی آری باشد</p><p>طبع ارباب کرم جانب سایل مایل</p><p>جاه و تمکین تو را هیچ گزندی مرساد</p><p>چون به سر وقت گدایان گذری مستعجل</p><p>جان ازان پاکتر آمد که بگیرد گردی</p><p>دامنش را چو کند در تن خاکی منزل</p><p>اینقدر لطف بس از جانب لیلی که گهی</p><p>به سر تربت مجنون گذراند محمل</p><p>تا غلام تو شد ای خسرو خوبان جامی</p><p>قاضی عشق به آزادی او بست سجل</p><h2><a id="poem-79028" href="https://ganjoor.net/jami/divanj/fateha-shabab/ghazal-jf/sh563">شمارهٔ ۵۶۳</a></h2>
<p>شتربانا مبند امروز محمل</p><p>مرا باری چنین مپسند بر دل</p><p>نمی شاید کنون بار سفر بست</p><p>که شد راه از سرشک عاشقان گل</p><p>نه پای رفتن و نه رای بودن</p><p>مبادا کار کس زین گونه مشکل</p><p>حبیبی راحل والقلب هایم</p><p>و روحی ذاهب والدمع سایل</p><p>تن از همراهی او ماند محروم</p><p>ولی جان می رود منزل به منزل</p><p>الا ای باد شبگیری گذر کن</p><p>علی تلک المنازل والمراحل</p><p>بگو با دلبر محمل نشینم</p><p>که ای نوشین لب شیرین شمایل</p><p>ز رنج ره مبادت هیچ آسیب</p><p>به کامت هر چه خواهی باد حاصل</p><p>سحرگه چون شود عزم رحیلت</p><p>مباش از ناله شبگیر غافل</p><p>بیا کز درد و غم هستم فتاده</p><p>به خاک و خون چو مرغ نیم بسمل</p><p>تو می نوشی به طرف دشت و جامی</p><p>به کنج محنت و غم زهر قاتل</p><h2><a id="poem-79029" href="https://ganjoor.net/jami/divanj/fateha-shabab/ghazal-jf/sh564">شمارهٔ ۵۶۴</a></h2>
<p>کل ما فی الکون وهم او خیال</p><p>او عکوس فی مرایا او ظلال</p><p>لاح فی ظل السوی شمس الهدی</p><p>لاتکن حیران فی تیه الضلال</p><p>کیست آدم عکس نور لم یزل</p><p>چیست عالم موج بحر لایزال</p><p>عکس را کی باشد از نور انقطاع</p><p>موج را چون باشد از بحر انفصال</p><p>عین نور و بحر دان این عکس و موج</p><p>چون دویی اینجا محال آمد محال</p><p>رهروان عشق را بنگر که چون</p><p>هر یکی را بر دگرگونه ست حال</p><p>آن یکی در جمله ذرات جهان</p><p>دیده تابان آفتابی بی زوال</p><p>وان دگر ز آیینه هستی عیان</p><p>دیده مستورات اعیان را جمال</p><p>وان دگر در هر یکی آن دیگری</p><p>دیده من غیر احتجاب واختلال</p><p>خرم آن عاشق که با سلطان عشق</p><p>می خرامد در نهایات الوصال</p><p>کلمینی یا حمیرا کرده ورد</p><p>با لب میگون آن شیرین مقال</p><p>وز ملال زلف پر آشوب او</p><p>گفته با خالش ارحنی یا بلال</p><p>لب ندانم جز لب بحری که کرد</p><p>گوهر از قعرش سوی لب انتقال</p><p>ظلمت کونم غرض باشد ز زلف</p><p>نقطه ذاتم مراد آمد ز خال</p><p>گفت و گو تا چند جامی لب ببند</p><p>حال می باید چه سود از قیل و قال</p><p>گر درون سینه داری گوهری</p><p>چون صدف در قعر بنشین گنگ و لال</p>
</body></html>