<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>سلامان و ابسال - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65856" href="https://ganjoor.net/jami/7ourang/7-2/sh34">بخش ۳۴ - صفت چوگان باختن وی با همسران و گوی بردن وی از دیگران</a></h2>
<p>چون تن از خواب سحر آسودیش</p><p>بامدادان عزم میدان بودیش</p><p>صبحدم چون شاه این نیلی تتق</p><p>بارگی راندی به میدان افق</p><p>شه سلامان نیز مست و نیمخواب</p><p>پای کردی سوی میدان در رکاب</p><p>با گروهی از نژاد خسروان</p><p>خردسال و تازه روی و نوجوان</p><p>هر یکی در خیل خوبان سروری</p><p>آفت ملکی بلای کشوری</p><p>صولجان بر کف به میدان تاختی</p><p>گوی زرکش در میان انداختی</p><p>یک به یک چوگان زنان جویان حال</p><p>گرد یک مه حلقه کرده صد هلال</p><p>گر چه بودی زخم چوگان از همه</p><p>بود چابکتر سلامان از همه</p><p>گوی بردی از همه با صد شتاب</p><p>گوی مه بود و سلامان آفتاب</p><p>با هلالی صولجان دنبال ماه</p><p>حال گویان می شدی تا حالگاه</p><p>گوی اگر صدبار از آنجا باز پس</p><p>آمدی هر بار حال این بود و بس</p><p>آری آن کس را که دولت یار شد</p><p>وز نهال بخت برخودار شد</p><p>هیچ چوگان زیر این چرخ کبود</p><p>گوی نتواند ز میدانش ربود</p><h2><a id="poem-65857" href="https://ganjoor.net/jami/7ourang/7-2/sh35">بخش ۳۵ - در صفت کمانداری و تیراندازی وی</a></h2>
<p>شه چو گشتی بعد چوگان باختن</p><p>چون کمان مایل به تیر انداختن</p><p>از کمانداران خاص اندر زمان</p><p>خواستی ناکرده زه چاچی کمان</p><p>بی مدد آن را به زه آراستی</p><p>بانگ زه از گوشه ها برخاستی</p><p>دست مالیدی بر آن چالاک و چست</p><p>تا بن گوشش کشیدی از نخست</p><p>گاه بنهادی سه پر مرغی بر آن</p><p>رهسپر کردی به هنجار نشان</p><p>گر نشان بودی ازین فیروزه سفر</p><p>نقطه ای بی شک شدی آن نقطه صفر</p><p>ور گشادی تیر پرتابی زشست</p><p>بودیش خط افق جای نشست</p><p>گر نه مانع سختی گردون شدی</p><p>از خط دور افق بیرون شدی</p><p>در سر تیرش نرستی از خطر</p><p>گاه صید آهو به پا، تیهو به پر</p><p>پی سوی مقصود بردی راست پا</p><p>همچو طبع راست محفوظ از خطا</p><h2><a id="poem-65858" href="https://ganjoor.net/jami/7ourang/7-2/sh36">بخش ۳۶ - در صفت جود و سخا و بذل و عطای وی</a></h2>
<p>بود در جود و سخا دریا کفی</p><p>بل کش از بحر عطا دریا کفی</p><p>پر شدی از فیض آن ابر کرم</p><p>عرصه گیتی ز دینار و درم</p><p>نسبتش کم کن به دریا کو ز کف</p><p>گوهر افکندی به بیرون وین صدف</p><p>ز ابر بودی دست جود او فره</p><p>ابر باشد قطره بخش او بدره ده</p><p>بزم جودش را چو می آراستم</p><p>نسبتش با معن و حاتم خواستم</p><p>لیک اندر جنب وی بی قال و قیل</p><p>معن باشد مدخل و حاتم بخیل</p><p>بس که دستش داشتی با بسط خوی</p><p>تافتی انگشت او از قبض روی</p><p>قبض کف گر خواستی انگشت او</p><p>خم نکردی پشت خود در مشت او</p><p>گر گذشتی بر در او سایلی</p><p>از جفای فاقه خون گشته دلی</p><p>بس که بر وی بار احسان ریختی</p><p>تک زنان از بار آن بگریختی</p><h2><a id="poem-65859" href="https://ganjoor.net/jami/7ourang/7-2/sh37">بخش ۳۷ - حکایت گریختن قطران شاعر از بسیاری عطای ممدوح خود فضلون</a></h2>
<p>بود قطران نکته دانی سحرساز</p><p>قطره ای از کلک او دریای راز</p><p>بهر دریا بخشش فضلون لقب</p><p>گفت مدحی سر به سر فضل و ادب</p><p>طبع فضلون چون بر آن اقبال کرد</p><p>دامنش از مال مالامال کرد</p><p>روز دیگر مدحت او را بخواند</p><p>ضعف اول سیم و زر بر وی فشاند</p><p>همچنین روز دگر این کار کرد</p><p>روزها این کار را تکرار کرد</p><p>شد ز بس تضعیف چندان آن صله</p><p>که به تنگ آمد ازانش حوصله</p><p>چون درآمد شب چو برق از جای جست</p><p>وز حریم فضل فضلون بار بست</p><p>بامدادانش طلب کرد و نیافت</p><p>گفت مسکین روی ازین دولت بتافت</p><p>بودیم تا دست بر بذل درم</p><p>با ویم این بود دستور کرم</p><p>لیکن او را تاب این بخشش نبود</p><p>در سفر زین آستان کوشش نمود</p><h2><a id="poem-65860" href="https://ganjoor.net/jami/7ourang/7-2/sh38">بخش ۳۸ - اشارت به آنکه مقصود ازین مدحت ها مدحت شهریار کامگاریست خلدالله ملکه و سلطانه</a></h2>
<p>شب خرد آن ناصح شیرین خطاب</p><p>کرد مشفق وار آواز عتاب</p><p>گفت جامی فکرت بیهوده چند</p><p>سودن این کلک نافرسوده چند</p><p>هر که بر ملک بقا فیروز نیست</p><p>دی به فرض ار بوده است امروز نیست</p><p>گم مکن سر رشته مقصود را</p><p>مدح کم گو شاه ناموجود را</p><p>گفتم ای سرچشمه دانشوری</p><p>بر تو ختم اندیشه نطق آوری</p><p>قصد من زین مدح شاه دیگر است</p><p>کافسر اقبالش اکنون بر سر است</p><p>هفت کشور سخره فرمان اوست</p><p>هفت دریا رشحه احسان اوست</p><p>وصف خاصان به ز عام اندر نهفت</p><p>باد صافی وقت آن عارف که گفت</p><p>«خوشتر آن باشد که وصف دلبران</p><p>گفته آید در لباس دیگران »</p><p>هر کس آری محرم این راز نیست</p><p>بر رخ هر محرم این در باز نیست</p><h2><a id="poem-65861" href="https://ganjoor.net/jami/7ourang/7-2/sh39">بخش ۳۹ - حکایت عاشقی که دفع گمان اغیار را وصف معشوق خود در لباس آفتاب و ماه و غیر آن کردی</a></h2>
<p>عاشقی در گوشه ای بنشسته بود</p><p>گفت و گو با خویش در پیوسته بود</p><p>هر دم از نو داستانی ساختی</p><p>ناشنیده قصه ای پرداختی</p><p>گه ز مه گفتی گهی از آفتاب</p><p>گاهی از برگ گل سنبل نقاب</p><p>گه ز قد سرو کردی نکته راست</p><p>گاه ازان خس کش ز خاک پای خاست</p><p>غافلی از دور آن را می شنید</p><p>خاطرش زان هرزه گویی می رمید</p><p>گفت با وی کای به عشقت رفته نام</p><p>عاشق از معشوق خود راند کلام</p><p>عاشق و نام کسان گفتن که چه</p><p>گوهر وصف خسان سفتن که چه</p><p>گفت کای دور از نشان عاشقان</p><p>فهم نتوانی زبان عاشقان</p><p>ز آفتاب و مه غرض یار من است</p><p>سر این بر نکته دانان روشن است</p><p>گل که گفتم لطف رویش خواستم</p><p>ذکر سنبل رفت و مویش خواستم</p><p>سرو چه بود قامت رعنای او</p><p>من خسم رسته ز خاک پای او</p><p>گر تو واقف از زبان من شوی</p><p>جز حدیث عشقش از من نشنوی</p><h2><a id="poem-65862" href="https://ganjoor.net/jami/7ourang/7-2/sh40">بخش ۴۰ - به کمال رسیدن اسباب جمال سلامان و ظاهر شدن عشق ابسال بر وی و حیله نمودن تا وی را نیز گرفتار خود گرداند</a></h2>
<p>چون سلامان را شد اسباب جمال</p><p>از بلاغت جمع در حد کمال</p><p>سرو نازش تازگی را سر گرفت</p><p>باغ لطفش رونق دیگر گرفت</p><p>نارسیده میوه ای بود از نخست</p><p>چون رسیدن شد بر آن میوه درست</p><p>خاطر ابسال چیدن خواستش</p><p>وز پی چیدن چشیدن خواستش</p><p>لیک بود آن میوه بر شاخ بلند</p><p>بود کوتاه آرزو را زان کمند</p><p>شاهدی پر عشوه بود ابسال نیز</p><p>کم نه ز اسباب جمالش هیچ چیز</p><p>با سلامان عرض خوبی ساز کرد</p><p>شیوه جولانگری آغاز کرد</p><p>گاه بر رسم نغوله پیش سر</p><p>بافتی زنجیره ای از مشک تر</p><p>تا بدان زنجیره دانا پسند</p><p>ساختی پای دل شهزاده بند</p><p>گاه مشکین موی را بشکافتی</p><p>فرق کرده زان دو گیسو تافتی</p><p>یعنی از وی کام دل نایافتن</p><p>تا کیم خواهد بدینسان تافتن</p><p>گه نهادی چون بتان دل فروز</p><p>بر کمان ابروان از وسمه توز</p><p>تا ز جان او به زنگاری کمان</p><p>صید کردی مایه امن و امان</p><p>چشم خود را کردی از سرمه سیاه</p><p>تاش بردی زان سیه کاری ز راه</p><p>برگ گل را دادی از گلگونه زیب</p><p>تا بدان رنگش ز دل بردی شکیب</p><p>دانه مشکین نهادی بر عذار</p><p>تا بدان مرغ دلش کردی شکار</p><p>گه گشادی بند از تنگ شکر</p><p>گه شکستی مهر بر درج گهر</p><p>تا چو شکر بر دلش شیرین شدی</p><p>وز لب گویاش گوهر چین شدی</p><p>گه نمودی از گریبان گوی زر</p><p>زیر آن طوق مرصع از کمر</p><p>تا کشیدی با همه فرخندگی</p><p>گردنش را زیر طوق بندگی</p><p>گه به کاری دست سیمین در زدی</p><p>زان بهانه آستین را بر زدی</p><p>تا نگارین ساعد او آشکار</p><p>دیدی و کردی به خون چهره نگار</p><p>گه ز بهر خدمتی کردی قیام</p><p>سخت تر برداشتی از جای گام</p><p>تا ز بانگ جنبش خلخال او</p><p>تاجور فرقش شدی پامال او</p><p>بودی القصه به صد مکر و حیل</p><p>جلوه گر در چشم او در هر محل</p><p>صبح و شامش روی در خود داشتی</p><p>یکدمش غافل ز خود نگذاشتی</p><p>زانکه می دانست کز راه نظر</p><p>عشق دارد در دل عاشق اثر</p><p>جز به دیدار بتان دلپذیر</p><p>عشق در دلها نگردد جایگیر</p><h2><a id="poem-65863" href="https://ganjoor.net/jami/7ourang/7-2/sh41">بخش ۴۱ - حکایت زلیخا که بر همه اطراف منزل خود تصویر جمال خود کرد تا یوسف به هر طرف نگرد صورت وی بیند به وی میل کند</a></h2>
<p>بین زلیخا را که جان پر امید</p><p>ساخت کاخی چون دل صوفی سفید</p><p>هیچ نقش و هیچ رنگی نی در او</p><p>چون رخ آیینه زنگی نی در او</p><p>نقشبندی خواست آنگه چیره دست</p><p>تا به هر جا صورت او نقش بست</p><p>هیچ جای از نقش او خالی نماند</p><p>شادمان بنشست و یوسف را بخواند</p><p>پرده از رخسار زیبا برگرفت</p><p>وز مراد خود حکایت در گرفت</p><p>یوسف از گفت و شنیدش رو که تافت</p><p>صورت او دید رو هر سو که تافت</p><p>صورت او را چو پی در پی بدید</p><p>آمدش میلی به وصل وی پدید</p><p>بر سر آن شد که کام او دهد</p><p>شکر کامی به کام او نهد</p><p>لیک برهانی ز غیبش رو نمود</p><p>عصمت یزدانیش دریافت زود</p><p>دست خویش از کام او ناکام داشت</p><p>کامگاری را به هنگامش گذاشت</p><h2><a id="poem-65864" href="https://ganjoor.net/jami/7ourang/7-2/sh42">بخش ۴۲ - تأثیر کردن حیله های ابسال در سلامان و مایل شدن به سوی وی</a></h2>
<p>چون سلامان با همه حلم و وقار</p><p>کرد در وی عشوهٔ ابسال کار،</p><p>در دل از مژگان او، خارش خلید</p><p>وز کمند زلف او، مارش گزید</p><p>ز ابروانش طاقت او گشت طاق</p><p>وز لبش شد تلخ، شهدش در مذاق</p><p>نرگس جادوی او خوابش ببرد</p><p>حلقهٔ گیسوی او تابش ببرد</p><p>اشک او از عارضش گل‌رنگ شد</p><p>عیشش از یاد دهانش تنگ شد</p><p>دید بر رخسار او خال سیاه</p><p>گشت از آن خال سیه حالش تباه</p><p>دید جعد بیقرارش بر عذار</p><p>ز آرزوی وصل او، شد بیقرار</p><p>شوقش از پرده برون آورد، لیک</p><p>در درون اندیشه‌ای می‌کرد نیک</p><p>که مبادا گر چشم طعم وصال</p><p>طعم آن بر جان من گردد وبال</p><p>آن نماند با من و، عمر دراز</p><p>مانم از جاه و جلال خویش باز</p><p>دولتی کن مرد را جاوید نیست</p><p>بخردان را قبلهٔ امید نیست</p><h2><a id="poem-65865" href="https://ganjoor.net/jami/7ourang/7-2/sh43">بخش ۴۳ - حکایت آن زاغ بر لب دریای شور که حواصل وی را آب شیرین می داد اما وی را آن قبول نیفتاد</a></h2>
<p>بود همچون بوم زاغی روز کور</p><p>جا گرفته بر لب دریای شور</p><p>بودی از دریای شور آبشخورش</p><p>دادی آن شورابه طعم شکرش</p><p>از قضا مرغی حواصل نام او</p><p>حوصله سر چشمه انعام او</p><p>سایه دولت به فرق او فکند</p><p>نامدش شورابه دریا پسند</p><p>گفت پیش آی ای ز شوری در گله</p><p>کآب شیرینت دهم از حوصله</p><p>گفت ترسم کآب شیرین چون چشم</p><p>طعم آب شور گردد ناخوشم</p><p>زآب شیرین مانم و باشد نفور</p><p>طبع من ز آبشخور دریای شور</p><p>بر لب دریا نشسته روز و شب</p><p>در میان هر دو مانم تشنه لب</p><p>به که سازم هم به آب شور خویش</p><p>تا نیاید رنج بی آبیم پیش</p><h2><a id="poem-65866" href="https://ganjoor.net/jami/7ourang/7-2/sh44">بخش ۴۴ - رفتن ابسال به خلوت پیش سلامان و تمتع یافتن ایشان از صحبت یکدیگر</a></h2>
<p>چون سلامان مایل ابسال شد</p><p>طالع ابسال فرخ فال شد</p><p>یافت آن مهر قدیم او نوی</p><p>شد بدو پیوند امیدش قوی</p><p>فرصتی می جست تا بیگاه و گاه</p><p>یابد اندر خلوت آن ماه راه</p><p>کام دل از لعل او حاصل کند</p><p>جان شیرین با لبش واصل کند</p><p>تا شبی سویش به خلوت راه یافت</p><p>نقد جان بر دست پیش او شتافت</p><p>همچو سایه زیر پای او فتاد</p><p>وز تواضع رو به پای او نهاد</p><p>شه سلامان نیز با صد عز و ناز</p><p>کرد دست مرحمت سویش دراز</p><p>چون قبا تنگ اندر آغوشش گرفت</p><p>کام جان از چشمه نوشش گرفت</p><p>هر دو را از بوسه شد آغاز کار</p><p>زانکه بوس آمد قلاووز کنار</p><p>بس که می سودند با هم لب به لب</p><p>شد لبالب هر دو را جام طرب</p><p>گر چه لبهاشان به هم بسیار سود</p><p>ماند باقی آنچه اصل کار بود</p><p>بهر سودایی که در سر داشتند</p><p>پرده شرم از میان برداشتند</p><p>شد گشاده در میان بندی که بود</p><p>سخت تر شد میل پیوندی که بود</p><p>داشت شکر آن یکی شیر این دگر</p><p>شد به هم آمیخته شیر و شکر</p><p>کام جان پر شیر و شکر بودشان</p><p>تا شکر خواب سحر بربودشان</p><h2><a id="poem-65867" href="https://ganjoor.net/jami/7ourang/7-2/sh45">بخش ۴۵ - بیدار شدن سلامان از خواب شب و طلب داشتن ابسال را به مجلس طرب</a></h2>
<p>صبحدم کین شاهد مشکین نقاب</p><p>بهر خواب آلودگان از زر ناب</p><p>میل ها زین طاق زنگاری کشید</p><p>دیده ها را کحل بیداری کشید</p><p>خاست شهزاده ز بستر کامیاب</p><p>چشمی از بیداری شب نیمخواب</p><p>خار خاری از خمار شب در او</p><p>جنبشی از شوق یار شب در او</p><p>خاطرش از بهر دفع آن خمار</p><p>جرعه ای می خواست لیک از لعل یار</p><p>یار را بی زحمت اغیار خواند</p><p>پهلوی خود بر سر مسند نشاند</p><p>برقع شرم از جمالش باز کرد</p><p>عشرت دوشینه با او ساز کرد</p><p>روز دیگر بر همین دستور بود</p><p>چشم زخم دهر از ایشان دور بود</p><p>روز هفته هفته شد مه ماه سال</p><p>ماه و سالی خالی از رنج و ملال</p><p>همتش آن بود کان عیش و طرب</p><p>نی به روز افتد ز یکدیگر نه شب</p><p>لیک دور چرخ می گفت از کمین</p><p>نیست دأب من که بگذارم چنین</p><p>ای بسا صحبت که روز انگیختم</p><p>چون شب آمد سلک آن بگسیختم</p><p>وی بسا دولت که دادم وقت شام</p><p>صبحدم را نوبت آن شد تمام</p><h2><a id="poem-65868" href="https://ganjoor.net/jami/7ourang/7-2/sh46">بخش ۴۶ - حکایت اعرابیی که خوان خلیفه را پسندید و گفت بعد ازین اینجا دایم خواهم رسید و جواب گفتن خلیفه که شاید مگذارند و گفتن اعرابی که آن وقت تقصیر از شما خواهد بود نه از من</a></h2>
<p>روی در بغداد کرد اعرابیی</p><p>در تمنای غنیمت یابیی</p><p>بعد چندین روز بار انتظار</p><p>بر سر خوان خلیفه یافت بار</p><p>پیش او افتاد خالی از گزند</p><p>یک طبق پالوده از جلاب قند</p><p>چرب و شیرین چون زبان اهل دل</p><p>نرم و نازک چون لب هر دل گسل</p><p>ایمن از آزار مشتی ژاژخای</p><p>چون نهد بر لب نهد بر معده جای</p><p>چون دهان از خوردن آن ساخت پاک</p><p>با خلیفه گفت دور از ترس و باک</p><p>کای تو را بر ذروه افلاک مهد</p><p>بستم اکنون با خدای خویش عهد</p><p>کاندرین مهمانسرای سبز فام</p><p>از برای چاشت یا امید شام</p><p>جز سوی خوان تو ننهم گام خویش</p><p>تا ازین پالوده گیرم کام خویش</p><p>شد خلیفه زان سخن خندان و گفت</p><p>ای ز تو پوشیده اسرار نهفت</p><p>شاید اینجا بار ندهندت دگر</p><p>زحمت آمد شدن چندین مبر</p><p>گفت تقصیر از تو باشد آن زمان</p><p>نی ز من ای قبله امن و امان</p><p>می کنم من صرف وسع خویشتن</p><p>چون تو نگذاری چه باشد جرم من</p><h2><a id="poem-65869" href="https://ganjoor.net/jami/7ourang/7-2/sh47">بخش ۴۷ - آگاه شدن حکیم و پادشاه از حال سلامان و ابسال و سرزنش کردن سلامان را و تنگ شدن احوال بر او</a></h2>
<p>چون سلامان شد حریف ابسال را</p><p>صرف وصلش کرد ماه و سال را</p><p>باز ماند از خدمت شاه و حکیم</p><p>هر دو را شد دل ز هجر او دو نیم</p><p>چون ز حال او خبر جستند باز</p><p>محرمان کردندشان دانای راز</p><p>بهر پرسش پیش خویشش خواندند</p><p>با وی از هر کجا حکایت راندند</p><p>نکته ها گفتند از نو و کهن</p><p>تا به مقصود از طلب آمد سخن</p><p>شد یقین کان قصه از وی راست بود</p><p>داستانی بی کم و بی کاست بود</p><p>هر یک اندر کار وی رایی زدند</p><p>در خلاصش دستی و پایی زدند</p><p>بر نصیحت یافت کار آخر قرار</p><p>کز نصیحت نیست بهتر هیچ کار</p><p>از نصیحت ناقصان کامل شوند</p><p>وز نصیحت مدبران مقبل شوند</p><p>از نصیحت زنده گردد هر دلی</p><p>وز نصیحت حل شود هر مشکلی</p><p>ناصحان پیغمبرانند از نخست</p><p>گشته کار عقل و دین زیشان درست</p><p>هر که از پیغمبری دم زد بر او</p><p>جز نصیحت ز آسمان نامد فرو</p><h2><a id="poem-65870" href="https://ganjoor.net/jami/7ourang/7-2/sh48">بخش ۴۸ - نصیحت کردن پادشان سلامان را</a></h2>
<p>شاه با وی گفت کای جان پدر</p><p>شمع بزم افروز ایوان پدر</p><p>دیده اقبال من روشن به توست</p><p>عرصه آمال من گلشن به توست</p><p>سالها چون غنچه دل خون کرده ام</p><p>تا گلی چون تو به دست آورده ام</p><p>همچو گل از دست من دامن مکش</p><p>خنجر خار جفا بر من مکش</p><p>در هوای توست تاجم فرق سای</p><p>وز برای توست تختم زیر پای</p><p>رو به معشوقان نابخرد منه</p><p>افسر دولت ز فرق خود منه</p><p>دست دل در شاهد رعنا مزن</p><p>تخت شوکت را به پشت پا مزن</p><p>منصب تو چست چوگان باختن</p><p>رخش زیر ران به میدان تاختن</p><p>نی گرفتن زلف چون چوگان به دست</p><p>پهلوی سیمینبران کردن نشست</p><p>در شکارستان اگر تیر افکنی</p><p>گاه آهو گاه نخجیر افکنی</p><p>به کز این آهووشان شیر گیر</p><p>بینمت نخجیروار آماج تیر</p><p>در صف مردان روی شمشیر زن</p><p>وز تن گردان شوی گردن فکن</p><p>به که از مردان مرد افکن جهی</p><p>پیش شمشیر زنی گردن نهی</p><p>ترک این کردار کن بهر خدای</p><p>ور نه خواهم زین غم افتادن ز پای</p><p>سالها بهر تو ننشستم ز پا</p><p>شرم بادت کافکنی از پا مرا</p><h2><a id="poem-65871" href="https://ganjoor.net/jami/7ourang/7-2/sh49">بخش ۴۹ - اشارت به خونریزی شیرویه خسرو را و نامبارکی آن بر وی</a></h2>
<p>غرقه خون چون خسرو از شیرویه خفت</p><p>نکته ای خوش در حق شیرویه گفت</p><p>که بدان شاخی که آب از اصل خورد</p><p>سر کشید از آب و قصد اصل کرد</p><p>اصل را چون کند و شد میدان فراخ</p><p>خشک و بی بر بر زمین افتاد شاخ</p><h2><a id="poem-65872" href="https://ganjoor.net/jami/7ourang/7-2/sh50">بخش ۵۰ - جواب گفتن سلامان پادشاه را</a></h2>
<p>چون سلامان آن نصیحت گوش کرد</p><p>بحر طبع او ز گوهر جوش کرد</p><p>گفت شاها بنده رای توام</p><p>خاک پای تخت فرسای توام</p><p>هر چه فرمودی به جان کردم قبول</p><p>لیکن از بی صبری خویشم ملول</p><p>نیست از دست دل رنجور من</p><p>صبر بر فرموده ات مقدور من</p><p>بارها با خویش اندیشیده ام</p><p>در خلاصی زین بلا پیچیده ام</p><p>لیک چون یادم ازان ماه آمده ست</p><p>جان من در ناله و آه آمده ست</p><p>ور فتاده چشم من بر روی او</p><p>کرده ام روی از دو عالم سوی او</p><p>در تماشای رخ آن دلپسند</p><p>نی نصیحت مانده بر یادم نه پند</p><h2><a id="poem-65873" href="https://ganjoor.net/jami/7ourang/7-2/sh51">بخش ۵۱ - حکایت روباه و روباه بچه</a></h2>
<p>گفت با روباه بچه مادرش</p><p>چون به باغ میوه آمد رهبرش</p><p>میوه چندان خور که بتوانی به تگ</p><p>رستگاری یافتن ز آسیب سگ</p><p>گفت ای مادر چو بینم میوه را</p><p>کی توانم کار بست این شیوه را</p><p>حرص میوه پرده هوشم شود</p><p>وز گزند سگ فراموشم شود</p><h2><a id="poem-65874" href="https://ganjoor.net/jami/7ourang/7-2/sh52">بخش ۵۲ - نصیحت کردن حکیم سلامان را</a></h2>
<p>چون شه از پند سلامان شد خموش</p><p>شد حکیم اندر نصیحت سخت کوش</p><p>گفت کای نوباوه باغ کهن</p><p>آخرین نقش بدیع کلک کن</p><p>حرفخوان دفتر هفت و چهار</p><p>خط شناس صفحه لیل و نهار</p><p>خازن گنجینه آدم تویی</p><p>نسخه مجموعه عالم تویی</p><p>قدر خود بشناس و مشمر سرسری</p><p>خویش را کز هر چه گویم برتری</p><p>آن که دست قدرتش خاکت سرشت</p><p>حرف حکمت در دل پاکت نوشت</p><p>پاک کن از نقش صورت سینه را</p><p>روی در معنی کن آن آیینه را</p><p>تا شود گنج معانی سینه ات</p><p>غرق نور معرفت آیینه ات</p><p>چشم خویش از طلعت شاهد بپوش</p><p>بیش ازین در صحبت شاهد مکوش</p><p>چیست شاهد صورتی پر عار و عیب</p><p>از هوس نی دامنش پاک و نه جیب</p><p>بر چنین آلودگی مفتون مشو</p><p>وز حریم عافیت بیرون مشو</p><p>نطفه در تن مایه بخش جان توست</p><p>قوت اعضا قوت ارکان توست</p><p>ای ز شهوت با تن و جان در ستیز</p><p>گوش دارش خواهی و خواهی بریز</p><p>بودی از آغاز عالی مرتبه</p><p>بر فراز چرخ بودت کوکبه</p><p>شهوت نفست به زیر انداخته</p><p>در حضیض خاک بندت ساخته</p><h2><a id="poem-65875" href="https://ganjoor.net/jami/7ourang/7-2/sh53">بخش ۵۳ - حکایت خروس و مؤذن</a></h2>
<p>با خروس آن تاجدار سرفراز</p><p>آن مؤذن گفت در وقت نماز</p><p>هیچ دانا وقت نشناسد چو تو</p><p>وز فوات وقت نهراسد چو تو</p><p>با چنین دانایی ای دستانسرای</p><p>کنگر عرشت همی بایست جای</p><p>ماکیانی چند را کرده گله</p><p>چند گردی در ته هر مزبله</p><p>گفت بود اول مرا پایه بلند</p><p>شهوت نفسم بدین پستی فکند</p><p>گر ز نفس و شهوتش بگذشتمی</p><p>در ته هر مزبله کی گشتمی</p><p>در ریاض قدس محرم بودمی</p><p>با خروس عرش همدم بودمی</p><h2><a id="poem-65876" href="https://ganjoor.net/jami/7ourang/7-2/sh54">بخش ۵۴ - جواب گفتن سلامان حکیم را</a></h2>
<p>چون سلامان از حکیم اینها شنید</p><p>بوی حکمت بر مشام او وزید</p><p>گفت ای جان فلاطون از تو شاد</p><p>صد ارسطو زیر فرمان تو باد</p><p>عقل ها بودند از آغاز ده</p><p>ساختی ده را تو اکنون یازده</p><p>من نهاده روی در راه توام</p><p>کمترین شاگرد درگاه توام</p><p>هر چه گفتی عین حکمت یافتم</p><p>در قبول آن به جان بشتافتم</p><p>لیک بر رای منیرت روشن است</p><p>کاختیار کار بیرون از من است</p><p>قدرت فاعل به قدر قابل است</p><p>قابلیت نی به جعل جاعل است</p><p>هر چه آن را من ز اول قابلم</p><p>کی توانم کز وی آخر بگسلم</p><p>بلکه هست از قدرت فاعل بدر</p><p>بر خلاف آن برون دادن اثر</p><h2><a id="poem-65877" href="https://ganjoor.net/jami/7ourang/7-2/sh55">بخش ۵۵ - حکایت پیر روستایی با پسر</a></h2>
<p>ساده مردی شد مسافر با پسر</p><p>هر دو را بر یک خرک بار سفر</p><p>بود پای از محنت ره ریششان</p><p>بر سر آن کوهی آمد پیششان</p><p>کوهی از بالا بلندی پر شکوه</p><p>موج زن دریایی اندر پای کوه</p><p>بر سر آن کوه راهی نیک تنگ</p><p>کز عبورش بود پای وهم لنگ</p><p>هیچ کس زانجا نیارستی گذار</p><p>تا نکردی از شکم پا همچو مار</p><p>هر چه افتادی ازان باریک راه</p><p>قعر دریا بودیش آرامگاه</p><p>ناگهان شد آن خرک زانجا خطا</p><p>زد پسر بانگ از قفایش کای خدا</p><p>شد خرم زین ره خطا نگذاریش</p><p>هر کجا باشد سلامت داریش</p><p>پیر گفتا بانگ کم زن ای پسر</p><p>کاختیار از دست او هم شد بدر</p><p>گر تو حکم راست خواهی خیز راست</p><p>اختیار اینجا گمان بردن خطاست</p><h2><a id="poem-65878" href="https://ganjoor.net/jami/7ourang/7-2/sh56">بخش ۵۶ - تنگ شدن کار بر سلامان از ملالت بسیار شاه و حکیم را گذاشتن و با ابسال راه گریز برداشتن</a></h2>
<p>هر کجا از عشق جانی در هم است</p><p>محنت اندر محنت و غم در غم است</p><p>خاصه عشقی کش ملامت یار شد</p><p>گفت و گوی ناصحان بسیار شد</p><p>از ملامت سخت گردد کار عشق</p><p>وز ملامتگر فزون تیمار عشق</p><p>بی ملامت عشق جان پروردن است</p><p>چون ملامت یار شد خون خوردن است</p><p>چون سلامان آن ملامت ها شنید</p><p>جان شیرینش ز غم بر لب رسید</p><p>مهر ابسال از درون او نکند</p><p>لیک شوری در درون او فکند</p><p>مشرب عذب و صالش تلخ شد</p><p>غره ماه نشاطش سلخ شد</p><p>بر نیامد هیچ جا از وی دمی</p><p>کش نیفتاد از ملامت ماتمی</p><p>جانش از تیر ملامت ریش گشت</p><p>در دل اندوهی که بودش بیش گشت</p><p>می بکاهد از ملامت جان مرد</p><p>صبر بر وی کی بود امکان مرد</p><p>می توان یک زخم خورد از تیغ تیز</p><p>چون پیاپی شد چه چاره جز گریز</p><p>روزها اندیشه کاری پیشه کرد</p><p>بارها در کار خویش اندیشه کرد</p><p>با هزار اندیشه در تدبیر کار</p><p>یافت کارش بر فرار آخر قرار</p><p>کرد خاطر از وطن پرداخته</p><p>محملی از بهر رفتن ساخته</p><p>چون درآمد شب روان محمل ببست</p><p>تنگ با ابسال در محمل نشست</p><p>هم سلامان نغز هم ابسال نغز</p><p>محمل از هر دو چو بادام دو مغز</p><p>وقت رفتن رفته سر بر دوش هم</p><p>گاه خفتن خفته در آغوش هم</p><p>هر دو را پهلو به پهلو متصل</p><p>بود محمل تنگ ازان رفتن نه دل</p><p>یار بی اغیار چون در بر بود</p><p>خانه هر چند تنگتر بهتر بود</p><p>بلکه هر جا یار را افتد درنگ</p><p>کی بود بر عاشق دلخسته تنگ</p><h2><a id="poem-65879" href="https://ganjoor.net/jami/7ourang/7-2/sh57">بخش ۵۷ - حکایت فراخ بودن زندان تنگ بر زلیخا در مشاهده یوسف علیه السلام</a></h2>
<p>یوسف کنعان چو در زندان نشست</p><p>بر زلیخا آمد از هجران شکست</p><p>خان و مان بر وی چو زندان تنگ شد</p><p>سوی زندان هر شبش آهنگ شد</p><p>گفت با او فارغی از داغ عشق</p><p>ناچشیده میوه ای از باغ عشق</p><p>چند ازین بستانسرای نازنین</p><p>چون گنهکاران شوی زندان نشین</p><p>گفت باشد از جمال دوست دور</p><p>عرصه آفاق بر من چشم مور</p><p>ور کنم با او به چشم مور جای</p><p>خوشترم باشد ز صد بستانسرای</p><h2><a id="poem-65880" href="https://ganjoor.net/jami/7ourang/7-2/sh58">بخش ۵۸ - در دریا نشستن سلامان و ابسال و به جزیره خرم رسیدن و در آنجا آرام گرفتن و مقیم شدن</a></h2>
<p>چون سلامان هفته ای محمل براند</p><p>پندگویان را بر او دستی نماند</p><p>از ملامت ایمن و فارغ ز پند</p><p>بار خود بر ساحل بحری فکند</p><p>دید بحری همچو گردون بی کران</p><p>چشم های بحریان چون اختران</p><p>قاف تا قاف امتداد دور او</p><p>تا به پشت گاو و ماهی غور او</p><p>کوه پیکر موج ها در اضطراب</p><p>گشته کوهستان از آنها روی آب</p><p>یا نه بختی اشتران از هر طرف</p><p>از سر مستی به لب آورده کف</p><p>ماهیان در وی نمایان بی دریغ</p><p>همچو جوهر از صقالت داده تیغ</p><p>بلکه پیدا پیش چشم خرده بین</p><p>چون خطای نقش بر دیبای چین</p><p>کرده سطح آب را هر جا دو نیم</p><p>همچو نیلی دیبه را مقراض سیم</p><p>گر بجنبیدی نهنگش زین نشیب</p><p>جوز هر خوردی بر این بالا نهیب</p><p>چون سلامان بحر را نظاره کرد</p><p>بهر اسباب گذشتن چاره کرد</p><p>کرد پیدا زورقی چون ماه نو</p><p>بر کنار بحر اخضر تیز دو</p><p>هر دو رفتند اندر او آسوده حال</p><p>شد مه و خورشید را منزل هلال</p><p>شد روان از بادبان پر ساخته</p><p>همچو بط سینه بر آب انداخته</p><p>راه را بر خود به سینه می شکافت</p><p>روی در مقصد به سینه می شتافت</p><p>بود بر شکل کمان لیکن ز تیر</p><p>تیزپرتر می گذشت از آبگیر</p><p>از پس ماهی که زورق راندند</p><p>وز دم دریا ز رونق ماندند</p><p>شد میان بحر پیدا پیشه ای</p><p>وصف آن بیرون ز هر اندیشه ای</p><p>هیچ مرغ اندر همه عالم نبود</p><p>کاندر آن عشرتگه خرم نبود</p><p>یک طرف در جلوه با هم جوق جوق</p><p>چون تذرو از تاج و چون قمری ز طوق</p><p>یک طرف صف صف همه دستانسرای</p><p>ساز دستان کرده از منقار و نای</p><p>نو درختان شاخ در شاخ اندر او</p><p>در نوا مرغان گستاخ اندر او</p><p>میوه در پای درختان ریخته</p><p>خشک و تر با یکدگر آمیخته</p><p>چشمه آبی به زیر هر درخت</p><p>آفتاب و سایه گردش لخت لخت</p><p>شاخ بود از باد دستی رعشه دار</p><p>مشت پر دینار از بهر شمار</p><p>چون نبودی نیک گیرا مشت او</p><p>ریختی از فرجه انگشت او</p><p>گوییا باغ ارم چون رو نهفت</p><p>غنچه پیدایش آنجا شکفت</p><p>یا بهشت عدن بی روز حساب</p><p>بر گرفت از روی خویش آنجا نقاب</p><p>چون سلامان دید لطف بیشه را</p><p>از سفر کوتاه کرد اندیشه را</p><p>با دلی فارغ ز هر امید و بیم</p><p>گشت با ابسال در بیشه مقیم</p><p>هر دو شادان همچو جان و تن به هم</p><p>هر دو خرم چون گل و سوسن به هم</p><p>صحبتی ز آویزش اغیار دور</p><p>راحتی ز آمیزش تیمار دور</p><p>نی ملامت پیشه با ایشان به جنگ</p><p>نی نفاق اندیشه با ایشان دو رنگ</p><p>گل در آغوش و خراش خار نی</p><p>گنج در پهلو و رنج مار نی</p><p>هر زمان در مرغزاری کرده خواب</p><p>هر نفس از چشمه ساری خورده آب</p><p>گاه با بلبل به گفتار آمده</p><p>گاه با طوطی شکر خوار آمده</p><p>گاه با طاووس در جولانگری</p><p>گاه در رفتار با کبک دری</p><p>قصه کوته دل پر از عیش و طرب</p><p>هر دو می بردند روز خود به شب</p><p>خود چه زان بهتر که باشد با تو یار</p><p>در میان و عیبجویان در کنار</p><p>در کنار تو بجز مقصود نی</p><p>مانع مقصود تو موجود نی</p><h2><a id="poem-65881" href="https://ganjoor.net/jami/7ourang/7-2/sh59">بخش ۵۹ - حکایت گفتن وامق به آن که پرسید مقصود تو از این جست و جوی چیست</a></h2>
<p>خورده دانی گفت با وامق به راز</p><p>کای ز داغ عشق عذرا در گداز</p><p>می بری عمری به سر در جست و جوی</p><p>چیست مقصودت ز جست و جو بگوی</p><p>گفت مقصود آنکه با عذرا به هم</p><p>روی خویش اندر یکی صحرا نهم</p><p>در میان بادیه گیرم وطن</p><p>بر سر یک چشمه باشم خیمه زن</p><p>دوست زانجا دور و دشمن نیز هم</p><p>جان ز خلق آسوده و تن نیز هم</p><p>گر روم هر سو دو صد فرسنگ بیش</p><p>نایدم از آدمی دیار پیش</p><p>دیده گردد مو به مو اعضای من</p><p>قبله رویم شود عذرای من</p><p>با هزاران دیده رو سویش کنم</p><p>تا ابد نظاره رویش کنم</p><p>بلکه از نظاره هم یکسو شوم</p><p>وز دویی آزاد گردم او شوم</p><p>تا دویی باقی بود دوری بود</p><p>جان اسیر داغ مهجوری بود</p><p>چون نهد عاشق به کوی وصل گام</p><p>جز یکی می در نگنجد والسلام</p><h2><a id="poem-65882" href="https://ganjoor.net/jami/7ourang/7-2/sh60">بخش ۶۰ - آگاه شدن شاه از رفتن سلامان و خبر نایافتن از حال وی و آیینه گیتی نمای را کار فرمودن و حال وی را دانستن</a></h2>
<p>شه چو شد آگاه بعد از چند گاه</p><p>زان فراق جانگداز عمر کاه</p><p>ناله بر گردون رسانیدن گرفت</p><p>وز دو دیده خون چکانیدن گرفت</p><p>گفت کز هر جا خبر جستند باز</p><p>کس نبود آگاه ازان پوشیده راز</p><p>داشت شاه آیینه گیتی نمای</p><p>پرده ز اسرار همه گیتی گشای</p><p>چون دل عارف نبود از وی نهان</p><p>هیچ حالی از بد و نیک جهان</p><p>گفت کان آیینه را آرند پیش</p><p>تا در آن بیند رخ مقصود خویش</p><p>چون بر آن آیینه افتادش نظر</p><p>یافت از گمگشتگان خود خبر</p><p>هر دو را عشرت کنان در بیشه دید</p><p>وز غم ایام بی اندیشه دید</p><p>با هم از فکر جهان بودند دور</p><p>وز همه اهل جهان یکسر نفور</p><p>هر یکی شاد از لقای دیگری</p><p>هیچشان غم نی برای دیگری</p><p>شاه چون جمعیت ایشان بدید</p><p>رحمتی آمد بر ایشانش پدید</p><p>بی ملامت کردن خاطر خراش</p><p>هر چه دانستی ز اسباب معاش</p><p>هر سر مویی فرو نگذاشتی</p><p>جمله را آنجا مهیا داشتی</p><p>ای خوش آن روشندل پاکیزه رای</p><p>کآورد شرط مروت را بجای</p><p>هر کجا بیند دو همدم را به هم</p><p>خورده جام شادی و غم را به هم</p><p>جانشان صافی ز زنگ تفرقه</p><p>جامشان ایمن ز سنگ تفرقه</p><p>اندر آن اقبالشان یاری کند</p><p>واندر آن دولت مددگاری کند</p><p>نی که از هم بگسلد پیوندشان</p><p>وافکند بر رشته جان بندشان</p><p>هر چه بر ارباب آفات آمده ست</p><p>یکسر از بهر مکافات آمده ست</p><p>نیک کن تا نیک پیش آید تو را</p><p>بد مکن تا بد نفرساید تو را</p><h2><a id="poem-65883" href="https://ganjoor.net/jami/7ourang/7-2/sh61">بخش ۶۱ - حکایت مکافات یافتن پرویز آنچه با فرهاد کرد از شیرویه</a></h2>
<p>کوهکن کانبازی پرویز کرد</p><p>روی در شیرین شورانگیز کرد</p><p>دید شیرین سوی خود میل دلش</p><p>شد به حکم آنکه دانی مایلش</p><p>غیرت عشق آتش سوزان فروخت</p><p>خرمن تمکین خسرو را بسوخت</p><p>کرد حالی حیله ای تا زال دهر</p><p>ریخت اندر ساغر فرهاد زهر</p><p>رفت آن بیچاره جانی پر هوس</p><p>ماند با شیرین همین پرویز و بس</p><p>چرخ کین کش هم همین آیین نهاد</p><p>در کف شیرویه تیغ کین نهاد</p><p>تا به یک زخمش ز شیرین ساخت دور</p><p>وز سریر عشرتش انداخت دور</p><h2><a id="poem-65884" href="https://ganjoor.net/jami/7ourang/7-2/sh62">بخش ۶۲ - اندوهگین شدن شاه از تمادی شعف سلامان به صحبت ابسال و وی را به قوت همت از تمتع به وی بازداشتن</a></h2>
<p>شاه یونان چون سلامان را بدید</p><p>کو به ابسال و وصالش آرمید</p><p>عمر رفت و زین خسارت بس نکرد</p><p>وز ضلالت روی دل واپس نکرد</p><p>ماند خالی زافسر شاهی سرش</p><p>تا که گردد سربلند از افسرش</p><p>تخت را افکند در پا بخت او</p><p>تا کف پای که بوسد تخت او</p><p>در درون افتاد ازین غم آتشش</p><p>وقت شد زین حال ناخوش ناخوشش</p><p>بر سلامان قوت همت گذاشت</p><p>تا ز ابسالش بکلی باز داشت</p><p>لحظه لحظه جانب او می شتافت</p><p>لیک نتوانستی از وی بهره یافت</p><p>روی او می دید و جانش می طپید</p><p>لیک با وصلش نیارستی رسید</p><p>زین تغابن در ره سخت اوفتاد</p><p>خر بمرد و بر زمین رخت اوفتاد</p><p>مرد مفلس را ازین بدتر چه غم</p><p>گنج در پهلو و کیسه بی درم</p><p>تشنه را زین سختر چه بود عذاب</p><p>چشمه پیش چشم و لب محروم از آب</p><p>اهل دوزخ را چه محنت زین بتر</p><p>آتش اندر جان و جنت در نظر</p><p>بر سلامان چون شد این محنت دراز</p><p>شد در راحت به روی وی فراز</p><p>شد بر او روشن که آن هست از پدر</p><p>تا مگر زان ورطه اش آرد بدر</p><p>ترس ترسان در پدر آورد روی</p><p>توبه کار و عذر خواه و عفو جوی</p><p>آری آن مرغی که باشد نیکبخت</p><p>آخر آرد سوی اصل خویش رخت</p><h2><a id="poem-65885" href="https://ganjoor.net/jami/7ourang/7-2/sh63">بخش ۶۳ - حکایت سؤال و جواب حکیم که حلال زاده کیست و نشانه آن چیست</a></h2>
<p>از حکیمی کرد شاگردی سؤال</p><p>کای مهندس کیست فرزند حلال</p><p>گفت آن کو عاقبت گردد شبیه</p><p>با پدر گر بخرد است و گر سفیه</p><p>چند روزی گر نماند با پدر</p><p>عاقبت خود را رساند با پدر</p><p>ور نه حال او بر این معنی گواست</p><p>دست از او بگسل که فرزند زناست</p><p>آن گیا کز خوید گندم خاسته ست</p><p>خوید گندم را به خود آراسته ست</p><p>گر چه می ماند به وی آغاز کار</p><p>چون رسد وقت درو در کشتزار</p><p>دانه اش گوید که او نی گندم است</p><p>نعت و نام گندمی از وی گم است</p><h2><a id="poem-65886" href="https://ganjoor.net/jami/7ourang/7-2/sh64">بخش ۶۴ - رسیدن سلامان پیش شاه و اظهار شفقت نمودن شاه با وی</a></h2>
<p>چون پدر روی سلامان را بدید</p><p>وز فراق عمر کاه او رهید</p><p>بوسه های رحمتش بر فرق داد</p><p>دست مهر از لطف بر دوشش نهاد</p><p>کای وجودت خوان احسان را نمک</p><p>چشم انسان را جمالت مردمک</p><p>روضه جان را نهال نوبری</p><p>آسمان را آفتاب دیگری</p><p>باغ دولت را گل نوخاسته</p><p>برج شاهی را مه ناکاسته</p><p>عرصه آفاق لشکرگاه توست</p><p>سرکشان را روی در درگاه توست</p><p>پای تا سر لایق تختی و تاج</p><p>نیست تخت و تاج را بی تو رواج</p><p>تاج را مپسند بر فرق خسان</p><p>تخت را در زیر پای ناکسان</p><p>ملک ملک توست بستان ملک خوش</p><p>ملک را بیرون مکن از سلک خویش</p><p>دست ازین شاهد که داری بازکش</p><p>شاهی و شاهد پرستی نیست خوش</p><p>دور کن حینای این شاهد ز دست</p><p>شاه باید بود یا شاهد پرست</p><h2><a id="poem-65887" href="https://ganjoor.net/jami/7ourang/7-2/sh65">بخش ۶۵ - در بیان چهار خصلت که از شرایط سلطنت است</a></h2>
<p>هست شرط پادشاهی چار چیز</p><p>حکمت و عفت شجاعت جود نیز</p><p>نیست حکمت کز پی نفس لئیم</p><p>سخره حکم زنی گردد کریم</p><p>نیست از عفت که مرد هوشمند</p><p>دامن آلاید به یاری ناپسند</p><p>از شجاعت نیست کش سازد زبون</p><p>قحبه ای از ربقه مردی برون</p><p>نیست از جود آنکه نتواند گذشت</p><p>زانچه گرد آن جز از خست نگشت</p><p>هر که با این چار خصلت یار نیست</p><p>از عروس ملک برخوردار نیست</p><p>آنچه در هر چار ازو افتد خلل</p><p>در دل خود کی دهد شاهش محل</p><p>حرف حکمت را بر این کردم تمام</p><p>وانچه می بایست گفتم والسلام</p><h2><a id="poem-65888" href="https://ganjoor.net/jami/7ourang/7-2/sh66">بخش ۶۶ - تنگدل شدن سلامان از ملامت پدر و روی در صحرا نهادن و آتش افروختن و با ابسال به هم به آتش درآمدن و سوخته شدن ابسال و سالم ماندن سلامان</a></h2>
<p>کیست درعالم ز عاشق زارتر</p><p>نیست کار از کار او دشوارتر</p><p>نی غم یار از دلش زایل شود</p><p>نی تمنای دلش حاصل شود</p><p>مایه آزار او بیگاه و گاه</p><p>طعنه بدخواه و پند نیکخواه</p><p>چون سلامان آن نصیحت ها شنید</p><p>جامه آسودگی بر خود درید</p><p>خاطرش از زندگانی تنگ شد</p><p>سوی نابود خودش آهنگ شد</p><p>چون حیات مردنی در خور بود</p><p>مردگی از زندگی خوشتر بود</p><p>روی با ابسال در صحرا نهاد</p><p>در فضای جانفشانی پا نهاد</p><p>پشته پشته هیمه از هر جا برید</p><p>جمله را یکجا فراهم آورید</p><p>جمع شد زان پشته ها کوهی بلند</p><p>آتشی در پشته و کوه او فکند</p><p>هر دو از دیدار آتش خوش شدند</p><p>دست هم بگرفته در آتش شدند</p><p>شه نهانی واقف آن حال بود</p><p>همتش بر کشتن ابسال بود</p><p>بر مراد خویشتن همت گماشت</p><p>سوخت او را و سلامان را گذاشت</p><p>بود آن غش بر زر و این زر خوش</p><p>زر خوش خالص بماند و سوخت غش</p><p>چون زر مغشوش در آتش فتد</p><p>گر شکستی اوفتد بر غش فتد</p><p>کار مردان دارد از یزدان نصیب</p><p>نیست این از همت مردان غریب</p><p>پیش صاحب همت این ظاهر بود</p><p>هر که بی همت بود منکر بود</p><h2><a id="poem-65889" href="https://ganjoor.net/jami/7ourang/7-2/sh67">بخش ۶۷ - حکایت آن منافق و آن مؤمن صادق که ردای وی را در ردای خود پیچیده در کوره آتش نهاد و ردای منافق بسوخت و ردای مؤمن سالم بماند</a></h2>
<p>دین پرستی کوره آتش به پیش</p><p>گرم چون آتش به کسب و کار خویش</p><p>با منافق شیوه ای در دین دو رنگ</p><p>از پی اثبات دین برداشت جنگ</p><p>آن منافق گفت باآن دین پرست</p><p>هان بیار ار حجتی داری به دست</p><p>زو ردایش را طلب کرد از نخست</p><p>در ردای خویشتن پیچید چست</p><p>در میان کوره آتش نهاد</p><p>در ردای خصم دین آتش فتاد</p><p>ماند سالم زان ردای مرد دین</p><p>هین ببین خاصیت نور یقین</p><p>کان درونی سوخت چون خاشاک و خس</p><p>وانچه بیرون بود سالم ماند و بس</p><h2><a id="poem-65890" href="https://ganjoor.net/jami/7ourang/7-2/sh68">بخش ۶۸ - بازماندن سلامان از ابسال و زاری کردن بر مفارقت او</a></h2>
<p>باشد اندر دار و گیر روز و شب</p><p>عاشق بیچاره را حالی عجب</p><p>هر چه از تیر بلا بر وی رسد</p><p>از کمان چرخ پی در پی رسد</p><p>ناگذشته از گلویش خنجری</p><p>از قفای آن درآید دیگری</p><p>گر بدارد دوست از بیداد دست</p><p>بر وی از سنگ رقیب آید شکست</p><p>ور بگردد از سرش سنگ رقیب</p><p>یابد از طعن ملامتگو نصیب</p><p>ور رهد زینها برزید خون به تیغ</p><p>شحنه هجرش به صد درد و دریغ</p><p>چون سلامان کوه آتش برفروخت</p><p>واندر او ابسال را چون خس بسوخت</p><p>رفت همتای وی و یکتا بماند</p><p>چون تن بیجان از او تنها بماند</p><p>ناله جانسوز بر گردون کشید</p><p>دامن مژگان ز دل در خون کشید</p><p>دود آهش خیمه بر افلاک زد</p><p>صبح ز اندوهش گریبان چاک زد</p><p>بس که از غم سینه کندن کرد ساز</p><p>سینه ناخن ناخنش شد همچو باز</p><p>بر وی از ناخن ز بس آزار جست</p><p>یک سر ناخن نماند از وی درست</p><p>سنگ می زد بر دل و بی هیچ شک</p><p>بود آن نقد وفایش را محک</p><p>چون به دل بنشست ازان سنگش غبار</p><p>نقد او آمد برون کامل عیار</p><p>چون ازو دست تهی کردی نشست</p><p>کندی از حسرت به دندان پشت دست</p><p>چون ندیدی پنجه اندر پنجه یار</p><p>پنجه خود کردی از دندان فگار</p><p>زان گهر دیدی چو خالی مشت خویش</p><p>کندی از دندان سرانگشت خویش</p><p>آن شکر لب را ندیدی چون به جای</p><p>نیشکر آیین شدی انگشت خای</p><p>روز و شب بی آنکه همزانوش بود</p><p>از طپانچه بودیش زانو کبود</p><p>هر شب آوردی به کنج خانه روی</p><p>با خیال یار خویش افسانه گوی</p><p>کای ز هجر خویش جانم سوخته</p><p>وز جمال خویش چشمم دوخته</p><p>عمرها بودی انیس جان من</p><p>نوربخش دیده گریان من</p><p>خانه در کوی وصالت داشتم</p><p>دیده بر شمع جمالت داشتم</p><p>هر دو از دیدار هم بودیم شاد</p><p>وز وصال یکدگر در صد گشاد</p><p>هر دو ما با یکدگر بودیم و بس</p><p>کار نی کس را به ما ما را به کس</p><p>دست بیداد فلک کوتاه بود</p><p>کارها بر موحب دلخواه بود</p><p>شب همی خفتیم در آغوش هم</p><p>رازگویان روز سر در گوش هم</p><p>در میان ما کسی را راه نی</p><p>ناکسی از حال ما آگاه نی</p><p>کاش چون آتش همی افروختم</p><p>تو همی ماندی و من می سوختم</p><p>سوختی تو من بماندم این چه بود</p><p>این بد آیین با من مسکین چه بود</p><p>کاشکی من نیز با تو بودمی</p><p>با تو راه نیستی پیمودمی</p><p>از وجود ناخوش خود رستمی</p><p>عشرت جاوید در پیوستمی</p><h2><a id="poem-65891" href="https://ganjoor.net/jami/7ourang/7-2/sh69">بخش ۶۹ - حکایت آن اعرابی اشتر گم کرده که میگفت کاشکی من نیز با اشتر خویش گم گشتمی تا هر که وی را یافتی مرا نیز با وی یافتی</a></h2>
<p>آن عرابی چون شد اشتر در شتاب</p><p>از شتر افتاد چشمی مست خواب</p><p>از سبکباری شتر چون یاریی</p><p>دید کرد آغاز خوش رفتاریی</p><p>چون عرابی بامداد از خواب خاست</p><p>پی نبرد اصلا که آن اشتر کجاست</p><p>گفت واویلا که گم گشت اشترم</p><p>ماند خاطر از خیال او پرم</p><p>کاش با او گشتمی من نیز گم</p><p>تا نرفتی بر سرم این اشتلم</p><p>هر کجا او رفت با او رفتمی</p><p>تا ازین دوری به یکسو رفتمی</p><p>هر که آن گم گشته را وایافتی</p><p>با من آواره یکجا یافتی</p><h2><a id="poem-65892" href="https://ganjoor.net/jami/7ourang/7-2/sh70">بخش ۷۰ - شنیدن پادشاه حال سلامان را و عاجز ماندن از تدبیر کار او و در تدبیر آن به حکیم رجوع کردن</a></h2>
<p>چون سلامان ماند از ابسال اینچنین</p><p>بود در روز و شبش حال اینچنین</p><p>محرمان آن پیش شه گفتند باز</p><p>جان او افتاد ازان غم در گداز</p><p>داشت با ابسال صد اندوه بیش</p><p>آمدش بی او غمی چون کوه پیش</p><p>با ویش غم بود و بی وی نیز هم</p><p>از ضمیر او نشد ناچیز غم</p><p>گنبد گردون عجب غمخانه ایست</p><p>بی غمی در وی دروغ افسانه ایست</p><p>چون گل آدم سرشتند از نخست</p><p>شد به قدش خلعت صورت درست</p><p>ریخت بالای وی از سر تا قدم</p><p>چل صباح ابر بلا باران غم</p><p>چون چهل بگذشت روزی تا به شب</p><p>بر سرش بارید باران طرب</p><p>لاجرم از غم کس آزادی نیافت</p><p>جز پس از چل غم یکی شادی نیافت</p><p>چون بود باران شادی ختم کار</p><p>گیرد آخر کار بر شادی قرار</p><p>لیک داند آن که دانش پرور است</p><p>کین قرار اندر سرای دیگر است</p><p>شه سلامان را در آن ماتم چو دید</p><p>بر دلش صد زخم رنج و غم رسید</p><p>چاره آن کار نتوانست هیچ</p><p>بر رگ جان اوفتادش تاب و پیچ</p><p>کرد عرض رای آن دانا حکیم</p><p>کای جهان را قبله امید و بیم</p><p>هر کجا درمانده ای را مشکلیست</p><p>حل آن ز اندیشه روشندلیست</p><p>در جهان امروز روشندل تویی</p><p>بند سای قفل هر مشکل تویی</p><p>سوخت ابسال و سلامان از غمش</p><p>کرده وقت خویش وقف ماتمش</p><p>نمی توان ابسال را آورد باز</p><p>نی سلامان را توان شد چاره ساز</p><p>گفتم اینک مشکل خود پیش تو</p><p>چاره جوی از عقل دور اندیش تو</p><p>رحمتی فرما که بس درمانده ام</p><p>در کف صد غصه مضطر مانده ام</p><p>داد آن دانا حکیم او را جواب</p><p>کای نگشته رایت از راه صواب</p><p>گر سلامان نشکند پیمان من</p><p>وآید اندر ربقه فرمان من</p><p>زود باز آرم به وی ابسال را</p><p>کشف گردانم ز وی این حال را</p><p>چند روزی چاره حالش کنم</p><p>جاودان دمساز ابسالش کنم</p><p>از حکیم این را سلامان چون شنید</p><p>زیر فرمان وی از جان آرمید</p><p>خار و خاشاک درش رفتن گرفت</p><p>هر چه گفت از جان پذیرفتن گرفت</p><p>خوش بود خاک در کامل شدن</p><p>بنده فرمان صاحبدل شدن</p><p>بشنو این نکته که دانا گفته است</p><p>گوهری بس خوب و زیبا سفته است</p><p>باش دانا بی لجاج و بی ستیز</p><p>یا که اندر سایه دانا گریز</p><p>رخنه کز نادانی افتد در مزاج</p><p>یابد از دانا و دانایی علاج</p><h2><a id="poem-65893" href="https://ganjoor.net/jami/7ourang/7-2/sh71">بخش ۷۱ - منقاد شدن سلامان حکیم را و تدبیر کار او کردن</a></h2>
<p>چون سلامان گشت تسلیم حکیم</p><p>زیر ظل رأفت او شد مقیم</p><p>شد حکیم آشفته تسلیم او</p><p>سحر کاری کرد در تعلیم او</p><p>باده های دولتش در جام ریخت</p><p>شهدهای حکمتش در کام ریخت</p><p>جام او زان باده ذوق انگیز شد</p><p>کام او زین شهد شکر ریز شد</p><p>هر گه ابسالش فرا یاد آمدی</p><p>وز فراق او به فریاد آمدی</p><p>چون بدانستی حکیم آن حال را</p><p>آفریدی صورت ابسال را</p><p>یک دو ساعت پیش چشمش داشتی</p><p>در دل او تخم تسکین کاشتی</p><p>یافتی تسکین چو آن رنج و الم</p><p>رفتی آن صورت به سر حد عدم</p><p>همت عارف چو گردد زورمند</p><p>هر چه خواهد آفریند بی گزند</p><p>لیک چون یکدم ازو غافل شود</p><p>صورت هستی ازو زایل شود</p><p>گاه گاهی چون سخن پرداختی</p><p>وصف زهره در میان انداختی</p><p>زهره گفتی شمع جمع انجم است</p><p>پیش او حسن همه خوبان گم است</p><p>گر جمال خویش را پیدا کند</p><p>آفتاب و ماه را شیدا کند</p><p>نیست از وی در غنا کس تیزتر</p><p>بزم عشرت را نشاط انگیزتر</p><p>گوش گردون پر نوای چنگ اوست</p><p>در سماع دایم از آهنگ اوست</p><p>چون سلامان گوش کردی این سخن</p><p>یافتی میلی به وی از خویشتن</p><p>این سخن چون بارها تکرار یافت</p><p>در درون آن میل را بسیار یافت</p><p>چون ز وی دریافت این معنی حکیم</p><p>کرد اندر زهره تأثیری عظیم</p><p>تا جمال خود تمام اظهار کرد</p><p>در دل و جان سلامان کار کرد</p><p>نقش ابسال از ضمیر او بشست</p><p>مهر روی زهره بر وی شد درست</p><p>حسن باقی دید و از فانی پرید</p><p>عیش باقی را ز فانی برگزید</p>
</body></html>