<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-78537" href="https://ganjoor.net/jami/divanj/fateha-shabab/ghazal-jf/sh72">شمارهٔ ۷۲</a></h2>
<p>هر کجا جلوه کند آن بت چالاک آنجا</p><p>خواهم از شوق کنم جامه جان چاک آنجا</p><p>مبریدم ز سر راهش اگر میرم زار</p><p>بگذارید خدا را که شوم خاک آنجا</p><p>مزن آتش به من ای آه در آن کوی مباد</p><p>دود خیزد ز سر این خس و خاشاک آنجا</p><p>شدم آواره شهری ز گرفتاری دل</p><p>که ز خونریز غریبان نبود پاک آنجا</p><p>پای جایی که نهد کاش گذارد اول</p><p>که به مژگان ز خس و خاک کنم پاک آنجا</p><p>دور ازان در گذرانم ز فلک ناوک آه</p><p>تا چه سان می گذراند دل غمناک آنجا</p><p>جامی از خون خود آلوده مکن صیدگهش</p><p>که نبندند چنین صید به فتراک آنجا</p><h2><a id="poem-78538" href="https://ganjoor.net/jami/divanj/fateha-shabab/ghazal-jf/sh73">شمارهٔ ۷۳</a></h2>
<p>طرف باغ و لب جوی و لب جام است اینجا</p><p>ساقیا خیز که پرهیز حرام است اینجا</p><p>شیخ در صومعه گر مست شد از ذوق سماع</p><p>من و میخانه که آن حال مدام است اینجا</p><p>لب نهادی به لب جام و ندانم من مست</p><p>که لب لعل تو یا باده کدام است اینجا</p><p>بسته حلقه زلف تو نه تنها دل ماست</p><p>هر کجا مرغ دلی بسته دام است اینجا</p><p>می کشی تیغ که سازی دل ما را به دو نیم</p><p>تیغ بگذار که یک غمزه تمام است اینجا</p><p>پیش ارباب خرد شرح مکن مشکل عشق</p><p>نکته خاص مگو مجلس عام است اینجا</p><p>جامی از بوی تو شد مست نه می دیده نه جام</p><p>بزم عشق است چه جای می و جام است اینجا</p><h2><a id="poem-78539" href="https://ganjoor.net/jami/divanj/fateha-shabab/ghazal-jf/sh74">شمارهٔ ۷۴</a></h2>
<p>صبر از دل و دل از من و من از وطن جدا</p><p>سهل است اگر نباشم ازان سیم تن جدا</p><p>سازد ز غصه همچو قبا جیب خویش چاک</p><p>گر یک زمان فتد ز تنش پیرهن جدا</p><p>در بیستون ز ناله من گر صدا فتد</p><p>ناله ز درد کوه جدا کوهکن جدا</p><p>هر صبحدم ز شوق تو پیش گل و سمن</p><p>مرغ چمن جدا کند افغان و من جدا</p><p>زارم بکش مگوی کزین آستان برو</p><p>مردن بر تو به که ز تو زیستن جدا</p><p>زان حالها که پیش من آمد جدا ز تو</p><p>اکنون فسانه ای ست به هر انجمن جدا</p><p>دانی که چیست جامی ازین آستانه دور</p><p>آشفته بلبلی ز حریم چمن جدا</p><h2><a id="poem-78540" href="https://ganjoor.net/jami/divanj/fateha-shabab/ghazal-jf/sh75">شمارهٔ ۷۵</a></h2>
<p>تو را ای نازنین هر سو ز دلها صد سپه بادا</p><p>به هر جا بگذری صد جان پاکت خاک ره بادا</p><p>همی ترسم شود آزرده آن تن ور نه می گفتم</p><p>تو را هر شب درون دیده من خوابگه بادا</p><p>ز حکم عقل می بخشد فراغت عشق تو ما را</p><p>همیشه عشق تو در کشور دل پادشه بادا</p><p>سیه رو خواندیم وان موجب صد سرخرویی شد</p><p>سر مویی اگر گویم خطا رویم سیه بادا</p><p>طفیل دیگران باشد که یابم لذت تیغت</p><p>همیشه خوی تو خونریزی هر بیگنه بادا</p><p>کله کج کرده می رانی سمند و خلق می گویند</p><p>خدا همواره یار این سوار کج کله بادا</p><p>دل جامی که شد بتخانه از مهر بتی چون تو</p><p>نه در وی فکر مسجد نه هوای خانقه بادا</p><h2><a id="poem-78541" href="https://ganjoor.net/jami/divanj/fateha-shabab/ghazal-jf/sh76">شمارهٔ ۷۶</a></h2>
<p>برفت عقل و دل و دین و ماند جان تنها</p><p>چو آن غریب که ماند ز کاروان تنها</p><p>چو خوان درد نهادی خیال را بفرست</p><p>که منعمان ننشانند میهمان تنها</p><p>حدیث موی میانان چو در میان آید</p><p>تو در خیال من آیی ازان میان تنها</p><p>ز زلف و خال و خطت چون رهم به حیله عقل</p><p>گرفت از همه سو دزد پاسبان تنها</p><p>به سان خامه دو بودی زبان من ای کاش</p><p>که شرح شوق تو نتوان به یک زبان تنها</p><p>چو نی چگونه ننالم که شد ز ناوک تو</p><p>هزار روزنه ام در هر استخوان تنها</p><p>مرو به خلد برین بی خیال او جامی</p><p>که لذتی ندهد گشت بوستان تنها</p><h2><a id="poem-78542" href="https://ganjoor.net/jami/divanj/fateha-shabab/ghazal-jf/sh77">شمارهٔ ۷۷</a></h2>
<p>خال و خط جانفزاست اینها</p><p>یا آفت جان ماست اینها</p><p>صبر و خرد از دلم چه جویی</p><p>در دور تو خود کراست اینها</p><p>چشم تو هزار فتنه انگیخت</p><p>ای شوخ چه فتنه هاست اینها</p><p>از جور و جفای تو ننالم</p><p>کز همچو تویی وفاست اینها</p><p>نرخ تو دو کون چون نهد عقل</p><p>یک موی تو را بهاست اینها</p><p>کوی تو ز دود آه پر شد</p><p>یا رب ز دل که خاست اینها</p><p>گویی که رواست قتل جامی</p><p>وانگه نکشی رواست اینها</p><h2><a id="poem-78543" href="https://ganjoor.net/jami/divanj/fateha-shabab/ghazal-jf/sh78">شمارهٔ ۷۸</a></h2>
<p>روحی فداک ای صنم ابطحی لقب</p><p>آشوب ترک و شور عجم فتنه عرب</p><p>کس نیست در جهان که ز حسنت عجب نماند</p><p>ای در کمال حسن عجب تر ز هر عجب</p><p>هر کس نیافت جرعه ای از جام وصل تو</p><p>زین بزمگاه تشنه جگر رفت و خشک لب</p><p>تا زلف تو شب است و رخت آفتاب چاشت</p><p>«واللیل والضحی » است مرا ورد روز و شب</p><p>کامی ز لب ببخش که عشاق خسته را</p><p>صد خارخار در جگر افتاد ازان رطب</p><p>رفتن به سر طریق ادب نیست در رهت</p><p>ما عاشقیم و مست نیاید ز ما ادب</p><p>دل باد منزل غم و سر خاک مقدمت</p><p>کین موجب شرف بود آن مایه طرب</p><p>مطلوب جامی از طلبم گفته ای که چیست</p><p>مطلوب او همین که دهد جان درین طلب</p><h2><a id="poem-78544" href="https://ganjoor.net/jami/divanj/fateha-shabab/ghazal-jf/sh79">شمارهٔ ۷۹</a></h2>
<p>بدا برق بطحاء و الدمع ساکب</p><p>زهی عشق مستولی و شوق غالب</p><p>خوش آن برق رخشان که از کوی جانان</p><p>درخشد چو بر آسمان نجم ثاقب</p><p>نگاری که روبند حوران جنت</p><p>غبار دیارش به مسکین ذوایب</p><p>دلم سوخت از شوق او گر چه دایم</p><p>خیال رخش هست با جان مصاحب</p><p>ایا حادی العیس بالله شمر</p><p>لقطع الفیافی و طی السباسب</p><p>ازان منزل خوش وزان ربع دلکش</p><p>کزو نیست یکدم دل خسته غایب</p><p>مکن حسبة الله ار می توانی</p><p>ازین بیش صرف زمام نجایب</p><p>سلام من الله مولی العوارف</p><p>سلام من الله معطی المواهب</p><p>علی روضة حل فیها حبیب</p><p>رفیع المعارج سنی المراتب</p><p>ملیحی که جمع است در بزم وصلش</p><p>فنون مقاصد صنوب مآرب</p><p>فصیحی که درج است در درج لعلش</p><p>رموز نوادر نکات غرایب</p><p>به اقبال درد و غمش رست جامی</p><p>ز میل مرادات و نیل مطالب</p><h2><a id="poem-78545" href="https://ganjoor.net/jami/divanj/fateha-shabab/ghazal-jf/sh80">شمارهٔ ۸۰</a></h2>
<p>به گوش مه رسد آواز یاربم هر شب</p><p>مهی تو نیز به گوش تو می رسد یارب</p><p>ز هجر روی تو روزم شب است وین شب را</p><p>پدید نیست به غیر از سرشک من کوکب</p><p>رخت به چارده سال این جمال و خوبی یافت</p><p>کجا رسد به تو ماه فلک به چارده شب</p><p>سرم چه لایق فتراک بستن است این بس</p><p>که در رهت شود آزرده سم مرکب</p><p>کجاست تاب درشتی چنان لطیفی را</p><p>به جان خویش که آهسته بر زبان سوی لب</p><p>به نبض جستن من ای طبیب دست میار</p><p>که آن تنی که تو دیدی گداخت ز آتش تب</p><p>بریز بر سر جامی سفال دردی درد</p><p>که نیست در خور او جام صاف عیش و طرب</p><h2><a id="poem-78546" href="https://ganjoor.net/jami/divanj/fateha-shabab/ghazal-jf/sh81">شمارهٔ ۸۱</a></h2>
<p>به مه من که رساند که من دلشده هر شب</p><p>ز غم هجر رسانم به فلک ناله یارب</p><p>نتوان بوسه زد آن لب کنم اما هوس آن</p><p>که ببوسم لب جامی که رسد گاه به آن لب</p><p>سر من گر چه نشاید که به فتراک ببندی</p><p>چه شود گر بگذاری که نهم بر سم مرکب</p><p>چو مرا مذهب و ملت همه شد در سر و کارت</p><p>چه زنم لاف ز ملت چه کنم دعوی مذهب</p><p>سخن ظلم تو گفتن بر سلطان که تواند</p><p>که در آن حضرت عالی چو تو کس نیست مقرب</p><p>نه اگر داشت معلم هوس کشتن خلقی</p><p>به تو این ناز و کرشمه ز چه آموخت به مکتب</p><p>نشود مهر تو از دل به جفاهای پیاپی</p><p>نرود سوز تو از جان به دعاهای مجرب</p><p>تب هجران تو یارب چه جگرسوز تبی شد</p><p>که طبیب ار تو نباشی نبرد جان کس ازین تب</p><p>به شراب ار نفروشم سر و دستار چو جامی</p><p>نکنم در صف رندان پس ازین دعوی مشرب</p><h2><a id="poem-78547" href="https://ganjoor.net/jami/divanj/fateha-shabab/ghazal-jf/sh82">شمارهٔ ۸۲</a></h2>
<p>چند ای معلم هر روز تا شب</p><p>باشد غزالم محبوس مکتب</p><p>شد فرش دیبا از سبزه صحرا</p><p>ارسله معنا یرتع و یلعب</p><p>تعلیم و آداب او را چه حاجت</p><p>او خود ز آغاز آمد مؤدب</p><p>هر جا خرامد بهر دعایش</p><p>خیزد ز جانها فریاد یارب</p><p>در دور لعلش منع از شرابم</p><p>ای خواجه دور است از لطف مشرب</p><p>دی ترک عشقش مذهب گرفتم</p><p>چون دیدم آن رخ گشتم ز مذهب</p><p>جامی ازان لب همچون صراحی</p><p>دارد درونی از خون لبالب</p><h2><a id="poem-78548" href="https://ganjoor.net/jami/divanj/fateha-shabab/ghazal-jf/sh83">شمارهٔ ۸۳</a></h2>
<p>تا نمودی لب و چه غبغب</p><p>دل من در چه است و جان بر لب</p><p>شب من روز کن ز طلعت خویش</p><p>ای شده روز من ز زلف تو شب</p><p>پیش تو آفتاب ناپیداست</p><p>روز روشن نهان بود کوکب</p><p>رنجه شد خاطرت ز یارب من</p><p>من دلخسته چون کنم یارب</p><p>پیش لعل تو بر لب جام</p><p>لب نهم بین کمال حسن طلب</p><p>فال نیکو گرفت هر که بدید</p><p>همچو مصحف رخ تو در مکتب</p><p>کلک جامی کشید خوان سخن</p><p>زد صریرش صلای من یرغب</p><h2><a id="poem-78549" href="https://ganjoor.net/jami/divanj/fateha-shabab/ghazal-jf/sh84">شمارهٔ ۸۴</a></h2>
<p>آفتاب حسن طالع شد چو افکندی نقاب</p><p>حسن طالع بین که دیدم آن رخ چون آفتاب</p><p>در خیال خط مشکین تو با عارض به هم</p><p>دمبدم چشم تر ما می زند نقشی بر آب</p><p>خاک آن در زیر سر شبها غنودن دولتی ست</p><p>عمر بگذشت و ندیدم هرگز این دولت به خواب</p><p>می کند هر دم دل بیهوشم آن لب ها هوس</p><p>مست رفت از دست و دارد همچنان ذوق شراب</p><p>داغ دل را آه های آتشین باشد نشان</p><p>دود روزن می دهد آگاهی از سوز کباب</p><p>من که در میخانه با دردی کشان هم خانه ام</p><p>خانه ام خواهد شد آخر در سر می چون حباب</p><p>گفته جامی نگیرد چون زر خالص رواج</p><p>جز به اکسیر قبول طبع شاه کامیاب</p><h2><a id="poem-78550" href="https://ganjoor.net/jami/divanj/fateha-shabab/ghazal-jf/sh85">شمارهٔ ۸۵</a></h2>
<p>هر کجا زد خیمه چون ماه سپهر آن آفتاب</p><p>بیدلان از رشته جان ساختند آن را طناب</p><p>بس که در هر منزلی آید ز چشمم سیل خون</p><p>خیمه ها در دیده مردم نماید چون حباب</p><p>تا نشانم گرد راهش هر طرف تابد عنان</p><p>پیش پیش خیل او پاشم ز ابر دیده آب</p><p>او دهد جولان سمند و من در آن غم کز چه رو</p><p>دست او گیرد عنان یا پای او بوسد رکاب</p><p>بیش ازین گو آفتاب آن عارض نازک مسوز</p><p>ورنه آهی برکشم از دل که سوزد آفتاب</p><p>ز آفتاب آن رخ چه سان پوشد کسی کز نازکی</p><p>تاب می نارد که بر وی سایه اندازد نقاب</p><p>جامی از غم مرد چون تاخیر قتلش کرد یار</p><p>آه کز بخت وی این تاخیر شد عین شتاب</p><h2><a id="poem-78551" href="https://ganjoor.net/jami/divanj/fateha-shabab/ghazal-jf/sh86">شمارهٔ ۸۶</a></h2>
<p>ای روی تو اختر جهان تاب</p><p>شد تیره شبم ز هجر دریاب</p><p>من تاب نیارم از تو توبه</p><p>من تاب من الحبیب ما طاب</p><p>عمری ست که بر در توام من</p><p>یک بار بپرس من علی الباب</p><p>خواب اجل از تو غایبم برد</p><p>من غاب کما یقال قد خاب</p><p>چون چشم تو خوابناک مستی</p><p>صاحبنظران ندیده در خواب</p><p>زاهد به خیال آن دو ابرو</p><p>سربرده فرو به کنج محراب</p><p>در وصف رخت ز نظم جامی</p><p>از بس که تر است می چکد آب</p><h2><a id="poem-78552" href="https://ganjoor.net/jami/divanj/fateha-shabab/ghazal-jf/sh87">شمارهٔ ۸۷</a></h2>
<p>ای تو را قد خوب و ابرو خوب و زلف و چهره خوب</p><p>بر زبان اهل دل نام تو محبوب القلوب</p><p>با لب نوشین تو زد لاف شیرینی نبات</p><p>مصریان از شهر خود کردند بیرونش به چوب</p><p>با تو هر کس را هوای دولت هم خانگی ست</p><p>خانه را اول ز گرد هستی خود گو بروب</p><p>با دهانت در میان دارد دلم سری نهان</p><p>لیس یدری سر قلبی غیر علام الغیوب</p><p>گفت با مجنون کسی کای در گناه عشق غرق</p><p>تب الی مولی جمیل العفو غفار الذنوب</p><p>گفت مجنون کز هوای عشق لیلی می کنم</p><p>توبه اما من هوی لیلی فانی لا اتوب</p><p>جامی امشب دوستان در رقص عشقند و سماع</p><p>رغم زاهد را تو هم دستی بزن پایی بکوب</p><h2><a id="poem-78553" href="https://ganjoor.net/jami/divanj/fateha-shabab/ghazal-jf/sh88">شمارهٔ ۸۸</a></h2>
<p>هر صبح کآفتاب رخت سر زند ز جیب</p><p>گر من چو صبح چاک زنم جیب جان چه عیب</p><p>چون گشت ساقی آن لب میگون چه جای طعن</p><p>گر طیلسان زهد به صهبا دهد صهیب</p><p>پیران سرم هوای جوانی ز ره فکند</p><p>آنجا که حکم عشق چه جای شباب و شیب</p><p>بر ما رقم به عشق زد آن دم که ساز کرد</p><p>اسباب جلوه شاهد خلوت سرای غیب</p><p>اشک من از عقیق یمن می دهد نشان</p><p>مذ خیمة سعاد علی ایمن العذیب</p><p>سیراب کن ز بحر یقین جان تشنه را</p><p>زین بیش خشک لب منشین بر سراب ریب</p><p>جامی درون خرقه خود یافت دوست را</p><p>زان رو کشید پای به دامان و سر به جیب</p><h2><a id="poem-78554" href="https://ganjoor.net/jami/divanj/fateha-shabab/ghazal-jf/sh89">شمارهٔ ۸۹</a></h2>
<p>چون نصیب ما نشد وصل حبیب</p><p>ما و درد بی نصیبی یا نصیب</p><p>درد دوری زان در از من پرس و بس</p><p>محنت غربت نداند جز غریب</p><p>گر چه از نزدیک خوب است آن دو رخ</p><p>دور بهتر باشد از چشم رقیب</p><p>کی توان سودای عاشق را علاج</p><p>ترک این ماخولیا کن ای طبیب</p><p>شحنه را گر درد دین بودی زدی</p><p>گردن واعظ به شمشیر خطیب</p><p>روی خود بنمایمت گفتی ز دور</p><p>کاش بودی این سعادت عن قریب</p><p>ناله جامی ز شوقت دور نیست</p><p>زانکه تو برگ گلی او عندلیب</p><h2><a id="poem-78555" href="https://ganjoor.net/jami/divanj/fateha-shabab/ghazal-jf/sh90">شمارهٔ ۹۰</a></h2>
<p>می زند مشت به رویم که مبین سوی حبیب</p><p>هیچ کس نیست چو من مشتکی از دست رقیب</p><p>گر نهد دست به نبض من محرور زند</p><p>شعله چون شمع ز تاب تبم انگشت طبیب</p><p>هر که را عشق تو آداب خرد بر هم زد</p><p>نیست ممکن که مودب شود از پند ادیب</p><p>روز آدینه به مقصوره درآ تا خواند</p><p>خطبه سلطنت حسن به نام تو خطیب</p><p>بر چمن گر گذرد نکهتی از پیرهنت</p><p>پر شود دامن و جیب سمن و غنچه ز طیب</p><p>هر که با صورت شیرین پسران عشق نباخت</p><p>نیست از معنی پیران رهش هیچ نصیب</p><p>جامی آن مه به غریبان ننهد گوش مکن</p><p>بیش ازین در سخن انگیز خیالات غریب</p><h2><a id="poem-78556" href="https://ganjoor.net/jami/divanj/fateha-shabab/ghazal-jf/sh91">شمارهٔ ۹۱</a></h2>
<p>دردمندم عاجزم بیمار و تنها و غریب</p><p>حال خود مشروح گفتم وقت لطف است ای طبیب</p><p>هر شفا در حقه غیب است و آن در دست توست</p><p>حقه بگشا و کرامت کن شفایی عن قریب</p><p>جوشش دریای فضلت نیک و بد را شامل است</p><p>گرچه از بد بدترم حاشا که مانم بی نصیب</p><p>عاشق بیمار را وصل حبیب آمد علاج</p><p>زآستانت چون روم چون هم طبیبی هم حبیب</p><p>با تو دستاویز من تنهایی و غربت بس است</p><p>با غریبان لطف و رحمت نیست از خویت غریب</p><p>عمر شیرین عیش خوش از دولت وصل تو بود</p><p>لا بقائی بعده یحلو و لا عیشی یطیب</p><p>بنده جامی را به مسکینان این درگاه بخش</p><p>استجب هذاالدعا فی شانه یا مستجیب</p><h2><a id="poem-78557" href="https://ganjoor.net/jami/divanj/fateha-shabab/ghazal-jf/sh92">شمارهٔ ۹۲</a></h2>
<p>دلا به طرف چمن جام خوشگوار طلب</p><p>حریف سرو قد و یار گل عذار طلب</p><p>طفیل صحبت یار است نقل و باده و جام</p><p>چو برگ عیش بسازی نخست یار طلب</p><p>ز موج حادثه کز اوج آسمان بگذشت</p><p>به کشتی می گلگون ره کنار طلب</p><p>سخن ز صفوت صوفی و زهد زاهد چند</p><p>صفای مشرب رندان درد خوار طلب</p><p>فلک به رشته امیدت ار زند گرهی</p><p>گشاد ازان گره جعد مشکبار طلب</p><p>به هر دیار که روزی گذشت محمل دوست</p><p>دل رمیده ما را در آن دیار طلب</p><p>ز جام می چو تو را وقت خوش شود جامی</p><p>مزید حشمت شاه جم اقتدار طلب</p><h2><a id="poem-78558" href="https://ganjoor.net/jami/divanj/fateha-shabab/ghazal-jf/sh93">شمارهٔ ۹۳</a></h2>
<p>ای در هوای مهر تو ذرات کاینات</p><p>واقف نه از کماهی ذات تو هیچ ذات</p><p>شد چشم عقل خیره چو در مبداء ازل</p><p>حسنت نمود جلوه در آیینه صفات</p><p>هر خشتی از کنشت شود کعبه دگر</p><p>گر پرتو جمال تو افتد به سومنات</p><p>هر جا که تافت پرتو انوار عزتت</p><p>عزی ندید عزی و قدری نیافت لات</p><p>در بحر کبریای تو آن کس که شد فنا</p><p>چون خضر راه برد به سرچشمه حیات</p><p>هر کس به کعبه طلبت رو نهد نخست</p><p>از کل کاینات کند قطع التفات</p><p>جامی ببخش جامی لب تشنه را به لطف</p><p>زان باده کز کدورت جهلش دهد نجات</p><h2><a id="poem-78559" href="https://ganjoor.net/jami/divanj/fateha-shabab/ghazal-jf/sh94">شمارهٔ ۹۴</a></h2>
<p>ای آفتاب روی تو عکس فروغ ذات</p><p>ظاهر ز زلف و خال و خطت کثرت صفات</p><p>زیر نقاب جعد مسلسل رخ تو کرد</p><p>شرح بطون ذات و ظهور تعینات</p><p>چشمت به عشوه لب به شکرخنده می کند</p><p>تفسیر آیه خلق الموت و الحیات</p><p>زان تیغ غمزه می برم از جان و دل امید</p><p>درویش را چه چاره ز قطع تعلقات</p><p>کردم نماز در خم محراب ابرویت</p><p>قرت بنور وجهک عینای فی الصلات</p><p>زان خارها که در دل من کشتی از جفا</p><p>خواهد گل وفات دمیدن پس از وفات</p><p>در دام طره های تو جامی اسیر شد</p><p>مشکل که افکند پس ازین دام ترهات</p><h2><a id="poem-78560" href="https://ganjoor.net/jami/divanj/fateha-shabab/ghazal-jf/sh95">شمارهٔ ۹۵</a></h2>
<p>ای صفات تو نهان در تتق وحدت ذات</p><p>جلوه گر ذات تو از پرده اسما و صفات</p><p>ما گرفتار جهت از تو نشان چون یابیم</p><p>ای سراپرده اجلال تو بیرون ز جهات</p><p>از ندای تو درافتاد صدایی به حرم</p><p>خاست صد نعره لبیک ز اهل عرفات</p><p>مشرب زهد کجا چاشنی عشق کجا</p><p>آن یکی ملح اجاج آمد و این عذب فرات</p><p>ما نداریم مشامی که توانیم شنید</p><p>ورنه هر دم رسد از گلشن وصلت نفحات</p><p>به وفای تو درآمیخت چنان آب و گلم</p><p>که دمد بعد وفات از گل من بوی وفات</p><p>مرد جامی به سر تربت او بنویسید</p><p>هذه روضة من حل به العشق فمات</p><h2><a id="poem-78561" href="https://ganjoor.net/jami/divanj/fateha-shabab/ghazal-jf/sh96">شمارهٔ ۹۶</a></h2>
<p>صلای باده زد پیر خرابات</p><p>بیا ساقی که فی التاخیر آفات</p><p>من و مستی و ذوق می پرستی</p><p>چه کار آید مرا کشف و کرامات</p><p>می و نقل است ورد من شب و روز</p><p>بنامیزد زهی اوراد و اوقات</p><p>سلوک راه عشق از خود رهایی ست</p><p>نه قطع منزل و طی مقامات</p><p>جهان مرآت حسن شاهد ماست</p><p>فشاهد وجهه فی کل ذرات</p><p>سعادت خواهی از عادت گذر کن</p><p>که ترک عادت است اصل سعادات</p><p>مزن بیهوده لاف عشق جامی</p><p>فان العاشقین لهم علامات</p><h2><a id="poem-78562" href="https://ganjoor.net/jami/divanj/fateha-shabab/ghazal-jf/sh97">شمارهٔ ۹۷</a></h2>
<p>ای درت کعبه ارباب نجات</p><p>قبلتی وجهک فی کل صلات</p><p>بر سر کوی تو ناکرده وقوف</p><p>حاجیان را چه وقوف از عرفات</p><p>رفته آوازه قند تو به مصر</p><p>کوزه خود زده بر سنگ نبات</p><p>غم عشاق تو آخر نشود</p><p>انزل الله علیهم برکات</p><p>گر عبارت کند از میم دهانت</p><p>آید از چشمه میم آب حیات</p><p>می کشی هر طرف آن حلقه زلف</p><p>بس کن ای باد صبا زین حرکات</p><p>جامی از درد تو جان داد و نگفت</p><p>فهو ممن کتم العشق فمات</p><h2><a id="poem-78563" href="https://ganjoor.net/jami/divanj/fateha-shabab/ghazal-jf/sh98">شمارهٔ ۹۸</a></h2>
<p>بر درت جا کنند اهل نجات</p><p>رفع الله قدرهم درجات</p><p>گر تو خواهی زکات خوبی داد</p><p>ما فقیریم و مستحق زکات</p><p>هر که دارد وقوف ازین سر کوی</p><p>لا یرید الوقوف بالعرفات</p><p>تا تو شویی ز می لب چو شکر</p><p>آب شد قند و کوزه گشت نبات</p><p>خط سبز تو زیر سایه زلف</p><p>خضر حام حوله ظلمات</p><p>مردم از لعل تو به طالع من</p><p>خاصیت بین که داد آب حیات</p><p>توبه کردی شراب خور جامی</p><p>اتبع السیئات بالحسنات</p><h2><a id="poem-78564" href="https://ganjoor.net/jami/divanj/fateha-shabab/ghazal-jf/sh99">شمارهٔ ۹۹</a></h2>
<p>صد خارم از فراق تو در پای دل شکست</p><p>وز گلشن وصال تو نامد گلی به دست</p><p>پرواز گاه مرغ دلم شاخ سدره بود</p><p>از شوق دانه تو درین دامگه نشست</p><p>هر کس که هست جرعه کش جام لعل توست</p><p>گر شیخ پارساست و گر رند می پرست</p><p>ز اوراق فضل و دفتر دانش دلم گرفت</p><p>خواهم نهاد رهن می ناب هر چه هست</p><p>وارست می پرست به یک جرعه می ز خود</p><p>بیچاره خودپرست که هرگز ز خود نرست</p><p>ما ز آستان میکده گشتیم سربلند</p><p>یا رب ز موج فتنه مبادش اساس پست</p><p>جامی به پای خم چو سبو سر بنه که چرخ</p><p>خواهد به سنگ حادثه این کاسه را شکست</p><h2><a id="poem-78565" href="https://ganjoor.net/jami/divanj/fateha-shabab/ghazal-jf/sh100">شمارهٔ ۱۰۰</a></h2>
<p>گر آن بی وفا عهد یاری شکست</p><p>خدا یار او باد هر جا که هست</p><p>نه زین شهر بار سفر بست و رفت</p><p>که از کوی مهر و وفا رخت بست</p><p>میفشان سرشک از مژه دمبدم</p><p>که شد خانه تن ازین سیل پست</p><p>مزن بر دلم زخم و مرهم بنه</p><p>که پیوند نتوان چو شیشه شکست</p><p>مکن غمزه تعلیم چشمان شوخ</p><p>مده تیغ در دست هندوی مست</p><p>ز نوشین لبت سبزه خط دمید</p><p>خضر بر لب آب حیوان نشست</p><p>مبین لعل میگونش ای پارسا</p><p>که جامی ازان جام شد می پرست</p><h2><a id="poem-78566" href="https://ganjoor.net/jami/divanj/fateha-shabab/ghazal-jf/sh101">شمارهٔ ۱۰۱</a></h2>
<p>گفتمش ای سخت دل عهد تو سست است از نخست</p><p>گفت تا کی گوییم در روی چندین سخت و سست</p><p>گفتمش در عاشقی ما رند و بی باکیم و مست</p><p>گفت در عاشق کشی ما نیز چالاکیم و چست</p><p>گفتمش در خاک محنت دانه می پاشم ز اشک</p><p>گفت ازین تخم و زمین جز سبزه حسرت نرست</p><p>گفتمش عمری ست می جویم ز لعلت کام دل</p><p>گفت عاشق نیست آن کز دوست کام خویش جست</p><p>گفتمش گل را به باغ این سرخرویی از کجاست</p><p>گفت کز خون دل غنچه ز رشکم چهره شست</p><p>گفتمش سررشته ای خواهم به کف سویت گشاد</p><p>گفت این سررشته گر اهل دلی در دست توست</p><p>گفتم از سنگ جفایت خاطر جامی شکست</p><p>گفت چون بر شیشه آید سنگ کی ماند درست</p><h2><a id="poem-78567" href="https://ganjoor.net/jami/divanj/fateha-shabab/ghazal-jf/sh102">شمارهٔ ۱۰۲</a></h2>
<p>پیش ازان روزی که گردون خاک آدم می سرشت</p><p>عشق در آب و گلم تخم تمنای تو کشت</p><p>پای تا سر جمله لطفی گویی استاد ازل</p><p>طینت پاکت نه ز آب و گل ز جان و دل سرشت</p><p>روی بنما تا به طاق ابرویت آرند روی</p><p>طاعت اندیشان ز مسجد بت پرستان از کنشت</p><p>هیچ باور نامدت هر چند چشم خون فشان</p><p>بر در و دیوار آن کو شرح شوق ما نوشت</p><p>گر نگشتم کشته تو کاش باری بعد مرگ</p><p>بهر قبر کشتگانت خاک من سازند خشت</p><p>خیز و خونم ریز و فرش لعل گستر زیر پای</p><p>چون بساط عمرم آخر چرخ در خواهد نوشت</p><p>در بهشت نسیه خلقی بسته دل لیکن به نقد</p><p>هر کجا دیدار توست آنست جامی را بهشت</p><h2><a id="poem-78568" href="https://ganjoor.net/jami/divanj/fateha-shabab/ghazal-jf/sh103">شمارهٔ ۱۰۳</a></h2>
<p>گر بود در خاک پیشم رویم از کوی تو خشت</p><p>به که باشد روزنی بر جای آن خشت از بهشت</p><p>گیسو اندر پاکشان روزی برون آ تا شود</p><p>چون بهشت ای حوروش خاک درت عنبر سرشت</p><p>رشته جان است ایوان وصالت را کمند</p><p>وه که چرخ تیز گرد این رشته را کوتاه رشت</p><p>بت پرستان را ز دل سر برزند نور یقین</p><p>گر ز شمع رویت افروزند قندیل کنشت</p><p>یافت چشم از نم خلل تا در تو تخم مهر رست</p><p>خانه ویران شد ز باران گر چه خرم گشت کشت</p><p>بستم آن خط نقش در دل طی کنم طومار عیش</p><p>چون نوشتم نامه را ناچار در باید نوشت</p><p>نامه شوق است از جامی به جانان این غزل</p><p>نام خود اینک به خون دیده در پایان نوشت</p><h2><a id="poem-78569" href="https://ganjoor.net/jami/divanj/fateha-shabab/ghazal-jf/sh104">شمارهٔ ۱۰۴</a></h2>
<p>عشقت که بود کعبه ارباب سلامت</p><p>ریگ حرمش نیست به جز سنگ ملامت</p><p>شهری که نه جای تو در او خانه نگیریم</p><p>در بادیه کس را نشود عزم اقامت</p><p>ذوقی رسد از نامه تو روز فراقم</p><p>کز نامه طاعت نرسد روز قیامت</p><p>از آتش دل سر به فلک برده علم بین</p><p>بر خاک شهید غمت این ست علامت</p><p>ناجسته دهد پیر مغان باده به رندان</p><p>با معتقدان می کند اظهار کرامت</p><p>گر وقت نمازی گذری سوی مؤذن</p><p>قد قامت او پست شود زان قد و قامت</p><p>هر نقش که جامی نه به سودای خطت بست</p><p>شست آن همه چشم ترش از اشک ندامت</p><h2><a id="poem-78570" href="https://ganjoor.net/jami/divanj/fateha-shabab/ghazal-jf/sh105">شمارهٔ ۱۰۵</a></h2>
<p>بحمدالله که بازم دیده روشن شد به دیدارت</p><p>گرفتم قوت جان از حقه لعل شکربارت</p><p>غبارآلوده می آیی و چرخ این آرزو دارد</p><p>کز آب چشمه خورشید شوید گرد رخسارت</p><p>کلاه دلبری کج نه سمند ناز جولان ده</p><p>که باشد همت نیکان ز چشم بد نگهدارت</p><p>کمند جعد خم در خم گر اینسان افکنی بینم</p><p>همه گردنکشان ملک را آخر گرفتارت</p><p>چه حاجت پاسان گرد در و بام تو گردیدن</p><p>چو روز روشن است از شعله آهم شب تارت</p><p>اگر چون آفتابم نیست ره در روزنت این بس</p><p>که روزی سایه وار از پا درافتم زیر دیوارت</p><p>چو مرغان خزان دیده خمش بود از سخن جامی</p><p>ولی در گفت و گو آورد بازش بوی گلزارت</p><h2><a id="poem-78571" href="https://ganjoor.net/jami/divanj/fateha-shabab/ghazal-jf/sh106">شمارهٔ ۱۰۶</a></h2>
<p>چشم بگشادم پس از هجران به ابروی خوشت</p><p>ماه عید وصل نو کردم به روی مهوشت</p><p>خط نمودی پرتوی ناتافته زان رخ هنوز</p><p>سوختم از دود تو ناگشته گرم از آتشت</p><p>یک نهال آرزو در باغ جان ما نشان</p><p>گو خدنگی باش کم ای ترک شوخ از ترکشت</p><p>یک دوسه بوسه کرم کن چاره درد مرا</p><p>نازک است آن لب نمی آزارم از پنج و ششت</p><p>لاف دانشمندی ای صاحب عمامه تا به کی</p><p>چون خلاف دانش آمد وضع دستار و فشت</p><p>در تمنای تو پیوند از همه بگسسته ایم</p><p>بعد ازین دست امید ما و جعد دلکشت</p><p>هر چه گویی جامی از دل گو نه از وسواس طبع</p><p>تا شود خوشوقت اهل دل ز انفاس خوشت</p><h2><a id="poem-78572" href="https://ganjoor.net/jami/divanj/fateha-shabab/ghazal-jf/sh107">شمارهٔ ۱۰۷</a></h2>
<p>در کنج غم نشستم خورسند باخیالت</p><p>خوشوقت آن که بیند هر ساعتی جمالت</p><p>این بس که سوزیم جان هر دم به داغ هجران</p><p>من کیستم که باشم شایسته وصالت</p><p>تیغم به فرق راندی وز فرقتم رهاندی</p><p>جان باد دستمزدت تن باد پایمالت</p><p>دور از لب تو مردم لب تشنه جان سپردم</p><p>هرگز نخورده آبی از چشمه زلالت</p><p>بودن به کنج فرقت با صد ملال و حسرت</p><p>به زانکه با تو باشم وز من بود ملالت</p><p>تیغی بگیر و هر دم زخمی بزن که کردم</p><p>هم جان خود فدایت هم خون خود حلالت</p><p>جامی خموش کم شو از گفت و گو چو شد نو</p><p>ذوق غزل سرایی از شوق آن غزالت</p><h2><a id="poem-78573" href="https://ganjoor.net/jami/divanj/fateha-shabab/ghazal-jf/sh108">شمارهٔ ۱۰۸</a></h2>
<p>پیش ازان دم که دهم جان من بیدل ز غمت</p><p>قدمی نه که شوم خاک به زیر قدمت</p><p>رحمتی کن که من تشنه جگر می میرم</p><p>چشم بر رشحه آبی ز سحاب کرمت</p><p>خوش بران رخش که در جلوه گه حشمت و ناز</p><p>پادشاهی تو و خوبان همه خیل و حشمت</p><p>چون شوم پیش تو محرم من محروم که نیست</p><p>باد را زهره احرام حریم حرمت</p><p>هر چه خواهی بکن ای دوست که من می یابم</p><p>لذت چاشنی لطف و کرم از ستمت</p><p>نامه رحمت جاوید من این بس که مرا</p><p>دو سه حرفی رسد از خامه مشکین رقمت</p><p>رقمی می کشی از حال دل خود جامی</p><p>جای آن دارد اگر خون بچکد از قلمت</p><h2><a id="poem-78574" href="https://ganjoor.net/jami/divanj/fateha-shabab/ghazal-jf/sh109">شمارهٔ ۱۰۹</a></h2>
<p>گذر فتاد به سر وقت کشتگان غمت</p><p>هزار جان گرامی فدای هر قدمت</p><p>فکند سرو قدت بر من از کرم سایه</p><p>مباد از سر من دور سایه کرمت</p><p>به یک نگاه تو رستم ز ننگ هستی خویش</p><p>خوش آن که سوی وی افتد نگاه دمبدمت</p><p>نیاید از تو ستم ور ستم کنی به مثل</p><p>ز رحمت دگران خوشتر آیدم ستمت</p><p>کمر به خدمت تو بسته اند کج کلهان</p><p>شکست شوکت شاهان ز حشمت حشمت</p><p>حریم سدره شده ست آشیان مرغ دلم</p><p>هنوز رشک برد بر کبوتر حرمت</p><p>به نامه درج مکن شرح شوق خود جامی</p><p>مباد شعله زند آتش از نی قلمت</p><h2><a id="poem-78575" href="https://ganjoor.net/jami/divanj/fateha-shabab/ghazal-jf/sh110">شمارهٔ ۱۱۰</a></h2>
<p>تا کی ز دیر آمدن و زود رفتنت</p><p>خون ریزم از دو دیده که خونم به گردنت</p><p>جای تو نیست سینه تاریک و تنگ من</p><p>تشریف ده که جای کنم چشم روشنت</p><p>دارم ز تو به هر سر مویی هزار درد</p><p>دردا که نیست یک سر مو رحم بر منت</p><p>آهسته ران که می زند آتش به جان من</p><p>هر شعله ای که می جهد از نعل توسنت</p><p>گو باغبان مخوان به تماشای گل تو را</p><p>ناکرده فرش راه ز سوری و سوسنت</p><p>می بایدت ز رشته جان جامه بافتن</p><p>کز تار و پود پیرهن آزرده شد تنت</p><p>دامن کشان به جامی اگر بگذری شود</p><p>چون گل ز خون دیده او سرخ دامنت</p><h2><a id="poem-78576" href="https://ganjoor.net/jami/divanj/fateha-shabab/ghazal-jf/sh111">شمارهٔ ۱۱۱</a></h2>
<p>بوی جان یافتم ز پیرهنت</p><p>گویی از جان سرشته شد بدنت</p><p>آه اگر نازنین تنت بینم</p><p>من که مردم ز بوی پیرهنت</p><p>برگ گل گر چه نازک است و لطیف</p><p>در لطافت نمی رسد به تنت</p><p>میوه های بهشت اگر چه خوش است</p><p>از همه به گرفته ام ذقنت</p><p>ای خوش آن دم که گوش می کردم</p><p>نکته ای از لب شکرشکنت</p><p>هرگز از گوش من نخواهد رفت</p><p>ذوق آواز و لذت سخنت</p><p>داد جامی به تلخکامی جان</p><p>هیچ کامی ندیده از دهنت</p><h2><a id="poem-78577" href="https://ganjoor.net/jami/divanj/fateha-shabab/ghazal-jf/sh112">شمارهٔ ۱۱۲</a></h2>
<p>پیرانه سر کشیدم سر در ره سگانت</p><p>موی سفید کردم جاروب آستانت</p><p>ای از هلال ابرو بر آفتاب تابان</p><p>مشکین کمان کشیده من چون کشم کمانت</p><p>کم زن گره میان را بر قصد من که ترسم</p><p>تاب گره نیارد از نازکی میانت</p><p>لعل تو جان و من هم دارم رمیده جانی</p><p>بنشین دمی که بادا جانم فدای جانت</p><p>سودم جبین به راهت گفتی مجو زیانم</p><p>یارب خدا ببخشد صبری برین زیانت</p><p>من کیستم که چینم برگی ز گلبن تو</p><p>کاشم خلد به سینه خاری ز بوستانت</p><p>یک بوسه وعده کردی لعل لبت ضمان شد</p><p>خود لطف کن وگرنه بستانم از ضمانت</p><p>خوی پاک کن خدا را از رخ که شست ما را</p><p>لوح صبوری از دل رخسار خوی چکانت</p><p>دشنامی از زبانت باشد مراد جامی</p><p>یا از زبان آن کس کو گوید از زبانت</p><h2><a id="poem-78578" href="https://ganjoor.net/jami/divanj/fateha-shabab/ghazal-jf/sh113">شمارهٔ ۱۱۳</a></h2>
<p>تو حور جنتی اما ز چشم فتانت</p><p>ز بس که خاست بلا عذر خواست رضوانت</p><p>سحر به باغ گذشتی گشاد غنچه دهان</p><p>که بوسه ای برباید ز لعل خندانت</p><p>چو دست طوق تو سازم ز ضعف نشناسند</p><p>که هست بازوی من یا زه گریبانت</p><p>شد آفریده لبت زان زلال آب حیات</p><p>که بر لب آمده است از چه زنخدانت</p><p>ز شاخ وصل تو چون برخورم که آن مژه کرد</p><p>ز تیرهای بلا خاربست بستانت</p><p>مکن ز اشک نیازم به عشوه دامن ناز</p><p>که دست شعله آه من است و دامانت</p><p>حدیث عشق و غم درد جامی این همه چیست</p><p>اگر نه دفتر اعمال ماست دیوانت</p><h2><a id="poem-78579" href="https://ganjoor.net/jami/divanj/fateha-shabab/ghazal-jf/sh114">شمارهٔ ۱۱۴</a></h2>
<p>ای واضح و الضحی جبینت</p><p>واللیل نقاب عنبرینت</p><p>طاها ورقی ز داستانت</p><p>یاسین علمی بر آستینت</p><p>جنت اثری ز فیض مهرت</p><p>دوزخ شرری ز تف کینت</p><p>اسرار وجود را کماهی</p><p>دیده نظر خدای بینت</p><p>پیش تو سپهر چون زمین پست</p><p>عام همه روی بر زمینت</p><p>تو صاحب کان «کنت کنزا»</p><p>اعیان رسل قراضه چینت</p><p>چون بر تو خدای آفرین گفت</p><p>جامی چه سزای آفرینت</p><h2><a id="poem-78580" href="https://ganjoor.net/jami/divanj/fateha-shabab/ghazal-jf/sh115">شمارهٔ ۱۱۵</a></h2>
<p>صد شاخ گل تازه نشاندم به هوایت</p><p>بازآ که یکی زان همه ننشست به جایت</p><p>بی نکهت پیراهن تو خرقه زدم چاک</p><p>ای غنچه خندان بگشا بند قبایت</p><p>مرغی ز دلم گر ز پس مرگ بسازند</p><p>جایی نپرد جز به در و بام سرایت</p><p>سایم به ته کفش تو رخ بهر تسلی</p><p>چون دسترسم نیست که بوسم کف پایت</p><p>هر چند به هر روی قفا می خورم از تو</p><p>هر جا که روی روی نتابم ز قفایت</p><p>هر کس به دعا دفع بلا می کند از خویش</p><p>یارب چه بلایی تو که جویم به دعایت</p><p>زانسان که گل از خار دمد در دل جامی</p><p>گل های وفا می دمد از خار جفایت</p><h2><a id="poem-78581" href="https://ganjoor.net/jami/divanj/fateha-shabab/ghazal-jf/sh116">شمارهٔ ۱۱۶</a></h2>
<p>مرا چو قبله نگردد به عیدگه رویت</p><p>ز عیدگه کنم آهنگ کعبه کویت</p><p>تو عید خلقی و قربانت آنکه مردم را</p><p>کشد به غمزه خون ریز چشم جادویت</p><p>اگر چه نیست درین عید رسم مه دیدن</p><p>نمی رود ز ضمیرم خیال ابرویت</p><p>گذشتم از هوس کعبه و طواف حرم</p><p>همین بس است مرا حج که بگذرم سویت</p><p>ز تاب هجر تو می سوختم بحمدالله</p><p>که سایه بر سرم انداخت سرو دلجویت</p><p>به ضبط مملکت دلبری گشادی دست</p><p>دعای خسته دلان باد حرز بازویت</p><p>برون خرام و مترس از گزند کز هر سو</p><p>هزار بنده چو جامی بود دعاگویت</p><h2><a id="poem-78582" href="https://ganjoor.net/jami/divanj/fateha-shabab/ghazal-jf/sh117">شمارهٔ ۱۱۷</a></h2>
<p>قربان شدن به تیغ جفای تو عید ماست</p><p>جان می دهیم بهر چنین عید عمرهاست</p><p>آن را که دید شکل خوشت بامداد عید</p><p>پروای عید و ذوق تماشای او کجاست</p><p>صد جان فدای قد تو کز جویبار حسن</p><p>هرگز یکی نهال بدین نازکی نخاست</p><p>در دیده خاک پای تو گر زانکه هست حیف</p><p>بر ما مگیر کین گنه از جانب صباست</p><p>شب داستان هجر فرو ریخت اشک من</p><p>لعلش به خنده گفت که باز این چه ماجراست</p><p>جامی مدام غنچه صفت تنگدل مباش</p><p>کز غم چو لاله بر دلم این داغ ها چراست</p><p>تا برفروخته ست رخ آن شمع دلفروز</p><p>در هر که بنگری به همین داغ مبتلاست</p><h2><a id="poem-78583" href="https://ganjoor.net/jami/divanj/fateha-shabab/ghazal-jf/sh118">شمارهٔ ۱۱۸</a></h2>
<p>لاله قدح باده و گل شاهد رعناست</p><p>گلبانگ زنان مرغ چمن مطرب گویاست</p><p>بخرام سوی باغ که شادی و طرب را</p><p>بی سعی تو و من همه اسباب مهیاست</p><p>تا گل تتق غنچه ز رخسار گشاده ست</p><p>نرگس همه تن چشم شده بهر تماشاست</p><p>سبزه کشد از سوزن زنگار گرفته</p><p>خاری که شکسته ز دی اندر جگر ماست</p><p>بر صورت نرگس بگشا چشم که گویی</p><p>پیراهن خورشید عیان عقد ثریاست</p><p>یا بر کف سیمین بدنی جام زر است آن</p><p>کز هر سویش انگشت چو سیم آمده پیداست</p><p>بهر قبسی ز آتش گل شاخ شکوفه</p><p>از جیب برون کرده چو موسی ید بیضاست</p><p>سرکرده فرو خرقه کبودی ست بنفشه</p><p>کز سبزه به زیر قدمش سبز مصلاست</p><p>این ابر بهار است که در سایه جودش</p><p>پر گوهر در گشته همه دامن صحراست</p><p>نی نی غلطم بلکه سراپرده عشرت</p><p>شاه از پی بخشش زده بر طارم میناست</p><p>جامی که زد از نو رقم این شعر بهاری</p><p>از برگ گیاهی چمن مدح شه آراست</p><h2><a id="poem-78584" href="https://ganjoor.net/jami/divanj/fateha-shabab/ghazal-jf/sh119">شمارهٔ ۱۱۹</a></h2>
<p>عاشق تو شهید تیغ بلاست</p><p>سرکوی تو روضة الشهداست</p><p>جان پاکان نثار مقدم توست</p><p>در رهت جان پاک خاک بهاست</p><p>هست از نیست گفت و گوی محال</p><p>آن دهان هست لیک نیست نماست</p><p>به میانت که سر غیب آمد</p><p>نیست دانا کسی خدا داناست</p><p>بی تو عشاق را وجودی نیست</p><p>ذره بی آفتاب ناپیداست</p><p>عاشق تو به کس نگیرد انس</p><p>در میان هزار کس تنهاست</p><p>نظم جامی ز شوق سرو قدت</p><p>وحی نازل ز عالم بالاست</p><h2><a id="poem-78585" href="https://ganjoor.net/jami/divanj/fateha-shabab/ghazal-jf/sh120">شمارهٔ ۱۲۰</a></h2>
<p>تو را صباحت ترک و فصاحت عرب است</p><p>ملاحتی که میان عجم چنان عجب است</p><p>صحیفه ای ست وجود تو پر لطیفه حسن</p><p>که از اصول صفات کمال منتخب است</p><p>مهت پدر شد و خورشید جد تعالی الله</p><p>تو را میان بتان این چه رفعت نسب است</p><p>کجا رسد به تو کس چون تو را به هر سر موی</p><p>هزار خوبی موروث و لطف مکتسب است</p><p>تو آن زلال حیاتی که داده جان از شوق</p><p>به وادی طلبت صد هزار تشنه لب است</p><p>نه ایم با سگ تو در مقام ترک ادب</p><p>اگر چه ترک ادب پیش دوستان ادب است</p><p>ز شوق لعل تو صد خم و جام را جامی</p><p>ز باده ساخت تهی و هنوز در طلب است</p><h2><a id="poem-78586" href="https://ganjoor.net/jami/divanj/fateha-shabab/ghazal-jf/sh121">شمارهٔ ۱۲۱</a></h2>
<p>این چه رخسار و چه خط وین چه لب است</p><p>وین چه چشم خوش و خال عجب است</p><p>زیر لب نقطه بود رسم چرا</p><p>نقطه خال تو بالای لب است</p><p>طلب حسن عنایت ز رخت</p><p>بنده را غایت حسن طلب است</p><p>شکل بالای تو شیرین نخلی ست</p><p>که ز نوشین لبت آن را رطب است</p><p>بی تو تنها نه شب ماست سیاه</p><p>روز ما بین که سیه تر ز شب است</p><p>ناید از بی ادبان شیوه عشق</p><p>مذهب عشق سراسر ادب است</p><p>سگ این در نه کنون شد جامی</p><p>عمرها شد که همینش لقب است</p><h2><a id="poem-78587" href="https://ganjoor.net/jami/divanj/fateha-shabab/ghazal-jf/sh122">شمارهٔ ۱۲۲</a></h2>
<p>وادی عشق که جز تشنه در او نایاب است</p><p>ریگش از خون دل تشنه لبان سیراب است</p><p>خواب مرگ است در آن وادی و بیدار دلی</p><p>شده در سایه هر خاربنش در خواب است</p><p>سربنه یا سر خود گیر که این وادی را</p><p>قوت زاغان همه از مغز اولوالالباب است</p><p>خارها خم شده بر خار مغیلان گویی</p><p>جذب جان را ز تن خسته دلان قلاب است</p><p>جمع خواهی دلت اسباب جهان تفرقه کن</p><p>تخم جمعیت دل تفرقه اسباب است</p><p>صوت ابواب فتوح است صدای نی و چنگ</p><p>کو مغنی که دلم طالب فتح الباب است</p><p>لب فرو بند ز بیگانه که از دور سماع</p><p>دور به هر که نه از دایره اصحاب است</p><p>منع جامی مکن از چاشنی شربت عشق</p><p>که مگس وار فرو رفته درین جلاب است</p><h2><a id="poem-78588" href="https://ganjoor.net/jami/divanj/fateha-shabab/ghazal-jf/sh123">شمارهٔ ۱۲۳</a></h2>
<p>ساقی بیا و باده ده اکنون که فرصت است</p><p>مطرب بزن ترانه که فرصت غنیمت است</p><p>چشمم به روی شاهد و گوشم به بانگ چنگ</p><p>ای پندگو برو که نه جای نصیحت است</p><p>جان مرا ز مرهم راحت نشان مپرس</p><p>کز عاشقی نصیبه او داغ محنت است</p><p>پیکان آبدار که آید ز دست دوست</p><p>بر عاشقان سوخته بارا رحمت است</p><p>زان دم که سرفکند بر آن آستان مرا</p><p>بر گردنم ز تیغ تو صد بار منت است</p><p>هر سفله پی به گنج قناعت کجا برد</p><p>این نقد در خزینه ارباب همت است</p><p>ز ابنای دهر وقت کسی خوش نمی شود</p><p>خوش وقت آن که معتکف کنج عزلت است</p><p>جامی به جست و جو نتوان وصل دوست یافت</p><p>موقوف وقت باش که این کار دولت است</p><h2><a id="poem-78589" href="https://ganjoor.net/jami/divanj/fateha-shabab/ghazal-jf/sh124">شمارهٔ ۱۲۴</a></h2>
<p>خطت گرد لب آن مشکین نبات است</p><p>که رسته بر لب آب حیات است</p><p>به هر کس دارد آن چشم التفاتی</p><p>به حال ما چرا بی التفات است</p><p>به راه کعبه وصلت دو چشمم</p><p>یکی چون دجله وان دیگر فرات است</p><p>زکات لب بده ای نامسلمان</p><p>که یک رکن از مسلمانی زکات است</p><p>به قتل من براتی دارد از مشک</p><p>رخت کز وی نه امکان نجات است</p><p>لبت آمد نگینی لعل کز خط</p><p>سیه کرده پی مهر برات است</p><p>ز سعدی نیست تا جامی جز این فرق</p><p>که یکسر شعر جامی طیبات است</p><h2><a id="poem-78590" href="https://ganjoor.net/jami/divanj/fateha-shabab/ghazal-jf/sh125">شمارهٔ ۱۲۵</a></h2>
<p>ابروی خوشت که ماه عید است</p><p>انگشت نمای اهل دید است</p><p>از روی تو عید عاشقان را</p><p>صبحی به مبارکی دمیده ست</p><p>هر سال یکی ست عید روزه</p><p>ما را همه روزه از تو عید است</p><p>شد عید من از رخت خجسته</p><p>زین عید خجسته تر که دیده ست</p><p>گفتی ز غمت به جان رسانم</p><p>عیدی ز توام همین رسیده ست</p><p>خیاط زمانه خلعت لطف</p><p>بر قامت دلکشت بریده ست</p><p>بی وعده وصل مژده عید</p><p>بر جامی خسته دل وعیداست</p><h2><a id="poem-78591" href="https://ganjoor.net/jami/divanj/fateha-shabab/ghazal-jf/sh126">شمارهٔ ۱۲۶</a></h2>
<p>تارک درویش تارک فارغ از تاج زر است</p><p>کمترین ترک از کلاه تارکش ترک سر است</p><p>کی مکمل گردد از ترک دو عالم آن کلاه</p><p>زانکه ترک دیدن آن ترک ترکی دیگر است</p><p>سخره نفس بهیمی را نزیبد تاج فقر</p><p>سر که هست افسار را درخور نه جای افسر است</p><p>زن بود کز زرد کند زیور برای دست خویش</p><p>دست مردان را همین افشاندن زر زیور است</p><p>تا نماید رو مریدان را چو خامه راه راست</p><p>پیر را از اشک بر رو تارها چون مسطر است</p><p>بر امید گنج کاخ عمر خود ویران مکن</p><p>کانچه خوانی گنج نامه نقش پشت اژدر است</p><p>پیر خواهد نقد عمر گم شده در خاک جست</p><p>کز پی غربال کرده قامت خود چنبر است</p><p>ذوق بخشد سامعان را آه چون خیزد ز سوز</p><p>عود باشد حاضران را دود کان از مجمر است</p><p>حرف وحدت را مدار امید جامی چون تو را</p><p>روی دل پر خط گوناگون چو پشت دفتر است</p><h2><a id="poem-78592" href="https://ganjoor.net/jami/divanj/fateha-shabab/ghazal-jf/sh127">شمارهٔ ۱۲۷</a></h2>
<p>منشور دولتی که ز عشقم میسر است</p><p>طغرایش آن خطی ست که بر دور ساغر است</p><p>با من ز سعد و نحس مزن دم که خط جام</p><p>حرز امانم از خطر چرخ و اختر است</p><p>بودم به خواب خوش که رسید از حریم دیر</p><p>پیری که رشحه قدحش رشک کوثر است</p><p>گفت ای پسر دریغ بود نقد زندگی</p><p>در دست آن حریف که مرگش برادر است</p><p>برخیز و باده خور که تو را خوابگاه عیش</p><p>بیرون ز مهد نه پدر و چار مادر است</p><p>ساقی بیا که عشوه گیتی ز ره نبرد</p><p>آن را که نشئه می لعل تو در سر است</p><p>درده زلال خضر که رفت آنکه گفتمی</p><p>زهد مرا اساس چو سد سکندر است</p><p>جامی مشو فریفته کین چرخ کوژپشت</p><p>چون حلقه از نشیمن اقبال بر در است</p><p>در ظل او گریز که عنقای همتش</p><p>بر باز زر جناح فلک سایه گستر است</p><h2><a id="poem-78593" href="https://ganjoor.net/jami/divanj/fateha-shabab/ghazal-jf/sh128">شمارهٔ ۱۲۸</a></h2>
<p>یار رفت از دیده لیکن روز و شب در خاطر است</p><p>گر به صورت غایب است اما به معنی حاضر است</p><p>عاشق اندر ظاهر و باطن نبیند غیر دوست</p><p>پیش اهل باطن این معنی که گفتم ظاهر است</p><p>در حضور دوست هر جانب نظر کردن خطاست</p><p>یک زمان حاضر نشین ای دل که جانان ناظر است</p><p>خاطرم خوش نیست هرگز جز به زیر بار عشق</p><p>پیش عاشق هر چه جز عشق است بار خاطر است</p><p>عاشق درویش تا دانست ذوق صبر و شکر</p><p>بر جفاهای تو صابر وز بلاها شاکر است</p><p>آن دهان را سر غیب الغیب دان کز شرح آن</p><p>هم اشارت مانده عاجز هم عبارت قاصر است</p><p>آن پریرو را به افسون سخن تسخیر کرد</p><p>زان سبب گویند شاعر نیست جامی ساحر است</p><h2><a id="poem-78594" href="https://ganjoor.net/jami/divanj/fateha-shabab/ghazal-jf/sh129">شمارهٔ ۱۲۹</a></h2>
<p>بگذر از توبه و تقوی که همه پندار است</p><p>در پی مطرب و می باش که کار این کار است</p><p>صف زده دردکشان پیش در میکده اند</p><p>زاهد صومعه را وقت پس دیوار است</p><p>رشته سبحه که از گوهر اخلاص تهی ست</p><p>مهره اش گر چه هزار است کم از زنار است</p><p>محتسب را که نهد پا ز حد شرع برون</p><p>مردم آزار چه گویی که خدا آزار است</p><p>جز به تجرید منه پا که درین راه دراز</p><p>سوزنی در قدم همت عیسی خار است</p><p>هر چه بر فرق تو بار است اگر مرد رهی</p><p>بنه از سر که نه مردی به سر و دستار است</p><p>دلق و سجاده جامی نه پی زرق و ریاست</p><p>هر چه دارد همه بهر گرو خمار است</p><h2><a id="poem-78595" href="https://ganjoor.net/jami/divanj/fateha-shabab/ghazal-jf/sh130">شمارهٔ ۱۳۰</a></h2>
<p>مرا کار از غم عشق تو زار است</p><p>دلم رفته ست و جان نزدیک کار است</p><p>اگر از سینه پرسی دردناک است</p><p>وگر از دیده گویم اشکبار است</p><p>تو گشتی از قرار خویشتن لیک</p><p>مرا آن بی قراری برقرار است</p><p>به عذر عشق وامق را خطی بس</p><p>که عذرا را ز خوبی بر عذار است</p><p>مبر گرد از رخ زرد من ای اشک</p><p>کزان چابک سوارم یادگار است</p><p>درون صد خارخار از محنت هجر</p><p>که را پروای گلگشت بهار است</p><p>به درد درد و غم خوش باش جامی</p><p>که صاف عیش ما را ناگوار است</p><h2><a id="poem-78596" href="https://ganjoor.net/jami/divanj/fateha-shabab/ghazal-jf/sh131">شمارهٔ ۱۳۱</a></h2>
<p>بیا که روی تو خورشید عالم افروز است</p><p>شبنم ز روی تو چون روز و روز فیروز است</p><p>شد از جمال تو فیروز روز من وان روز</p><p>که خواستم شب و روز از خدای امروز است</p><p>شبم ز شعله شمع و چراغ مستغنی ست</p><p>چنین که مشعله آه من شب افروز است</p><p>به تیغ غمزه اگر چاک می کنی جگرم</p><p>چه غم چو ناوک مژگان تو جگردوز است</p><p>چنین که عشق تو زد راه پیر دانشمند</p><p>چه جای طعن جوانان دانش اندوز است</p><p>رخی چنین خوش و آنگاه خوی بد حاشا</p><p>معلم تو اگر نغلطم بدآموز است</p><p>تو مرد عافیتی جامی از بتان بگسل</p><p>که عشق شیوه رندان عافیت سوز است</p><h2><a id="poem-78597" href="https://ganjoor.net/jami/divanj/fateha-shabab/ghazal-jf/sh132">شمارهٔ ۱۳۲</a></h2>
<p>قدم به طرف چمن نه که سبزه نوخیز است</p><p>شکوفه در قدم دوستان درم ریز است</p><p>مده به باد گرانمایه عمر بی باده</p><p>کنون که باده فرحبخش و باد گلبیز است</p><p>سرود مجلس تو صوت عندلیب بس است</p><p>به بانگ چنگ مخور می که محتسب تیز است</p><p>به کف پیاله لعل است لاله را یعنی</p><p>پیاله گیر که از می نه وقت پرهیز است</p><p>گدای عشق چو گیرد به صدر مصطبه جای</p><p>چه جای مسند جمشید و تخت پرویز است</p><p>هوای مطرب گلچهره کن که گیسوی چنگ</p><p>به دست زهره جبینان عجب دلاویز است</p><p>مخور شراب غرور از صفای مشرب عیش</p><p>که سیل خیز حوادث کدورت انگیز است</p><p>مبین به چشم ترحم به حالم ای خواجه</p><p>که رنج و محنت عشاق راحت آمیز است</p><p>ز لطف گفته جامی همه خراسان را</p><p>فرو گرفت سخن در عراق و تبریز است</p><h2><a id="poem-78598" href="https://ganjoor.net/jami/divanj/fateha-shabab/ghazal-jf/sh133">شمارهٔ ۱۳۳</a></h2>
<p>باز در بزم غمت نعره نوشانوش است</p><p>عقل حیران و خرد واله و جان مدهوش است</p><p>نرسد خسته دلان را ز تو جز نیش ستم</p><p>گر چه جام لب لعل تو لبالب نوش است</p><p>اشک گرمم ز تف خون دل آید در چشم</p><p>بس که در آتش شوق تو دلم در جوش است</p><p>کسوت خواجگی و خلعت شاهی چه کند</p><p>هر که را غاشیه بندگیت بر دوش است</p><p>بر سر بستر اندوه دهم جان آخر</p><p>چون مرا شاهد مقصود نه در آغوش است</p><p>می گذشتی و به خود زمزمه ای می کردی</p><p>عمرها شد که مرا لذت آن در گوش است</p><p>قصه عشق تو جامی ز کسان چون پوشد</p><p>چهره گویاست اگر چند زبان خاموش است</p><h2><a id="poem-78599" href="https://ganjoor.net/jami/divanj/fateha-shabab/ghazal-jf/sh134">شمارهٔ ۱۳۴</a></h2>
<p>مقیم کوی تو را فسحت حرم تنگ است</p><p>ز کعبه تا سر کویت هزار فرسنگ است</p><p>دلم ضعیف و ز هر سو ملامتی چه کنم</p><p>که شیشه نازک و هر جا که می روم سنگ است</p><p>مکن به حلقه ما ذکر رشته تسبیح</p><p>که گوش مجلسیان بر بریشم چنگ است</p><p>به عرصه چمن و صحن باغ نگشاید</p><p>دلی که غنچه وش از هجر گلرخی تنگ است</p><p>ز صلح و جنگ کسانم غم تو فارغ ساخت</p><p>نه با کسم سر صلح و نه طاقت جنگ است</p><p>به قدر آینه حسن تو می نماید روی</p><p>دریغ کآینه ما نهفته در زنگ است</p><p>مبین دو رنگی رخسار و اشک جامی را</p><p>که در طریق محبت همیشه یکرنگ است</p><h2><a id="poem-78600" href="https://ganjoor.net/jami/divanj/fateha-shabab/ghazal-jf/sh135">شمارهٔ ۱۳۵</a></h2>
<p>در صورت تو سر جمالی که مجمل است</p><p>در خط و خال و عارض و زلفت مفصل است</p><p>هرگز حدیث زلف تو کوته نمی شود</p><p>این گفت و گوی تا به قیامت مسلسل است</p><p>حسن تو از تصرف مشاطه فارغ است</p><p>مرآت آفتاب چه محتاج صیقل است</p><p>کحل بصر ز خاک درت بیدلی کشد</p><p>کش چشم دل به کحل بصیرت مکحل است</p><p>بهر تو پای بر سر عالم نهاده ایم</p><p>وز شاهراه عشق تو این گام اول است</p><p>لب بر لبم بنه که سخن مختصر کنم</p><p>کافسانه تطاول هجران مطول است</p><p>جامی سواد شعر تو کامد زبور عشق</p><p>مستغنی از تکلف تذهیب و جدول است</p><h2><a id="poem-78601" href="https://ganjoor.net/jami/divanj/fateha-shabab/ghazal-jf/sh136">شمارهٔ ۱۳۶</a></h2>
<p>خیال خال لبت تخم مزرع امل است</p><p>هوای خط تو ختم صحیفه عمل است</p><p>اگر نه رقعه قتل من آرد از تو رسول</p><p>رسول قاصد جان رقعه نامه اجل است</p><p>زکات آن لب میگون به می پرستان ده</p><p>قبول خیر محال است اگر نه در محل است</p><p>می شبانه خمار سحر نمی ارزد</p><p>خوش آن حریف که مست صبوحی ازل است</p><p>به غیر نی که شد از خود تهی نمی بینم</p><p>درین زمانه رفیقی که خالی از خلل است</p><p>حریف باده گسار و ندیم نکته گزار</p><p>صراحی می ناب و سفینه غزل است</p><p>به وصف آن گل عارض مدام جامی را</p><p>چو غنچه دفتر رنگین نهفته در بغل است</p><h2><a id="poem-78602" href="https://ganjoor.net/jami/divanj/fateha-shabab/ghazal-jf/sh137">شمارهٔ ۱۳۷</a></h2>
<p>شاهد بستان که چشمش نرگس و رویش گل است</p><p>سایه بر برگ گل او کرده شاخ سنبل است</p><p>مجمر فیروزه دان هر غنچه را کز گل در آن</p><p>آتشی افروخته از بهر داغ بلبل است</p><p>کوه و صحرا بس که می خوردند از جام سحاب</p><p>لاله ها بر رویشان افتاده زان می گل گل است</p><p>بس که از سبزه زمینها سبز شد هر پشته را</p><p>چوک کرده بختیی دان کز سقرلاطش جل است</p><p>طره شمشاد کش بسته گره دست صبا</p><p>آمده بر سر ز خوبان چمن چون کاکل است</p><p>تا کند بلبل به بزم گل مکرر قول خویش</p><p>از صراحی آن نه قلقل بلکه تکرار قل است</p><p>بر سماع شعر جامی بس که در وجدند و حال</p><p>در چمن افتاده از غوغای مرغان غلغل است</p><h2><a id="poem-78603" href="https://ganjoor.net/jami/divanj/fateha-shabab/ghazal-jf/sh138">شمارهٔ ۱۳۸</a></h2>
<p>صبحدم عرض چمن کن که هوا معتدل است</p><p>وز نم نیم شبی راه نه گرد و نه گل است</p><p>تخته خاک ز بس گل که دمیده ست ز گل</p><p>لوح صورت گری خامه زنان چگل است</p><p>ابر گو سایه مینداز که گرد لب جوی</p><p>سایه نارون و بید به هم متصل است</p><p>بسته در شاخ گلی خرم و خندان دل خویش</p><p>هر که چون غنچه درین فصل ز ارباب دل است</p><p>بر لب کشت چرا سرخ برآمد لاله</p><p>گرنه در دور گل از ساغر خالی خجل است</p><p>محتسب گر نزند بر خم می سنگ ستم</p><p>هر جفایی که کند در حق مستان بحل است</p><p>بوستان دلکش و می بیغش و یاران سرخوش</p><p>جامی از زهد خود امروز عجب منفعل است</p><h2><a id="poem-78604" href="https://ganjoor.net/jami/divanj/fateha-shabab/ghazal-jf/sh139">شمارهٔ ۱۳۹</a></h2>
<p>غرض از چاشنی عشق توام درد و غم است</p><p>ورنه زیر فلک اسباب تنعم چه کم است</p><p>هست بر مایده حسن بسی نعمت و ناز</p><p>قوت عاشق ز میان همه رنج و الم است</p><p>می زیم شاد دمی با تو دمی با یادت</p><p>حاصل عمر گرانمایه همین یک دو دم است</p><p>وعده لطف و کرم را مکن ای دوست خلاف</p><p>کز کریمان نسزد آنچه خلاف کرم است</p><p>قد من گر ز غم عشق تو خم شد چه عجب</p><p>بار عشق است کزان قامت افلاک خم است</p><p>پاکبازان همه در میکده محرم گشتند</p><p>غیر جامی که به تقوی و ورع متهم است</p><p>خوش بود دولت وصل تو چه بسیار و چه کم</p><p>سلطنت گر همه یک لحظه بود مغتنم است</p><h2><a id="poem-78605" href="https://ganjoor.net/jami/divanj/fateha-shabab/ghazal-jf/sh140">شمارهٔ ۱۴۰</a></h2>
<p>لطافتی که رخت را ز جعد خم به خم است</p><p>هزار عاشق اگر باشدت هنوز کم است</p><p>به زلف عمر و به لبها حیات اهل دلی</p><p>بیا که عمر عزیز و حیات مغتنم است</p><p>دلم نیافت نشان زان دهان به ملک وجود</p><p>نهاده روی کنون در ولایت عدم است</p><p>ز صحبتم تو ملولی عظیم و من مشتاق</p><p>مراست غم که جدایم ز تو تو را چه غم است</p><p>هزار مرهم راحت اگر بود حاصل</p><p>نصیب عاشق مسکین جراحت و الم است</p><p>لبت به لطف عبارت ز عالمی دل برد</p><p>نه در عرب چو تو شیرین زبان نه در عجم است</p><p>حریم خاک درت را مقیم شد جامی</p><p>مزن به تیر جفایش که آهوی حرم است</p>
</body></html>