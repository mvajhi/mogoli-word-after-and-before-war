<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>یوسف و زلیخا - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66115" href="https://ganjoor.net/jami/7ourang/7-5-yusof-zoleykha/sh25">بخش ۲۵ - خبر یافتن عزیز مصر از مقدم زلیخا و به عزیمت استقبال برخاستن و لشکریان مصر را به تجمل تمام آراستن</a></h2>
<p>عزیز مصر چون آن مژده بشنید</p><p>جهان را بر مراد خویشتن دید</p><p>منادی کرد تا از کشور مصر</p><p>برون آیند یکسر لشکر مصر</p><p>ز اسباب تجمل هر چه دارند</p><p>همه در معرض عرض اندر آرند</p><p>برون آمد سپاهی پای تا فوق</p><p>شده در زیر و زر و گهر غرق</p><p>غلامان و کنیزان صد هزاران</p><p>همه گلچهرگان و مه عذاران</p><p>غلامانی به طوق و تاج زرین</p><p>چو رسته نخل زر از خانه زین</p><p>کنیزانی هه هر هفت کرده</p><p>به هودج در پس زربفت پرده</p><p>شکر لب مطربان نکته پرداز</p><p>به رسم تهنیت خوش کرده آواز</p><p>مغنی جنگ عشرت ساز کرده</p><p>نوای خرمی آغاز کرده</p><p>به مالش داده گوش عود را تاب</p><p>طرب را ساخته اوتارش اسباب</p><p>نوای نی نوید وصل داده</p><p>به جان از وی امید وصل زاده</p><p>رباب از تاب غم جان را امان ده</p><p>برآورده کمانچه نعره زه</p><p>درافکنده دف این آوازه از دوست</p><p>کزو در دست ره کوبان بود پوست</p><p>بدین آیین رخ اندر ره نهادند</p><p>به ره داد نشاط و عیش دادند</p><p>چو مه چون یک دو سه منزل بریدند</p><p>به آن خورشید مهرویان رسیدند</p><p>زمینی یافتند از تیرگی دور</p><p>زده در وی هزاران قبه نور</p><p>تو گویی ابر چرخ بی کناره</p><p>به سان ژاله باریده ستاره</p><p>کشیده در میانه بارگاهی</p><p>ز خوبان صف زده گردش سپاهی</p><p>عزیز مصر چون آن بارگه دید</p><p>چو صبح از پرتو خورشید خندید</p><p>فرود آمد ز رخش خسروانه</p><p>به سوی بارگه شد خوش روانه</p><p>مقیمان حرم پیشش دویدند</p><p>به اقبال زمین بوسش رسیدند</p><p>یکایک را سلام و مرحبا گفت</p><p>چو گل در رویشان از خنده بشگفت</p><p>تفحص کرد ازیشان حال آن ماه</p><p>ز آسیب هوا و محنت راه</p><p>به رسم پیشکش چیزی که بودش</p><p>که پیش چشم خوشتر می نمودش</p><p>چه از شیرین وشاقان شکرخند</p><p>چه از زرین کلاهان کمربند</p><p>چه از اسبان زین در زر گرفته</p><p>ز دم تا گوش در گوهر گرفته</p><p>چه از مویینه و ابریشمینه</p><p>چه از نادر گهرهای خزینه</p><p>ز شکرهای مصری تنگ بر تنگ</p><p>ز شربت های نوشین رنگ در رنگ</p><p>بدین ها روی صحرا را بیاراست</p><p>تلطف ها نمود و عذرها خواست</p><p>به فردا عزم ره را نام زد کرد</p><p>وزآن پس رو به منزلگاه خود کرد</p><h2><a id="poem-66116" href="https://ganjoor.net/jami/7ourang/7-5-yusof-zoleykha/sh26">بخش ۲۶ - دیدن زلیخا عزیز مصر را از شکاف خیمه و فریاد برداشتن که این نه آن کس است که من در خواب دیده ام و سالها محنت محبتش کشیده ام</a></h2>
<p>زلیخا کرد ازان چشمه نگاهی</p><p>برآورد از دل غمدیده آهی</p><p>که واویلا عجب کاریم افتاد</p><p>به سر نابهره دیواریم افتاد</p><p>نه آنست اینکه من در خواب دیدم</p><p>به جست و جویش این محنت کشیدم</p><p>نه آنست این که عقل و هوش من برد</p><p>عنان دل به بیهوشیم بسپرد</p><p>نه آنست این که گفت از خویش رازم</p><p>ز بیهوشی به هوش آورد بازم</p><p>دریغا بخت سستم سختی آورد</p><p>طلوع اخترم بدبختی آورد</p><p>نشاندم نخل خرما خار بردار</p><p>فشاندم تخم مهر آزار بردار</p><p>برای گنج بردم رنج بسیار</p><p>فتاد آخر مرا با اژدها کار</p><p>شدم بر بوی گل چیدن به گلشن</p><p>سنان خار زد چنگم به دامن</p><p>منم آن تشنه در ریگ بیابان</p><p>برای آب هر سویی شتابان</p><p>زبان از تشنگی بر لب فتاده</p><p>لب از تبخاله موج خون گشاده</p><p>نماید ناگهان از دور آبم</p><p>فتان خیزان به سوی آن شتابم</p><p>به جای آب یابم در مغاکی</p><p>ز تاب خور درخشان شوره خاکی</p><p>منم آن راحله گم کرده در کوه</p><p>ز بی زادی به زیر کوه اندوه</p><p>شده پا شاخ شاخ از زخم سنگم</p><p>نه پای سیر نی رای درنگم</p><p>ز ناگه چشم خون آغشته من</p><p>خیالی بیند از گمگشته من</p><p>گشایم گام سوی او دلیری</p><p>بود از بخت من درنده شیری</p><p>منم آن بحری کشتی شکسته</p><p>برهنه بر سر لوحی نشسته</p><p>رباید هر زمان از جای موجم</p><p>برد گه تا حضیض و گه بر اوجم</p><p>ز ناگه زورقی آید پدیدار</p><p>شوم خرم کزو آسان شود کار</p><p>چو نزدیک من آید بی درنگی</p><p>بود بهر هلاک من نهنگی</p><p>چو من در جمله عالم بیدلی نیست</p><p>میان بیدلان بی حاصلی نیست</p><p>نه دل اکنون به دست من نه دلبر</p><p>ازانم سنگ بر دل دست بر سر</p><p>خدا را ای فلک بر من ببخشای</p><p>به روی من دری از مهر بگشای</p><p>اگر ننهی به کف دامان یارم</p><p>گرفتار کسی دیگر ندارم</p><p>به روسایی مدر پیراهنم را</p><p>به دست کس میالا دامنم را</p><p>به مقصود دل خود بسته ام عهد</p><p>که دارم پاس گنج خود به صد جهد</p><p>مسوز از غم من بی دست و پا را</p><p>مده بر گنج من دست اژدها را</p><p>ازینسان تا به دیری زاریی داشت</p><p>ز نوک هر مژه خونباریی داشت</p><p>همی نالید از جان و دل چاک</p><p>همی مالید روی از درد بر خاک</p><p>در آمد مرغ بخشایش به پرواز</p><p>سروش غیب دادش ناگه آواز</p><p>که ای بیچاره روی از خاک بردار</p><p>کزین مشکل تو را آسان شود کار</p><p>عزیز مصر مقصود دلت نیست</p><p>ولی مقصود بی او حاصلت نیست</p><p>ازو خواهی جمال دوست دیدن</p><p>و زو خواهی به مقصودت رسیدن</p><p>مباد از صحبت وی هیچ بیمت</p><p>کزو ماند سلامت قفل سیمت</p><p>کلیدش را بود دندانه از موم</p><p>بود کار کلید موم معلوم</p><p>چه حاجت گوهرت را داشتن پاس</p><p>ز نرم آهن نیاید کار الماس</p><p>چو از خار ترش دادند سوزن</p><p>چه سان گردد به خارا بخیه افکن</p><p>چو باشد آستین از دست خالی</p><p>نیاید ز آستین خنجر سگالی</p><p>زلیخا چون ز غیب این مژده بشنود</p><p>به شکرانه سر خود بر زمین سود</p><p>زبان از ناله و لب از فغان بست</p><p>چو غنچه خوردن خون را میان بست</p><p>ز خون خوردن دمی بی غم نمی زد</p><p>ز غم می سوخت اما دم نمی زد</p><p>به ره می بود چشم انتظارش</p><p>که کی این عقده بگشاید ز کارش</p><p>کهن چرخ مشعبد حقه بازیست</p><p>پی آزار مردم حیله سازیست</p><p>به امیدی نهد بر بیدلی بند</p><p>برد آخر به نومیدیش پیوند</p><p>نماید میوه کامیش از دور</p><p>کند خاطر به ناکامیش رنجور</p><p>عزیز مصر چون افکند سایه</p><p>در آن خیمه زلیخا بود و دایه</p><p>عنان بربودش از کف شوق دیدار</p><p>به دایه گفت کای دیرینه غمخوار</p><p>علاجی کن که یک دیدار بینم</p><p>کزین پس صبر را دشوار بینم</p><p>نباشد شوق دل هرگز ازان بیش</p><p>که همسایه شود یار وفاکیش</p><p>چو گیرد آب بر لب تشنه جانی</p><p>بسوزد گر نه تر سازد دهانی</p><p>زلیخا را چو دایه مضطرب دید</p><p>به تدبیرش به گرد خیمه گردید</p><p>شکافی زد به صد افسون و نیرنگ</p><p>در آن خیمه چو چشم خیمگی تنگ</p><h2><a id="poem-66117" href="https://ganjoor.net/jami/7ourang/7-5-yusof-zoleykha/sh27">بخش ۲۷ - درآمدن زلیخا همراه عزیز مصر به مصر و بیرون آمدن مصریان و طبق های نثار بر عماری زلیخا افشاندن</a></h2>
<p>سحرگاهان که زد چرخ مکوکب</p><p>ز زرین کوس کوس رحلت شب</p><p>کواکب نیز محفل برشکستند</p><p>به همراهی شب محمل ببستند</p><p>شد از رخشانی آن زر فشان کوس</p><p>به رنگ پر طوطی دم طاووس</p><p>عزیز آمد به فر شهریاری</p><p>نشاند از خیمه مه را در عماری</p><p>سپه را از پس و پیش و چپ و راست</p><p>به آیینی که می بایست آراست</p><p>ز چتر زر به فرق نیکبختان</p><p>به پا شد سایه ور زرین درختان</p><p>مرصع زین به پای هر درختی</p><p>شده مسند برای نیکبختی</p><p>درخت و سایه و مسند روانه</p><p>نشسته نیکبخت اندر میانه</p><p>طرب سازان نواها ساز کردند</p><p>شتررانان حدی آغاز کردند</p><p>شد از بانگ حدی و غلغل لحن</p><p>فلک ها را طبق پر دشت را صحن</p><p>ز بس رفتار کز اسپ و شتر بود</p><p>در و دشت از هلال و بدر پر بود</p><p>گهی کنده به هر سوی از تک و پوی</p><p>هلال از زخم ناخن بدر را روی</p><p>گهی طالع شده فرخنده بدری</p><p>هلال از وی شده ناچیز قدری</p><p>زمین را کرده ریش اسپ از سم خویش</p><p>کف پای شتر مرهم بر آن ریش</p><p>پی مست آهوان زین نشیمن</p><p>صهیل بادپایان ارغنون زن</p><p>پی آسودگان هودج ناز</p><p>نفیر ساربانان پرده پرداز</p><p>کنیزان زلیخا خرم و خوش</p><p>که رست از دیو هجران آن پریوش</p><p>عزیز و اهل او هم شادمانه</p><p>که شد زینسان بتی بانوی خانه</p><p>زلیخا تلخ عمر اندر عماری</p><p>رسانده بر فلک فریاد و زاری</p><p>که ای گردون مرا زینسان چه داری</p><p>چنین بی صبر و بی سامان چه داری</p><p>ندانم در حق تو من چه کردم</p><p>که افکندی چنین در رنج و دردم</p><p>نخست از من به خوابی دل ربودی</p><p>به بیداری هزارم غم فزودی</p><p>گه از دیوانگی بندم نهادی</p><p>گه از فرزانگی بندم گشادی</p><p>چو شد از تو شکست خود درستم</p><p>خطا کردم که از تو چاره جستم</p><p>چه دانستم که وقت چاره سازی</p><p>ز خان و مان مرا آواره سازی</p><p>مرا بس بود داغ بی نصیبی</p><p>فزون کردی بر آن درد غریبی</p><p>چو باشد جانگدازی چاره سازیت</p><p>معاذالله چه باشد جانگدازیت</p><p>منه در ره دگر دام فریبم</p><p>میفکن سنگ بر جام شکیبم</p><p>دهی وعده کزین پس کامیابی</p><p>وز آن آرام جان آرام یابی</p><p>بدین وعده بغایت شادمانم</p><p>ولی گر بختم این باشد چه دانم</p><p>زلیخا با فلک این گفت و گو داشت</p><p>که آن برداشت را آمد فرو داشت</p><p>برآمد بانگ رهدانان به تعجیل</p><p>که اینک شهر مصر و ساحل نیل</p><p>هزاران تن سواره یا پیاده</p><p>خروشان بر لب نیل ایستاده</p><p>عزیز مصر را در حق گزاری</p><p>به کف بهر نثار آن عماری</p><p>طبق های زر از زر و درم پر</p><p>طبق های دگر از گوهر و در</p><p>گهرریزان بر او صاحب نثاران</p><p>چو بر طرف چمن بر غنچه باران</p><p>ز بس کفها زر و گوهر فشان شد</p><p>عماری در زر و گوهر نشان شد</p><p>نمی آمد ز گوهر ریز مردم</p><p>در آن ره مرکبان را بر زمین سم</p><p>چو گشتی سم اسبی آتش افکن</p><p>ز لعل و نعل بودی سنگ و آهن</p><p>همه صف ها کشیده میل در میل</p><p>نثار افشان گذشتند از لب نیل</p><p>به نیل اندر شد از درهای شاهی</p><p>چو پر گوهر صدف هر گوش ماهی</p><p>شد از بذل درم ریزان بسیار</p><p>نهنگش نیز چون ماهی درم دار</p><p>بدین آرایش شاهانه رفتند</p><p>به دولت سوی دولتخانه رفتند</p><p>سرایی بلکه در دنیا بهشتی</p><p>ز فرشش ماه خشتی مهر خشتی</p><p>در آن دولتسرا تختی نهاده</p><p>به زیبایی ز هر تختی زیاده</p><p>در او برده به کار استاد زر کار</p><p>پی گوهر نشانی زر به خروار</p><p>به پای تخت زر مهدش رساندند</p><p>گهروارش به تخت زر نشاندند</p><p>ولی جانش ز داغ دل نرسته</p><p>ازان زر بود در آتش نشسته</p><p>مرصع تاج بر فرقش نهادند</p><p>میان تخت و تاجش جلوه دادند</p><p>ولیکن بود ازان تاج گرانسنگ</p><p>به زیر کوه از بار دل تنگ</p><p>فشاندندش به تارک گوهر انبوه</p><p>ولی بود آن بر او باران اندوه</p><p>ز گوهرها که بردی حور ازان رشک</p><p>به چشمش درنیامد جز در اشک</p><p>کسی کش دل ز هجران لخت لخت است</p><p>ز یک لختیست گر مایل به تخت است</p><p>در آن میدان که را باشد سر تاج</p><p>که صد سر می رود آنجا به تاراج</p><p>چو چشم از اشک نومیدی بود پر</p><p>کجا باشد در او گنجایی در</p><h2><a id="poem-66118" href="https://ganjoor.net/jami/7ourang/7-5-yusof-zoleykha/sh28">بخش ۲۸ - عمر گذرانیدن زلیخا در مفارقت یوسف علیه السلام و تلهف و تأسف وی بر آن مدی اللیالی و الایام</a></h2>
<p>چو دل با دلبری آرام گیرد</p><p>ز وصل دیگر کی کام گیرد</p><p>کجا پروانه پرد سوی خورشید</p><p>چو باشد سوی شمعش روی امید</p><p>نهی صد دسته ریحان پیش بلبل</p><p>نخواهد خاطرش جز نکهت گل</p><p>ز مهر آتش چو در نیلوفر افتد</p><p>تماشای مهش کی در خور افتد</p><p>چو خواهد تشنه جانی شربت آب</p><p>نیفتد سودمندش شکر ناب</p><p>زلیخا را در آن فرخنده منزل</p><p>همه اسباب حشمت بود حاصل</p><p>غلامی بود پیش رو عزیزش</p><p>نبود از مال و زر کم هیچ چیزش</p><p>پرستاران گلبوی گل اندام</p><p>پرستاریش را بی صبر و آرام</p><p>کنیزان دل آشوب دلارای</p><p>پی خدمتگری ننشسته از پای</p><p>غلامان قصب پوش کمربند</p><p>ز سر تا پای شیرین چون نی قند</p><p>سیه فامانی از عنبر سرشته</p><p>ز شهوت پاکدامن چون فرشته</p><p>مقیمان حریم پاکبازی</p><p>امینان حرم در کارسازی</p><p>ز خاتونان مصری همنشینان</p><p>به رعنایی و خوبی نازنینان</p><p>همه همقامت و همزاد با او</p><p>ز ذوق همنشینی شاد با او</p><p>زلیخا با همه در صفه بار</p><p>که یکسان باشد آنجا یار و اغیار</p><p>بساط خرمی افکنده بودی</p><p>درون پر خون و لب پر خنده بودی</p><p>به ظاهر با همه گفت و شنو داشت</p><p>ولی دل جای دیگر در گرو داشت</p><p>لبش با خلق در گفتار می بود</p><p>ولی جان و دلش با یار می بود</p><p>ازان یاریگران در شادی و غم</p><p>نبودش با کسی پیوند محکم</p><p>به صورت بود با مردم نشسته</p><p>به معنی از همه خاطر گسسته</p><p>ز وقت صبح تا شب کارش این بود</p><p>میان دوستان کردارش این بود</p><p>چو شب بر چهره مشکین پرده بستی</p><p>چو مه در پرده اش تنها نشستی</p><p>خیال دوست را در خلوت راز</p><p>نشاندی تا سحر بر مسند ناز</p><p>به زانوی ادب بنشستیش پیش</p><p>به عرض او رسانیدی غم خویش</p><p>ز ناله چنگ محنت ساز کردی</p><p>سرود بیخودی آغاز کردی</p><p>بدو گفتی که ای مقصود جانم</p><p>به مصراز خویشتن دادی نشانم</p><p>عزیز مصر گفتی خویش را نام</p><p>عزیزی روزیت بادا سرانجام</p><p>به فرقم تاج عزت از عزیزیت</p><p>به روی آثار دولت از کنیزیت</p><p>به مصر امروز مهجور و غریبم</p><p>ز اقبال وصالت بی نصیبم</p><p>ندانم تا به کی سوزم بدین داغ</p><p>چراغ محنت افروزم بدین داغ</p><p>بیا و رونق باغ دلم باش</p><p>به وصلت مرهم داغ دلم باش</p><p>به نومیدی کشید از عشق کارم</p><p>سروش غیب کرد امیدوارم</p><p>بدان امیدم اکنون زنده مانده</p><p>ز دامن گرد نومیدی فشانده</p><p>به نوری کز جمالت بر دلم تافت</p><p>یقین دانم که آخر خواهمت یافت</p><p>ز شوقت گر چه خونبار است چشمم</p><p>به سوی شش جهت چار است چشمم</p><p>خوشا وقتی که از راهی برآیی</p><p>به برج دیده چون ماهی درآیی</p><p>چو دیدار تو بینم نیست گردم</p><p>بساط هستی خود درنوردم</p><p>کنم سر رشته پندار خود گم</p><p>شوم از بیخودی در کار خود گم</p><p>مرادیگر به جای من نبینی</p><p>چو جان آیی به جان من نشینی</p><p>نهم یکسو خیال ما و من را</p><p>تو را یابم چو جویم خویشتن را</p><p>تویی از هر دو عالم آرزویم</p><p>تو را چون یافتم از خود چه گویم</p><p>سحر کردی بدین گفتار شب را</p><p>نبستی زین سخن تا روز لب را</p><p>چو باد صبح جستن کردی آغاز</p><p>بر آیین دگر دادی سخن ساز</p><p>چه گفتی گفتی ای باد سحر خیز</p><p>شمیم مشک در جیب سمن بیز</p><p>تماشاگاه سرو و سوسن آرای</p><p>ز سنبل جعدتر بر روی گل سای</p><p>به شاخ از برگ جنبانی جلاجل</p><p>شود رقصان درخت پای در گل</p><p>به معشوقان بری پیغام عاشق</p><p>بدین جنبش دهی آرام عاشق</p><p>ز دلداران نوازش نامه آری</p><p>کنی غمدیدگان را غمگساری</p><p>کس از من در جهان غمدیده تر نیست</p><p>ز داغ هجر ماتمدیده تر نیست</p><p>دلم بیمار شد دلداریی کن</p><p>غمم بسیار شد غمخواریی کن</p><p>به عالم هیچ منزلگه نباشد</p><p>کت آنجا گاه و بیگه ره نباشد</p><p>ز در ور خود بود زآهن درآیی</p><p>چو در بندند از روزن درآیی</p><p>ببخشا بر چو من بی راه و رویی</p><p>بکن از جانب من جست و جویی</p><p>درآ در دار ملک شهریاران</p><p>برآ بر تختگاه تاجداران</p><p>به هر شهری خبر پرس از مه من</p><p>به هر تختی نشان جو از شه من</p><p>گذار افکن به هر باغ و بهاری</p><p>قدم نه بر لب هر جویباری</p><p>بود بر طرف جویی زین تک و پوی</p><p>به چشم آید تو را آن سرو دلجوی</p><p>به صحرای ختن نه از کرم گام</p><p>به صورتخانه چین گیر آرام</p><p>تماشا کن ز روی او مثالی</p><p>به دام آور به بوی او غزالی</p><p>چو گیرد رای رفتن زین دیارت</p><p>به هر کوه و دری کافتد گذارت</p><p>اگر پیش آیدت کبک خرامان</p><p>به یاد او بزن دستش به دامان</p><p>وگر بینی به راهی کاروانی</p><p>در او سالار گشته دلستانی</p><p>به چشم من ببین آن دلستان را</p><p>بدین کشور رسان آن کاروان را</p><p>بود کان دلستان را چون ببینم</p><p>گلی از گلبن امید چینم</p><p>ز وقت صبح تا خورشید تابان</p><p>به جولانگاه روز آمد شتابان</p><p>دلی پر درد و چشم خونفشان داشت</p><p>به باد صبحدم این داستان داشت</p><p>چو شد خورشید شمع مجلس روز</p><p>زلیخا همچو خور شد مجلس افروز</p><p>پرستاران به پیشش صف کشیدند</p><p>رفیقان با جمالش آرمیدند</p><p>به آن صافی دلان پاک سینه</p><p>بجای آورد رسم و راه دینه</p><p>به هر روز و شبی این بود حالش</p><p>بدین آیین گذشتی ماه و سالش</p><p>چو در خانه دل او تنگ گشتی</p><p>به عزم گشت تیزآهنگ گشتی</p><p>گهی با داغ سینه ز آه و ناله</p><p>به دشت افراختی خیمه چو لاله</p><p>ازان گلرخ به لاله راز گفتی</p><p>ز داغ دل سخن ها باز گفتی</p><p>گهی چون سیل هر وادی به تعجیل</p><p>شدی با دیده گریان سوی نیل</p><p>نهادی در میان با او غم خویش</p><p>زدی بر نیل دلق ماتم خویش</p><p>به سر می برد ازینسان روزگاری</p><p>به ره می داشت چشم انتظاری</p><p>که یارش از کدامین ره برآید</p><p>چو خور طالع شود چون مه برآید</p><p>بیا جامی که همت برگماریم</p><p>ز کنعان ماه کنعان را بیاریم</p><p>زلیخا با دلی امیدوار است</p><p>نظر بر شاهراه انتظار است</p><p>ز حد بگذشت درد انتظارش</p><p>دوا بخشی کنیم از وصل یارش</p><h2><a id="poem-66119" href="https://ganjoor.net/jami/7ourang/7-5-yusof-zoleykha/sh29">بخش ۲۹ - آغاز حسد بردن اخوان و دور انداختن یوسف را علیه السلام از کنعان</a></h2>
<p>دبیر خامه ز استاد کهن زاد</p><p>درین نامه چنین داد سخن داد</p><p>که چون یوسف به خوبی سربرافراخت</p><p>دل یعقوب را مشعوف خود ساخت</p><p>به سان مردمش در دیده بنشست</p><p>ز فرزندان دیگر دیده بربست</p><p>گرفتی با وی آنسان لطفها پیش</p><p>که بر وی رشکشان هر دم شدی بیش</p><p>درختی بود در صحن سرایش</p><p>به سبزی و خوشی بهجت فزایش</p><p>چو سکان صوامع سبزپوشی</p><p>ز جنبش تیز وجدی پر خروشی</p><p>ستاده در مقام استقامت</p><p>فکنده بر زمین ظل کرامت</p><p>پی تسبیح هر برگش زبانی</p><p>بنامیزد عجب تسبیح خوانی</p><p>گذشته شاخ ازین فیروزه کاخش</p><p>ملایک گشته گنجشکان شاخش</p><p>به هر فرزند کش دادی خداوند</p><p>ازان خرم درخت سدره مانند</p><p>هماندم تازه شاخی بردمیدی</p><p>که با قدش برابر سر کشیدی</p><p>چو در راه بلاغت پا نهادی</p><p>به دستش زان عصای سبز دادی</p><p>به جز یوسف که از تأیید بختش</p><p>عصا لایق نیامد زان درختش</p><p>نهال باغ جان بود او نشاید</p><p>که با او شاخ چوبی همسر آید</p><p>شبی پنهان ز اخوان با پدر گفت</p><p>که ای بازوی سعیت با ظفر جفت</p><p>دعا کن تا کفیل کار و کشتم</p><p>برویاند عصایی از بهشتم</p><p>که از عهد جوانی تا به پیری</p><p>کند هر جا که افتم دستگیری</p><p>دهد در جلوه گاه جنگ و بازی</p><p>مرا بر هر برادر سرفرازی</p><p>پدر روی تضرع در خدا کرد</p><p>برای خاطر یوسف دعا کرد</p><p>رسید از سدره پیک ملک سرمد</p><p>عصایی سبز در دست از زبرجد</p><p>نه زخم تیشه ایام دیده</p><p>نه رنج اره دوران کشیده</p><p>قوی قوت گران قیمت سبک سنگ</p><p>نیالوده به ننگ روغن و رنگ</p><p>پیام آورد کین فضل الهیست</p><p>ستون بارگاه پادشاهیست</p><p>چو شد یوسف ازان تحفه قوی دست</p><p>ز حسرت حاسدان را پشت بشکست</p><p>بر ایشان آن عصا از دست هستی</p><p>گرانتر آمد از صد چوبدستی</p><p>به خود بستند ازان هر یک خیالی</p><p>نشاندند از حسد در دل نهالی</p><p>از اول طبع را زان زندگی زاد</p><p>ولی آخر بر شرمندگی داد</p><h2><a id="poem-66120" href="https://ganjoor.net/jami/7ourang/7-5-yusof-zoleykha/sh30">بخش ۳۰ - خواب دیدن یوسف علیه السلام که آفتاب و ماه و یازده ستاره وی را سجده می برند و شنیدن اخوان آن را و زیادت شدن حسد ایشان</a></h2>
<p>خوش آن کز بند صورت باز رسته</p><p>ز سحر چشمبندان چشم بسته</p><p>دلش بیدار و چشمش در شکر خواب</p><p>ندیده کس چنین بیدار در خواب</p><p>بپوشیده ز ناپاینده دیده</p><p>ولی پوشیده آینده دیده</p><p>شبی یوسف به پیش چشم یعقوب</p><p>که پیش او چو چشمش بود محبوب</p><p>به خواب خوش نهاده سر به بالین</p><p>به خنده لعل نوشین کرد نوشین</p><p>ز شیرین خنده آن لعل شکرخند</p><p>به دل یعقوب را شوری در افکند</p><p>چو یوسف نرگس سیراب بگشاد</p><p>چو بخت خویش چشم از خواب بگشاد</p><p>بدو گفت ای شکر شرمنده تو</p><p>چه موجب داشت شکر خنده تو</p><p>بگفتا خواب دیدم مهر و مه را</p><p>ز رخشنده کواکب یازده را</p><p>که یکسر داد تعظیمم بدادند</p><p>به سجده پیش رویم سر نهادند</p><p>پدر گفتا که بس کن زین سخن بس</p><p>مگوی این خواب را زنهار با کس</p><p>مباد این خواب را اخوان بدانند</p><p>به بیداری صد آزارت رسانند</p><p>ز تو در دل هزاران غصه دارند</p><p>درین قصه کیت فارغ گذارند</p><p>نیارند از حسد این خواب را تاب</p><p>که بس روشن بود تعبیر این خواب</p><p>پدر کرد این وصیت لیک تقدیر</p><p>به بادی بگسلد زنجیر تدبیر</p><p>به یک تن گفت یوسف آن فسانه</p><p>نهاد آن را به اخوان در میانه</p><p>شنیدستی که هر سر کز دو بگذشت</p><p>به اندک وقت درد هر زبان گشت</p><p>حکیمی گفت کان دو جز دو لب نیست</p><p>کزان سر بگذرانیدن ادب نیست</p><p>بسا سر کز دو لب افتد به بیرون</p><p>درون صد دلاور را کند خون</p><p>چه خوش گفت آن نکو گوی نکوکار</p><p>که سر خواهی سلامت سر نگهدار</p><p>چو وحشی مرغی از بند قفس جست</p><p>دگر نتوان به دستان پای او بست</p><p>چو اخوان قصه یوسف شنیدند</p><p>ز غصه پیرهن بر خود دریدند</p><p>که یا رب چیست در خاطر پدر را</p><p>که نشناسد ز نفع خود ضرر را</p><p>نمی دانیم کز طفلی چه آید</p><p>که طفلی جز طفیلی را نشاید</p><p>به هر یک چند بر بافد دروغی</p><p>دهد زان گوهر خود را فروغی</p><p>خورد آن پیر مسکین زو فریبی</p><p>شود از صحبت او ناشکیبی</p><p>کند قطع نکو پیوندی ما</p><p>برد مهر پدر فرزندی ما</p><p>پدر کرده ست ازینسان سربلندش</p><p>نیفتد اینقدر حشمت پسندش</p><p>هوس دارد که ما از تیرگی پاک</p><p>به سجده پیش او افتیم بر خاک</p><p>نه تنها ما که مادر با پدر هم</p><p>نباید جاه جویی اینقدر هم</p><p>پدر را ما خریداریم نی او</p><p>پدر را ما هواداریم نی او</p><p>اگر روز است در صحرا شبانیم</p><p>وگر شب خانه اش را پاسبانیم</p><p>بر اعدا قوت بازویش از ماست</p><p>بر احباب آب رویش از ماست</p><p>بجز حیلتگری از وی چه دیده ست</p><p>کز اینسان بر سر ما برگزیده ست</p><p>بیا تا کار خود را چاره سازیم</p><p>به هر راهش توان آواره سازیم</p><p>چو با ما بر سر غمخوارگی نیست</p><p>دوای او به جز آوارگی نیست</p><p>بباید چاره سازی را کمر بست</p><p>نرفته اختیار چاره از دست</p><p>چو خاری بر دمد از شور بختی</p><p>بباید کند ناگشته درختی</p><p>به قصد چاره سازی عهد بستند</p><p>به عزم مشورت یکجا نشستند</p><h2><a id="poem-66121" href="https://ganjoor.net/jami/7ourang/7-5-yusof-zoleykha/sh31">بخش ۳۱ - مشورت کردن برادران با یکدیگر که چه حیله سازند که یوسف را از پیش پدر دور سازند</a></h2>
<p>چو گردد کشته پنهان ماند این راز</p><p>ز کشته بر نیاید هرگز آواز</p><p>یکی گفت این به بی دینیست راهی</p><p>که اندیشیم قتل بی گناهی</p><p>اگر اسب جفا رانیم آخر</p><p>نه تا کشتن مسلمانیم آخر</p><p>غرض زین بقعه بیرون بردن اوست</p><p>نه کشتن یا زدن یا بردن اوست</p><p>همان به کافکنیمش از پدر دور</p><p>به هایل وادیی محروم و مهجور</p><p>بیابانی در او جز دام و دد نی</p><p>به جز روباه و گرگ از نیک و بد نی</p><p>نباشد آب او جز اشک نومید</p><p>نباشد نان او جز قرص خورشید</p><p>نه در وی سایه ای جز در شب تار</p><p>نه در وی بستری جز نشتر خار</p><p>چو یکچند اندر او آرام گیرد</p><p>به مرگ خویشتن بی شک بمیرد</p><p>نگشته تیغ ما رنگین به خونش</p><p>رهیم از تیغ نیرنگ و فسونش</p><p>دگر یک گفت قتل دیگر است این</p><p>چه جای قتل ازان هم بدتر است این</p><p>به یکدم زیر خنجر جان سپردن</p><p>به است از گرسنه یا تشنه مردن</p><p>صواب آنست کاندر دور و نزدیک</p><p>طلب داریم چاهی تنگ و تاریک</p><p>ز صدر عزت و جاه افکنیمش</p><p>به صد خواری در آن چاه افکنیمش</p><p>بود کانجا نشیند کاروانی</p><p>برآساید در آن منزل زمانی</p><p>به چاه اندر کسی دلوی گذارد</p><p>به جای آب ازان چاهش برآرد</p><p>به فرزندیش گیرد یا غلامی</p><p>کند در بردن وی تیزگامی</p><p>شود پیوند او زینجا بریده</p><p>به وی از ما گزندی نارسیده</p><p>چو گفت او قصه چاه پر آسیب</p><p>شدند آنان همه بر چه سراشیب</p><p>ز غور چاه مکر خود نه آگاه</p><p>همه بی ریسمان رفتند در چاه</p><p>گرفته با پدر در دل نفاقی</p><p>بر آن تزویر کردند اتفاقی</p><p>وز آن پس رو به کار خود نهادند</p><p>به فردا وعده آن کار دادند</p><p>چو آید مشکلی پیش خردمند</p><p>کزان مشکل فتد در کار او بند</p><p>کند عقل دگر با عقل خود یار</p><p>که تا در حل آن گردد مددگار</p><p>ز یک شمعش نگیرد نور خانه</p><p>فروزد شمع دیگر در میانه</p><p>ولی هست این سخن در راست بینان</p><p>به صدر راستی بالانشینان</p><p>نه در کجرو حریفان کج اندیش</p><p>که گردد از دو کجرو کجروی بیش</p><p>چو مجلس ساختند اخوان یوسف</p><p>برای مشورت در شان یوسف</p><p>یکی گفت او ز حسرت خون ما ریخت</p><p>به خونریزیش باید حیله انگیخت</p><p>ز دشمن ریز خون چون یافتی دست</p><p>که از دستش به خونریزی توان رست</p><h2><a id="poem-66122" href="https://ganjoor.net/jami/7ourang/7-5-yusof-zoleykha/sh32">بخش ۳۲ - رفتن برادران پیش پدر و درخواست کردن که یوسف را علیه السلام همراه خود به صحرا برند</a></h2>
<p>جوانمردان که از خود رستگانند</p><p>به کنج بیخودی بنشستگانند</p><p>ز قید طبع و کید نفس پاکند</p><p>به راه درد و کوی عشق خاکند</p><p>نه زیشان بر دل مردم غباری</p><p>نه از مردم بر ایشان هیچ باری</p><p>به ناسازی عالم سازگارند</p><p>به هر باری که آید بردبارند</p><p>چو شب خسپند بی کین و ستیزند</p><p>سحر زانسان که شب خسپند خیزند</p><p>حسد ورزان یوسف بامدادان</p><p>به فکر دینه خرم طبع و شادان</p><p>زبان پر مهر و سینه کینه اندیش</p><p>چو گرگان نهان در صورت میش</p><p>به دیدار پدر احرام بستند</p><p>به زانوی ادب پیشش نشستند</p><p>در زرق و تملق باز کردند</p><p>ز هر جایی سخن آغاز کردند</p><p>بیان کردند هر نوی و کهن را</p><p>رسانیدند تا اینجا سخن را</p><p>که از خانه ملالت خاست ما را</p><p>هوای رفتن صحراست ما را</p><p>اگر باشد اجازت قصد داریم</p><p>که فردا روز در صحرا گذاریم</p><p>برادر یوسف آن نور دو دیده</p><p>ز کمسالی به صحرا کم رسیده</p><p>چه باشد کش به ما همراه سازی</p><p>به همراهیش ما را سر فرازی</p><p>به کنج خانه مانده روز تا شب</p><p>«فارسله غدا نرتع و نلعب »</p><p>گهی با او ره صحرا نوردیم</p><p>گهی بر پشت کوه و پشته گردیم</p><p>گهی از گوسفندان شیر دوشیم</p><p>گهی شیرین و خندان شیر نوشیم</p><p>ز فرش سبزه بازیگاه سازیم</p><p>به هر لاله به بازی راه سازیم</p><p>رباییم از سر لاله کلاهش</p><p>کنیم از فرق یوسف جلوه گاهش</p><p>زده بالا به سان کبک دامان</p><p>میان سبزه سازیمش خرامان</p><p>به یک جا گله آهو چرانیم</p><p>ز یک سو گرگ را زهره درانیم</p><p>بود طبعش به اینها شاد گردد</p><p>ز اندوه وطن آزاد گردد</p><p>ز جد گر چه هزار اعجوبه سازی</p><p>نخندد طبع کودک جز به بازی</p><p>چو یعقوب این سخن بشنید ازیشان</p><p>گریبان رضا پیچید ازیشان</p><p>بگفتا بردن وی کی پسندم</p><p>کزان گردد درون اندوهمندم</p><p>ازان ترسم کزو غافل نشینید</p><p>ز غفلت صورت حالش نبینید</p><p>درین دیرینه دشت محنت انگیز</p><p>کهن گرگی بر او دندان کند تیز</p><p>بدان نازک بدن دندان رساند</p><p>تنش را بلکه جانم را دراند</p><p>چو آن افسونگران این را شنیدند</p><p>فسون دیگر از نو در دمیدند</p><p>که آخر ما نه زانسان سست راییم</p><p>که هر ده تن به گرگی بس نیاییم</p><p>نه گرگ ار شیر مردمخوار باشد</p><p>به چنگ ما چو روبه خوار باشد</p><p>چو زیشان کرد یعقوب این سخن گوش</p><p>ز عذر انگیختن گردید خاموش</p><p>به صحرا بردن یوسف رضا داد</p><p>بلا را در دیار خود صلا داد</p><h2><a id="poem-66123" href="https://ganjoor.net/jami/7ourang/7-5-yusof-zoleykha/sh33">بخش ۳۳ - بردن برادران یوسف را از پیش پدر و در راه هدایت خود چاه ضلالت کندن و وی را بی هیچ جنایت در چاه افکندن</a></h2>
<p>فغان زین چرخ دولابی که هر روز</p><p>به چاهی افکند ماهی دل افروز</p><p>غزالی در ریاض جان چرنده</p><p>نهد در پنجه گرگ درنده</p><p>چو یوسف را به آن گرگان سپردند</p><p>فلک گفتا که گرگان بره بردند</p><p>به چشمان پدر تا می نمودند</p><p>ز یکدیگر به مهرش می ربودند</p><p>گهی آن بر سر دوشش گرفتی</p><p>گه این تنگ اندر آغوشش گرفتی</p><p>چو پا بر دامن صحرا نهادند</p><p>بر او دست جفا کاری گشادند</p><p>ز دوش مرحمتبارش فکندند</p><p>میان خاره و خارش فکندند</p><p>برهنه پا قدم بر خار می زد</p><p>به گل از خار و خس مسمار می زد</p><p>فکنده کفش ره بر خاره می کرد</p><p>کف سیمین ز خاره پاره می کرد</p><p>کف پایی که می بودش ز گل ننگ</p><p>ز خون در خار و خارا گشت گلرنگ</p><p>چو ماندی پس ازان ده سخت پنجه</p><p>طپانچه کردیش رخساره رنجه</p><p>به تیغ قطع باد آن دست کوتاه</p><p>که سرپنجه زند با پنجه ماه</p><p>چو رفتی پیش کردی خم سیلی</p><p>قفایش چون رخ بدخواه نیلی</p><p>ببسته از فقا اولیست دستی</p><p>که بیند آن قفا از وی شکستی</p><p>چو با ایشان شدی پهلو به پهلو</p><p>رسیدی مالش گوشش ز هر سو</p><p>کسی کان گوش را مالد به انگشت</p><p>جز انگشتش مبادا هیچ در مشت</p><p>به زاری هر که را دامن کشیدی</p><p>به بیزاری گریبانش دریدی</p><p>به گریه هر که را در پا فتادی</p><p>به خنده بر سر او پا نهادی</p><p>به ناله هر که را آواز کردی</p><p>نواهای مخالف ساز کردی</p><p>چو شد نومید ازیشان گریه برداشت</p><p>ز خون دیده بر گل لاله می کاشت</p><p>گهی در خون و گه در خاک می خفت</p><p>ز اندوه دل صد چاک می گفت</p><p>کجایی ای پدر آخر کجایی</p><p>ز حال من چنین غافل چرایی</p><p>بیا بنگر کنیزک زادگان را</p><p>ز راه عقل و دین افتادگان را</p><p>که با کام دلت در دل چه دارند</p><p>حق الطاف تو چون می گذارند</p><p>گلی کز روضه جانت دمیده ست</p><p>بر او باران احسانت چکیده ست</p><p>چنان از تشنگی در تاب مانده</p><p>که نی رنگ اندر او نی آب مانده</p><p>نهال نازپرورد بهشتی</p><p>که در بستانسرای عمر کشتی</p><p>چنان از باد جور افتاده بر خاک</p><p>کزو جوید بلندی خار و خاشاک</p><p>مهی کز وی شبت را نور بودی</p><p>ز ظلمت های دوران دور بودی</p><p>رسیدش از فلک زانسان وبالی</p><p>که جوید لمعه نور از هلالی</p><p>بدینسان بود حالش تا سه فرسنگ</p><p>ازو صلح و وزآن سنگیندلان جنگ</p><p>ازو نرمی و زیشان سخترویی</p><p>ازو گرمی و زیشان سرد گویی</p><p>ز ناگه بر لب چاهی رسیدند</p><p>ز رفتن بر لب چاه آرمیدند</p><p>چهی چون گور ظالم تنگ و تیره</p><p>ز تاریکیش چشم عقل خیره</p><p>لب او چون دهان اژدهایی</p><p>پی قوت از برون مردم ربایی</p><p>درونش چون درون مردم آزار</p><p>برای مردم آزاری پر از مار</p><p>مدار نقطه اندوه دورش</p><p>برون از طاقت اندیشه غورش</p><p>محیطش پر کدورت مرکزش دور</p><p>هوایش پر عفونت چشمه اش شور</p><p>نفس زن گر در او یکدم نشستی</p><p>نفس را بر نفس زن ره ببستی</p><p>چو ایشان دفع آن گلچهره مه را</p><p>پسندیدند آن نابهره چه را</p><p>دگر بار از جفاشان داد برداشت</p><p>به نوعی ناله و فریاد برداشت</p><p>که گر آن سنگ را معلوم گشتی</p><p>ز سوزش نرمتر از موم گشتی</p><p>ولی آن ساز تیز آهنگ تر شد</p><p>دل چون سنگ ایشان سنگ تر شد</p><p>چه گویم کز جفا ایشان چه کردند</p><p>دلم ندهد که گویم آنچه کردند</p><p>بر آن ساعد که گر بر وی رسیدی</p><p>حریر خلد ازان آزار دیدی</p><p>رسن بستند از موی بز و میش</p><p>بر او شد هر سر مویی یکی نیش</p><p>میانش را که بودی موی مانند</p><p>به پشمین ریسمان دادند پیوند</p><p>کشیدند از بدن پیراهن او</p><p>چو گل از غنچه عریان شد تن او</p><p>به قد خود بریدند از ملامت</p><p>لباسی تا به دامان قیامت</p><p>فرو آویختند آنگه به چاهش</p><p>در آب انداختند از نیمه راهش</p><p>ز خوبی بود خورشید جهانتاب</p><p>فکندش چرخ چون خورشید در آب</p><p>برون از آب در چه بود سنگی</p><p>نشیمن ساخت آن را بی درنگی</p><p>چه دولت یافت آخر بنگر آن سنگ</p><p>که کان گوهری شد بس گرانسنگ</p><p>ز لعل بی گدازش شکر آیین</p><p>شد آن شورابه همچون شهد شیرین</p><p>شد از نور رخش آن چاه روشن</p><p>چو شب روی زمین از ماه روشن</p><p>شمیم گیسوان عطر سایش</p><p>عفونت را برون برد از هوایش</p><p>ز فر طلعت او هر گزنده</p><p>سوی سوراخ دیگر شد خزنده</p><p>به تعویذ اندرش پیراهنی بود</p><p>که جدش را ز آتش مأمنی بود</p><p>فرستادش به ابراهیم رضوان</p><p>ازان رو شد برا و آتش گلستان</p><p>رسید از سدره جبریل امین زود</p><p>ز بازوی وی آن تعویذ بگشود</p><p>برون آورد از آنجا پیرهن را</p><p>بدان پوشید آن پاکیزه تن را</p><p>ازان پس گفت ای مهجور غمناک</p><p>پیامت می رساند ایزد پاک</p><p>که روزی این خیانت پیشگان را</p><p>گروه ناصواب اندیشگان را</p><p>ز تو دلریش تر پیشت رسانم</p><p>فکنده پیش سر پیشت نشانم</p><p>بر ایشان این جفاها را شماری</p><p>وزیشان حال خود پوشیده داری</p><p>تو دانی مو به مو کایشان کیانند</p><p>سر مویی تو را ایشان ندانند</p><p>ز جبریل این سخن یوسف چو بشنود</p><p>ز رنج و محنت اخوان برآسود</p><p>نمود آن تخته سنگش تختگاهی</p><p>نشست آنجا چو نیکو بخت شاهی</p><p>به تسکین دادن جان حزینش</p><p>ندیم خاص شد روح الأمینش</p><h2><a id="poem-66124" href="https://ganjoor.net/jami/7ourang/7-5-yusof-zoleykha/sh34">بخش ۳۴ - رسید کاروان به سر چاه و یوسف را بیرون آوردن و یک بار دیگر عالم را به آفتاب جمال وی روشن کردند</a></h2>
<p>بنامیزد چه فرخ کاروانی</p><p>کز ا یشان آب جویان کاروانی</p><p>چو دلوی برکشد ناگه ز چاهی</p><p>شود طالع ز برج دلو ماهی</p><p>سه روز آن ماه در چه بود تا شب</p><p>چو ماه نخشب اندر چاه نخشب</p><p>چو چارم روز ازین فیروزه خرگاه</p><p>برآمد یوسف شب رفته در چاه</p><p>ز مدین کاروانی رخت بسته</p><p>به عزم مصر با بخت خجسته</p><p>ز راه افتاده دور آنجا فتادند</p><p>پی آسودگی محمل گشادند</p><p>خوش آن گمره که راه آرد به جایی</p><p>که باشد همچو یوسف رهنمایی</p><p>به گرد چاه منزلگاه کردند</p><p>به قصد آب رو در چاه کردند</p><p>نخست آمد سعادتمند مردی</p><p>به سوی آب حیوان رهنوردی</p><p>به تاریکی چاه آن خضر سیما</p><p>فرو آویخت دلو آب پیما</p><p>به یوسف گفت جبریل امین خیز</p><p>زلال رحمتی بر تشنگان ریز</p><p>نشین در دلو چون خورشید تابان</p><p>ز مغرب سوی مشرق شو شتابان</p><p>کنار چاه را دور افق کن</p><p>افق را باز نورانی تتق کن</p><p>ز رویت پرتوی بر عالم افکن</p><p>جهان را از سر نو ساز روشن</p><p>روان یوسف ز روی سنگ برجست</p><p>چو آب چشمه و در دلو بنشست</p><p>کشید آن دلو را مرد توانا</p><p>به قدر دلو و وزن آب دانا</p><p>بگفت امروز دلو ما گران است</p><p>یقین چیزی به جز آب اندر آن است</p><p>چو آن ماه جهان آرا برآمد</p><p>ز جانش بانگ «یا بشری » برآمد</p><p>بشارت کز چنین تاریک چاهی</p><p>برآمد بس جهان افروز ماهی</p><p>بشارت کز میان چشمه شور</p><p>برآمد آبی از شورآبگی دور</p><p>در آن صحرا گلی بشکفت او را</p><p>ولی از دیگران بنهفت او را</p><p>نهانی جانب منزگهش برد</p><p>به یاران خودش پوشیده بسپرد</p><p>بلی چون نیکبختی گنج یابد</p><p>اگر پنهان ندارد رنج یابد</p><p>حسودان هم در آن نزدیک بودند</p><p>ز حال او تفحص می نمودند</p><p>همی بردند دایم انتظارش</p><p>که تا خود چون شود انجام کارش</p><p>ز حال کاروان آگاه گشتند</p><p>خبرجویان به گرد چاه گشتند</p><p>نهان کردند یوسف را ندایی</p><p>برون نامد ز چاه الا صدایی</p><p>به سوی کاروان کردند آهنگ</p><p>که تا آرند یوسف را فراچنگ</p><p>پس از جهد تمام و جد بسیار</p><p>میان کاروان آمد پدیدار</p><p>گرفتندش که ما را بنده است این</p><p>سر از طوق وفا تابنده است این</p><p>به کار خدمت آمد سست پیوند</p><p>ره بگریختن گیرد به هر چند</p><p>ز نیکو بندگی فارغ نهاد است</p><p>فروشیمش اگر چه خانه زاد است</p><p>چو گیرد بنده بد بندگی پیش</p><p>ز نیکویی کند بد بندگی بیش</p><p>به آن باشد که بفروشی به هیچش</p><p>نداری از بدی در تاب و پیچش</p><p>در اصلاحش ازین پس می نکوشیم</p><p>به هر قیمت که باشد می فروشیم</p><p>جوانمردی که از چه بر کشیدش</p><p>به اندک قیمتی زیشان خریدش</p><p>به مالک بود مشهور آن جوانمرد</p><p>به فلسی چند مملوک خودش کرد</p><p>وز آن پس کاروان محمل ببستند</p><p>به قصد مصر در محمل نشستند</p><p>زیانکار آن که جنس جان فروشد</p><p>چنان جنسی چنین ارزان فروشد</p><p>خراج مصر و یک دیدار از وی</p><p>متاع جان و یک گفتار از وی</p><p>ولی این نرخ را یعقوب داند</p><p>زلیخایی خریداری تواند</p><p>دهد گنج سعادت ناخردمند</p><p>ستاند رو کشیده درهمی چند</p><h2><a id="poem-66125" href="https://ganjoor.net/jami/7ourang/7-5-yusof-zoleykha/sh35">بخش ۳۵ - رسانیدن مالک یوسف را علیه السلام به حوالی مصر و خبر یافتن پادشاه از آن و عزیز را به استقبال ایشان فرستادن</a></h2>
<p>چو مالک را برون از دست رنجی</p><p>فرو شد پای ازان سودا به گنجی</p><p>نمی آمد به روی آن دلارای</p><p>در آن ره بر زمین از شادیش پای</p><p>به بویش جان همی پرورد و می رفت</p><p>دو منزل را یکی می کرد و می رفت</p><p>به مصر آمد چو نزدیک از ره دور</p><p>میان مصریان شد قصه مشهور</p><p>که آمد مالک اینک از سفر باز</p><p>به عبرانی غلامی گشته دمساز</p><p>بر اوج نیکویی تابنده ماهی</p><p>به ملک دلبری فرخنده شاهی</p><p>ندیده با هزاران دیده افلاک</p><p>چو او نقشی به صورتخانه خاک</p><p>چو شاه مصر این آوازه بشنید</p><p>ازین غیرت بسی بر خویش پیچید</p><p>که خاک مصر بستان جمال است</p><p>به از گلهای این بستان محال است</p><p>گلی کز روضه فردوس خیزد</p><p>ز شرم رویشان بر خاک ریزد</p><p>عزیز مصر را گفتا روان شو</p><p>به استقبال سوی کاوران شو</p><p>به چشم خود ببین آن ماهرو را</p><p>بیاور رو بدین درگاه او را</p><p>عزیز از مصر رو در کاروان کرد</p><p>نظر در روی آن آرام جان کرد</p><p>چنان دیدار او از خود ربودش</p><p>که بیخود خواست تا آرد سجودش</p><p>ولی یوسف سرش از خاک برداشت</p><p>به پیش روی خویشش سجده نگذاشت</p><p>که سر جز پیش آن کس خم مبادت</p><p>که بر گردن ز سر منت نهادت</p><p>عزیز آنگه ز مالک شد طلبکار</p><p>کش آرد تا در شاه جهاندار</p><p>بگفتا ز آمدن فکری نداریم</p><p>ولی از لطف تو امیدواریم</p><p>که ما را این زمان معذور داری</p><p>به آسایش درین منزل گذاری</p><p>بود روزی سه چار آسوده گردیم</p><p>که از رنج سفر بی خواب و خوردیم</p><p>غبار از روی و چرک از تن بشوییم</p><p>تن پاکیزه سوی شاه پوییم</p><p>عزیز مصر چون این نکته بشنید</p><p>به خدمتگاری شه باز گردید</p><p>به شاه از حسن یوسف شمه ای گفت</p><p>به غیرت ساخت جان شاه را جفت</p><p>اشارت کرد کز خوبان هزاران</p><p>به دارالملک خوبی شهریاران</p><p>همه زرین کله بنهاده بر سر</p><p>همه زرکش قبا پوشیده در بر</p><p>کمرهای مرصع بر میانشان</p><p>به خنده در شکر ریزی دهانشان</p><p>چو گل از گلشن خوبی بچینند</p><p>ز گلرویان مصری برگزینند</p><p>که چون آرند یوسف را به بازار</p><p>کنندش عرض بر چشم خریدار</p><p>کشند اینان بدین شکل و شمایل</p><p>به دعوی داریش صف در مقابل</p><p>شود ور خود بود مهر جهانگرد</p><p>ازین آتش رخان بازار او سرد</p><h2><a id="poem-66126" href="https://ganjoor.net/jami/7ourang/7-5-yusof-zoleykha/sh36">بخش ۳۶ - به آب نیل درآمدن یوسف علیه السلام و غبار سفر از خود شستن و به قصد بارگاه پادشاه مصر در هودج نشستن</a></h2>
<p>به چارم روز موعود یوسف خور</p><p>چو زد از ساحل نیل فلک سر</p><p>به یوسف گفت مالک کای دلارای</p><p>تو همچون خود کنار نیل کن جای</p><p>ز خود کن گرد ره را شست و شویی</p><p>ز خاکت نیل را ده آبرویی</p><p>به حکم مالک آن خورشید تابان</p><p>به سوی نیل شد حالی تابان</p><p>به زیر پیرهن برد از برون دست</p><p>سمن را پرده نیلوفری بست</p><p>کلاه زرفشان از فرق بنهاد</p><p>ز زرین بیضه خود زاغ شب زاد</p><p>کشید آنگه چنان پیراهن از فرق</p><p>که جیبش غرب مه شد دامنش شرق</p><p>نمود آن دوش و بر از عطف دامن</p><p>چنان کز دور گردون صبح روشن</p><p>ازار نیلگون برخاست فریاد</p><p>چو سیمین سروری آمد بر لب نیل</p><p>ز چرخ نیلگون برخاست فریاد</p><p>که شد نیل از قدوم آن مه آباد</p><p>به جای نیل من بودی چه بودی</p><p>ز پا بوسش من آسودی چه بودی</p><p>بر آن شد خور که خود را افکند پیش</p><p>به رود نیل ریزد چشمه خویش</p><p>نبیند چشمه خود چون سزایش</p><p>طفیل نیل شوید دست و پایش</p><p>به دریا پا نهاد از سوی ساحل</p><p>چو مه در برج آبی ساخت منزل</p><p>به طلعت بود خورشید جهانتاب</p><p>چو نیلوفر فرو رفت اندر آن آب</p><p>تنش در آب چون عریان درآمد</p><p>به تن آب روان را جان درآمد</p><p>گشاد از هم مسلسل گیسوان را</p><p>به رخ زنجیر بست آب روان را</p><p>مهیا ساخت بهر صید خواهی</p><p>معنبر دامی از مه تا به ماهی</p><p>گهی می ریخت آب از دست بر سر</p><p>ز پروین ماه را می بست زیور</p><p>گهی می داد از کف مالش گل</p><p>ز پنجه شانه می زد شاخ سنبل</p><p>چو گرد از روی و چرک از تن فرو شست</p><p>چو سروی از کنار نیل بر رست</p><p>ز مفرش دار مالک پیرهن خواست</p><p>به جلباب سمن گل را بیاراست</p><p>کشید آنگه به بر دیبای زرکش</p><p>به چندین نقش های خوش منقش</p><p>به زرین تاج مه را قدر بشکست</p><p>کمربند مرصع بر میان بست</p><p>فرو آویخت زلفین دلاویز</p><p>هوای مصر ازان شد عنبر آمیز</p><p>بدان خوبیش در هودج نشاندند</p><p>به قصد قصر شه مرکب براندند</p><p>نمود از قصر بیرون تختگاهی</p><p>که شاه آنجا کشیدی رخت گاهی</p><p>به پیشش خیل خوبان صف کشیده</p><p>پی دیدار یوسف آرمیده</p><p>فراز تخت هودج را نهادند</p><p>جهانی چشم بر هودج ستادند</p><p>قضا را بود ز ابر تیره آن روز</p><p>نهفته آفتاب عالم افروز</p><p>به یوسف گفت مالک کای دلارام</p><p>ز هودج نه به سوی تختگه گام</p><p>تو خورشیدی ز عارض پرده بگشای</p><p>ز نور خویش عالم را بیارای</p><p>چو یوسف برج هودج را بپرداخت</p><p>چو خور بر چشم مردم پرتو انداخت</p><p>گمان شد ناظران را کافتاب است</p><p>که طالع گشته از نیلی سحاب است</p><p>نظر کردند در مهر جهانتاب</p><p>بدانستند کز وی نیست آن تاب</p><p>هنوز او در پس ابر است مستور</p><p>ز روی یوسف است آن تابش نور</p><p>ز حیرت کف زنان اهل نظاره</p><p>فغان برداشتند از هر کناره</p><p>که یا رب کیست این فرخنده اختر</p><p>که هم ماه است ازو شرمنده هم خور</p><p>بتان مصر سر در پیش ماندند</p><p>ز لوحش حرف نسخ خویش خواندند</p><p>بلی هر جا شود مهر آشکارا</p><p>سها را جز نهان بودن چه یارا</p>
</body></html>