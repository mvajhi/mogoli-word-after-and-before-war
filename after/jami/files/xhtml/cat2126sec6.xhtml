<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-78819" href="https://ganjoor.net/jami/divanj/fateha-shabab/ghazal-jf/sh354">شمارهٔ ۳۵۴</a></h2>
<p>گرنه یار از زلف برقع پیش روی خود کشد</p><p>جمله دلها را به دام آرزوی خود کشد</p><p>من ز سر گویی تراشیدم زهی سرگشتگی</p><p>گر سوار من خم چوگان ز گوی خود کشد</p><p>خاک کویش بر تنم باشد ز رحمت خلعتی</p><p>بعد قتلم غرق خون چو گرد کوی خود کشد</p><p>عشقبازی خوی شد مسکین دلم را با بتان</p><p>این همه بیداد بدخویان ز خوی خود کشد</p><p>چون تو می خواهم دلی از سنگ لیک آهن ربای</p><p>تا تو چون تیر افکنی پیکان به سوی خود کشد</p><p>چون صراحی پر برآمد تشنه لعلت ز می</p><p>هم چنان از بهر یک جرعه گلوی خود کشد</p><p>لب فروبند از سخن جامی که طوطی این همه</p><p>بینوایی در قفس از گفت و گوی خود کشد</p><h2><a id="poem-78820" href="https://ganjoor.net/jami/divanj/fateha-shabab/ghazal-jf/sh355">شمارهٔ ۳۵۵</a></h2>
<p>بازم کمند شوق به سوی تو می‌کشد</p><p>خاطر به خدمت سگ کوی تو می‌کشد</p><p>دل کو دو اسپه از غم خوبان همی‌گریخت</p><p>عشقش عنان گرفته به سوی تو می‌کشد</p><p>بوی تو یافت از گل نورسته باغبان</p><p>چندین جفای خار به بوی تو می‌کشد</p><p>تهمت چه بر زمانه نهد دل به جور و کین</p><p>کاین‌ها همه ز تندی خوی تو می‌کشد</p><p>از جعد حلقه‌حلقهٔ سنبل مرا چه سود</p><p>چون خاطرم به حلقه موی تو می‌کشد</p><p>بس پیر خلقه پوش که در دور لعل تو</p><p>از سر نهاده زهد سبوی تو می‌کشد</p><p>آشفته بلبلی‌ست جدا از بهار و باغ</p><p>جامی که ناله بی‌گل روی تو می‌کشد</p><h2><a id="poem-78821" href="https://ganjoor.net/jami/divanj/fateha-shabab/ghazal-jf/sh356">شمارهٔ ۳۵۶</a></h2>
<p>رخت ز غالیه خط گرد آفتاب کشید</p><p>خطت ز سنبل تر بر سمن نقاب کشید</p><p>مصور ازل ابروی دلگشای تو خواست</p><p>ز مشک ناب هلالی بر آفتاب کشید</p><p>سگ تو خواست برای قلاده عقد گهر</p><p>به رشته مژه چشمم در خوشاب کشید</p><p>پلاس میکده زاهد ز دلق پشمین ساخت</p><p>بساط زرق به پای خم شراب کشید</p><p>شبی خیال تو دامن کشان ز ما نگذشت</p><p>کزین دو دیده نه دامن به خون ناب کشید</p><p>ز خواب ناز چو بگشاد دیده نرگس مست</p><p>چه نازها که ازان چشم نیم خواب کشید</p><p>ز درد هجر عذابی ست ناله رحمی کن</p><p>که در فراق تو جامی بسی عذاب کشید</p><h2><a id="poem-78822" href="https://ganjoor.net/jami/divanj/fateha-shabab/ghazal-jf/sh357">شمارهٔ ۳۵۷</a></h2>
<p>خطت قوت ازان لعل خندان کشید</p><p>خضر چاشنی ز آب حیوان کشید</p><p>به خونم نوشته ست فرمان لبت</p><p>نخواهم سر از خط فرمان کشید</p><p>نیارست چشم دلم از تو دوخت</p><p>اجل کز تنم رشته جان کشید</p><p>پی مقدم تو ز سبزه صبا</p><p>بساط زمرد به بستان کشید</p><p>نه لاله ست آن بلکه خونین دلی</p><p>به دل بهر تو داغ پنهان کشید</p><p>نه غنچه ست بر گلبن آن بلکه گل</p><p>ز شرم تو رو در گریبان کشید</p><p>همین حاصل جامی از سیر بس</p><p>که در میکده پا به دامان کشید</p><h2><a id="poem-78823" href="https://ganjoor.net/jami/divanj/fateha-shabab/ghazal-jf/sh358">شمارهٔ ۳۵۸</a></h2>
<p>شب دل سوخته آهی ز سر درد کشید</p><p>صبح بشنید همان دم نفس سرد کشید</p><p>من و جام می و شکر کرم پیر مغان</p><p>که به میخانه مرا همت آن مرد کشید</p><p>دارم از دوست غباری که چو من گرد شدم</p><p>در ره او ز چه رو دامن ازین درد کشید</p><p>ماه در خط شود از رشک تو زینسان که رخت</p><p>گرد خورشید خط غالیه پرورد کشید</p><p>روز بازار رخ خوب تو چون دید فلک</p><p>رقم حسن چرا بر مه شبگرد کشید</p><p>مژه خواهد که کند قصه هجران تحریر</p><p>کین همه جدول خونین به رخ زرد کشید</p><p>جامیا دل به غم و درد نه اندر ره عشق</p><p>که نشد مرد ره آن کس که نه این درد کشید</p><h2><a id="poem-78824" href="https://ganjoor.net/jami/divanj/fateha-shabab/ghazal-jf/sh359">شمارهٔ ۳۵۹</a></h2>
<p>دردا که عشق یار به دیوانگی کشید</p><p>خط جنون به دفتر فرزانگی کشید</p><p>ایزد چو شمع حسن وی افروخت در ازل</p><p>بر ما رقم به منصب پروانگی کشید</p><p>ای من غلام همت آن رند پاکباز</p><p>کو درد و داغ عشق به مردانگی کشید</p><p>ننهند جز به خاطر ویرانه گنج عشق</p><p>معمور خاطری که به ویرانگی کشید</p><p>جا کن درون پاک ضمیری که عاقبت</p><p>زین شیوه کار قطره به دردانگی کشید</p><p>هر کس به کوی عاشقی از خان و مان گذشت</p><p>با او حبیب رخت به هم خانگی کشید</p><p>جامی در آشنایی و یاری نمود سعی</p><p>چندان که طبع دوست به بیگانگی کشید</p><h2><a id="poem-78825" href="https://ganjoor.net/jami/divanj/fateha-shabab/ghazal-jf/sh360">شمارهٔ ۳۶۰</a></h2>
<p>هیچ شب بی تو دلم ناله به گردون نکشید</p><p>که به رویم رقم از اشک جگرگون نکشید</p><p>کس حریف من میخواره نشد بی لب تو</p><p>کز کف ساقی چشمم قدح خون نکشید</p><p>دل چو پرگار شد از دست تو سرگشته ولی</p><p>پای از دایره عشق تو بیرون نکشید</p><p>کوه را یافت هم آواز خود اندر غم ازان</p><p>کوهکن بار دل خویش به هامون نکشید</p><p>جان که من می کنم از هجر تو فرهاد نکند</p><p>آنچه من می کشم از عشق تو مجنون نکشید</p><p>می کشد دل سوی دل ای که دلم جز سوی تو</p><p>نکشیده ست تو را دل سوی من چون نکشید</p><p>مدعی نکته سنجیده جامی نشنید</p><p>طبع موزون چو نبودش سوی موزون نکشید</p><h2><a id="poem-78826" href="https://ganjoor.net/jami/divanj/fateha-shabab/ghazal-jf/sh361">شمارهٔ ۳۶۱</a></h2>
<p>به گلگشت بهار این خاطر ناشاد نگشاید</p><p>ز گل بی روی تو جز ناله و فریاد نگشاید</p><p>گره شد در دلم زلفت چه گردم گرد بستانها</p><p>چو دانم کین گره از طره شمشاد نگشاید</p><p>اگر مقصود نی آزادی از سرو قدت باشد</p><p>صبا بند از زبان سوسن آزاد نگشاید</p><p>چه سود از روزن جنت اگر شیرین معاذالله</p><p>ز کوی خود دری در روضه فرهاد نگشاید</p><p>درآید هر که را بینی ز در یاری و غمخواری</p><p>در محنت سرای عاشقان جز باد نگشاید</p><p>مخوان زین پس به درس ای همدم از کوی خراباتم</p><p>که مشکل های عشق از خدمت استاد نگشاید</p><p>مگو جامی بدان مه کز غم خویشم رهایی ده</p><p>خلاص مرغ دام افتاده از صیاد نگشاید</p><h2><a id="poem-78827" href="https://ganjoor.net/jami/divanj/fateha-shabab/ghazal-jf/sh362">شمارهٔ ۳۶۲</a></h2>
<p>ماه من تا کمر از موی میان نگشاید</p><p>بیدلان را گره از رشته جان نگشاید</p><p>چون بنفشه ز قفا باد زبان سوسن را</p><p>گر به آزادی آن سرو زبان نگشاید</p><p>گر ببیند صدف آن حقه در گر چه فتد</p><p>جای قطره گهر از ابر دهان نگشاید</p><p>آن دو لب هست دو کان شکر ار شهد فروش</p><p>بیند آن را دگر از شرم دکان نگشاید</p><p>در گلو گریه گره گشت بسوزد دل اگر</p><p>تیغ آن شوخ ره آه و فغان نگشاید</p><p>تا اشارت نکند ابروی او چرخ فلک</p><p>بر دلم تیر بلایی ز کمان نگشاید</p><p>پیش افسرده دلان عرض سخن جامی چند</p><p>دفتر خویش گل ایام خزان نگشاید</p><h2><a id="poem-78828" href="https://ganjoor.net/jami/divanj/fateha-shabab/ghazal-jf/sh363">شمارهٔ ۳۶۳</a></h2>
<p>بر من از خوی تو هر چند که بی داد رود</p><p>چون رخ خوب تو بینم همه از یاد رود</p><p>گره طره مشکین مگشا پیش صبا</p><p>عمر صد دل شده مپسند که بر باد رود</p><p>تا به کی عاشق دلخسته به امید وصال</p><p>شادمان سوی درت آید و ناشاد رود</p><p>نقش شیرین رود از سنگ ولی ممکن نیست</p><p>که خیال رخش از خاطر فرهاد رود</p><p>خاک بادا سر من در ره آن سرو روان</p><p>که گرفتاری من بیند و آزاد رود</p><p>جز به ویرانه غم جا نکند مرغ دلم</p><p>جغد ازان نیست که در منزل آباد رود</p><p>دل به آن غمزه خونریز کشد جامی را</p><p>صید را چون اجل آید سوی صیاد رود</p><h2><a id="poem-78829" href="https://ganjoor.net/jami/divanj/fateha-shabab/ghazal-jf/sh364">شمارهٔ ۳۶۴</a></h2>
<p>نشکسته دلی ز هجر کی از دیده خون رود</p><p>از شیشه تا درست بود باده چون رود</p><p>از کشتگان به کوی تو شد سیل خون روان</p><p>مپسند بیش ازین که به کوی تو خون رود</p><p>هرگه ز زلف سلسله بر طرف رخ نهی</p><p>بس عقل ذوفنون که به قید جنون رود</p><p>آن گرمرو به عشق سزد کز کمال شوق</p><p>پروانه وش به آتش سوزان درون رود</p><p>ماند به سنگ در اثر آه کوهکن</p><p>گر خود نشان تیشه اش از بیستون رود</p><p>طفلان ره نشسته به امید جوی شیر</p><p>عارف به جست و جوی می لاله گون رود</p><p>جامی حدیث شوق لبش گفت عاقبت</p><p>آری چو جام پر شود از سر برون رود</p><h2><a id="poem-78830" href="https://ganjoor.net/jami/divanj/fateha-shabab/ghazal-jf/sh365">شمارهٔ ۳۶۵</a></h2>
<p>آنچه از آتش غم با دل غمناک رود</p><p>گر برآرم دم ازان دود بر افلاک رود</p><p>بنده ام پاکروی را که درین دیر کهن</p><p>تا زید پاک زید چون برود پاک رود</p><p>زیر هر سنگ فتاده ست سر سرهنگی</p><p>پر دلی کو که درین راه خطرناک رود</p><p>دیده را تا به زمین فرش نسازم مخرام</p><p>حیف باشد ز چنین پای که بر خاک رود</p><p>لذت تیغ غمت باد بر آن کشته حرام</p><p>که نه با عهد درست و کفن چاک رود</p><p>سرفرازان جهان گردن تسلیم نهند</p><p>هر کجا قصه آن حلقه فتراک رود</p><p>جامی از خط خوشش پاک مکن لوح ضمیر</p><p>کین نه حرفی ست که از صفحه ادراک رود</p><h2><a id="poem-78831" href="https://ganjoor.net/jami/divanj/fateha-shabab/ghazal-jf/sh366">شمارهٔ ۳۶۶</a></h2>
<p>در چمن یارم چو با آن لطف و بالا می‌رود</p><p>سرو را پای و صنوبر را دل از جا  می‌رود</p><p>ز اشک و آهم در زمین و آسمان رسوای عشق</p><p>چون کنم کان تا ثری وین تا ثریا می‌رود</p><p>بر فلک افکنده جان پیچان کمند از دود دل</p><p>گویی از شوق لبش سوی مسیحا می‌رود</p><p>هرکه می‌راند حدیث نطق طوطی بر زبان</p><p>عاشقان را دل به آن لعل شکرخا می‌رود</p><p>صید از صحرا به شهر آرند و آن چابک‌سوار</p><p>کرده صید خویش شهری سوی صحرا می‌رود</p><p>می‌رود زنجیر جنبان هوشمندان را به عشق</p><p>هرکجا مجنون او زنجیر بر پا می‌رود</p><p>بر درش کم گوی جامی را گران جان ای رقیب</p><p>زان که امروز آمد آن مسکین و فردا می‌رود</p><h2><a id="poem-78832" href="https://ganjoor.net/jami/divanj/fateha-shabab/ghazal-jf/sh367">شمارهٔ ۳۶۷</a></h2>
<p>بر رخ زردم نه اشک است این که گلگون می‌رود</p><p>شد دلم ریش از غمت وز ریش دل خون می‌رود</p><p>گر دلم شد رخنه از تیغ جفایت باک نیست</p><p>جانم از زندان غم زان رخنه بیرون می‌رود</p><p>بر تن زارم زمین شد بی‌تو تنگ ای کاش دست</p><p>می‌زند در دامن آه و به گردون می‌رود</p><p>ما میان بار اندوه و تو با آسودگان</p><p>کوهکن در کوه و شیرین گشت هامون می‌رود</p><p>پوست بهر غیر پوشد ورنه لیلی واقف است</p><p>در حریم حی به هر شکلی که مجنون می‌رود</p><p>خوانده‌ای دانم که بی‌جو می‌رود آب بهشت</p><p>لطف آن قد بین که بر روی زمین چون می‌رود</p><p>چون سخن در وصف آن دندان رود آنجا چه لطف</p><p>نظم جامی را سخن دَر دُرّ مکنون می‌رود</p><h2><a id="poem-78833" href="https://ganjoor.net/jami/divanj/fateha-shabab/ghazal-jf/sh368">شمارهٔ ۳۶۸</a></h2>
<p>آن ترک شوخ بین که چه مستانه می‌رود</p><p>شهری اسیر کرده سوی خانه می‌رود</p><p>هر جانبی که جلوه‌کنان روی می‌نهد</p><p>با او هزار عاشق دیوانه می‌رود</p><p>جانم ز تن رمید به سودای خال او</p><p>مرغ از قفس پرید پی دانه می‌رود</p><p>از صبر رفته پیش غمش می‌کنم گله</p><p>با آشنا حکایت بیگانه می‌رود</p><p>حاشا که شمع چهره فروزد میان جمع</p><p>گر داند آنچه با دل پروانه می‌رود</p><p>زاهد به خُلد مایل و عاشق به کوی دوست</p><p>بلبل به باغ و جغد به ویرانه می رود</p><p>جامی ملول شد ز رفیقان کوی زهد</p><p>پیمان شکست و بر سر پیمانه می‌رود</p><h2><a id="poem-78834" href="https://ganjoor.net/jami/divanj/fateha-shabab/ghazal-jf/sh369">شمارهٔ ۳۶۹</a></h2>
<p>دوستان بازم عجب کاری فتاد</p><p>دل به دام عشق خون خواری فتاد</p><p>جان رمید از تن به کویش آرمید</p><p>از قفس مرغی به گلزاری فتاد</p><p>ما بلا خواهیم و زاهد عافیت</p><p>هر متاعی را خریداری فتاد</p><p>در حریم وصل محرم شد رقیب</p><p>دامن گل در کف خاری فتاد</p><p>عقل شد مفتون مشکین طره اش</p><p>ساده ای در دام طراری فتاد</p><p>چشم پوشیدم رخش دیدم به خواب</p><p>خفته ای را بخت بیداری فتاد</p><p>عمرها جامی وفا ورزید و مهر</p><p>کارش آخر با جفاکاری فتاد</p><h2><a id="poem-78835" href="https://ganjoor.net/jami/divanj/fateha-shabab/ghazal-jf/sh370">شمارهٔ ۳۷۰</a></h2>
<p>گر کار دل عاشق با کافر چین افتد</p><p>به زانکه به بدخویی بی رحم چنین افتد</p><p>جایی که بود تابان خورشید مکن جولان</p><p>حیف است کزان بالا سایه به زمین افتد</p><p>عشق تو به مهر و کین هر چند زند قرعه</p><p>مشکل که به نام من جز قرعه کین افتد</p><p>هر جا که جعد برقی از آتش عشق تو</p><p>صد دلشده را شعله در خرمن دین افتد</p><p>محراب حضور آمد ما را خم ابرویت</p><p>در وی ز خطای ما مپسند که چین افتد</p><p>هر لحظه زنم آهی باشد که بدین ناوک</p><p>سیاره ادبارم از چرخ برین افتد</p><p>جامی چو سخن راند از لعل گهربارت</p><p>در دامنش از دیده درهای ثمین افتد</p><h2><a id="poem-78836" href="https://ganjoor.net/jami/divanj/fateha-shabab/ghazal-jf/sh371">شمارهٔ ۳۷۱</a></h2>
<p>اگر هر شب نه در بستر نم از چشم ترم افتد</p><p>ز چاک سینه چون آتش جهد در بسترم افتد</p><p>چو در جانم زدی آتش برون ران از در خویشم</p><p>مبادا در حریم مجلست خاکسترم افتد</p><p>نشست اندر سرم سنگ جفایت گر سرم از تن</p><p>فتد بهتر که این تاج کرامت از سرم افتد</p><p>نخواهم کشتنت گویی ولی با آن لب و غمزه</p><p>که خونخوارند و خونریز این سخن چون باورم افتد</p><p>چو بی تو می خورم ساغر تهی ناگشته پرگردد</p><p>ز قطره قطره خون کز هر مژه در ساغرم افتد</p><p>بتر افتادم از عشقت خطا بود آنکه می گفتم</p><p>که عشق تو ز دیگر خوبرویان بهترم افتد</p><p>به عهد عافیت کردم هوای آن جوان جامی</p><p>چه دانستم کزو هر دم بلایی دیگرم افتد</p><h2><a id="poem-78837" href="https://ganjoor.net/jami/divanj/fateha-shabab/ghazal-jf/sh372">شمارهٔ ۳۷۲</a></h2>
<p>چشمم از گریه چو در ورطه خون می‌افتد</p><p>راز پنهان دل از پرده برون می‌افتد</p><p>به ختم آن زلف نگون است و مرا در ره عشق</p><p>هرچه می‌افتد ازین بخت نگون می‌افتد</p><p>بی‌تو گم شد اثرم وز غم تو در عجبم</p><p>که به سر وقت من گمشده چون می‌افتد</p><p>گذر دیده شد آغشته به خون دل ازان</p><p>پاره‌های جگر آلوده به خون می‌افتد</p><p>خلق گویند بکن صبر و لب از آه ببند</p><p>چون کنم صبر که آتش به درون می‌افتد</p><p>شعله آه من این سان که ز گردون گذرد</p><p>عرش را دم به دم آتش به ستون می‌افتد</p><p>جامی این نوع که سررشته تدبیر گسست</p><p>آخرالامر به زنجیر جنون می‌افتد</p><h2><a id="poem-78838" href="https://ganjoor.net/jami/divanj/fateha-shabab/ghazal-jf/sh373">شمارهٔ ۳۷۳</a></h2>
<p>تو را هرگز گذر بر جانب گلشن نمی‌افتد</p><p>که از شوق تو گل را چاک در دامن نمی‌افتد</p><p>سرم دور از درت باری ست بر گردن اگر تیغت</p><p>نیاید در میان این بارم از گردن نمی‌افتد</p><p>چنین کز سینه برق آه تا گردون رود شب‌ها</p><p>عجب دارم که مه را شعله بر خرمن نمی‌افتد</p><p>چه حاصل گر مرا از زخم پیکان سینه روزن شد</p><p>چو هرگز پرتوی زان مه بر این روزن نمی‌افتد</p><p>چنان مست می ناز است آن ترک جفاپیشه</p><p>که صد ره می‌کنم افغان به حال من نمی‌افتد</p><p>به لب نه جام پس دردِهْ که عیشم می‌شود تیره</p><p>اگر عکسی ز لعلت در می روشن نمی‌افتد</p><p>به آهو نسبت آن نرگس جادو مکن جامی</p><p>که آهو این چنین خونریز و مردافکن نمی‌افتد</p><h2><a id="poem-78839" href="https://ganjoor.net/jami/divanj/fateha-shabab/ghazal-jf/sh374">شمارهٔ ۳۷۴</a></h2>
<p>روی تو آفتاب را ماند</p><p>لعل تو شهد ناب را ماند</p><p>چون گشادی دهان به خنده لبت</p><p>درج در خوشاب را ماند</p><p>نرگس تو ز خواب نیمه شده</p><p>نرگس نیم خواب را ماند</p><p>پاره پاره دلم بر آتش شوق</p><p>پاره های کباب را ماند</p><p>پیش لب تشنگان راه طلب</p><p>وعده هایت سراب را ماند</p><p>شد گلستان کتاب لطف و رخت</p><p>زان کتاب انتخاب را ماند</p><p>خط بر آن لب خوش است و گرد ذقن</p><p>رقم ناصواب را ماند</p><p>نقد عشق تو و دل ویران</p><p>گنج و کنج خراب را ماند</p><p>نظم پروین چه روشن است و بلند</p><p>شعر جامی جواب را ماند</p><h2><a id="poem-78840" href="https://ganjoor.net/jami/divanj/fateha-shabab/ghazal-jf/sh375">شمارهٔ ۳۷۵</a></h2>
<p>اگر ناز و فریب چشم شوخت این چنین ماند</p><p>عجب گر هیچ کس را در جهان دل بلکه دین ماند</p><p>نخستین تیر کاندازی فکن بر سینه ریشم</p><p>که ذوق آن مرا در سینه تا روز پسین ماند</p><p>خط مشکین تو بر لب صف موری ست پنداری</p><p>که ناگه وقت رفتن پای شان در انگبین ماند</p><p>مکن دور از رخم ای پاکدامن اشک خونین را</p><p>که ترسم داغهای خون تو را بر آستین ماند</p><p>بر این در گر چو باد صبح زاهد را گذار افتد</p><p>کجا در خاطرش اندیشه خلد برین ماند</p><p>گهی کآیی سواره روی خود مالم به ره شاید</p><p>که از خاک سم اسپ تو گردی بر جبین ماند</p><p>اگر جامی برد جز قبله روی تو را سجده</p><p>ازان شرمندگی تا حشر رویش بر زمین ماند</p><h2><a id="poem-78841" href="https://ganjoor.net/jami/divanj/fateha-shabab/ghazal-jf/sh376">شمارهٔ ۳۷۶</a></h2>
<p>شد خیال آن خط از دل وان رخ مهوش بماند</p><p>دود زود از خانه بیرون رفت لیک آتش بماند</p><p>ناخوشیها دید مجنون از غم لیلی ولی</p><p>بهر ارباب دل از وی داستانی خوش بماند</p><p>مست می راندی میان شهر دی ابرش سوار</p><p>بس عزیزان را که سر زیر سم ابرش بماند</p><p>کرده بودی وعده تیری وه کزین بخت دژم</p><p>آنچه بایستی مرا در دل در آن ترکش بماند</p><p>در لطافت سرو بگذشت از سرافرازان باغ</p><p>لیک در رفتار خوش زان قامت دلکش بماند</p><p>پاک شد لوح دل از هر نقش لیکن همچنان</p><p>ذوق یار ساده و جام می بیغش بماند</p><p>داشت جامی دین و دنیا زهد و تقوی صبر و هوش</p><p>دولت عشق تو باقی باد کز هر شش بماند</p><h2><a id="poem-78842" href="https://ganjoor.net/jami/divanj/fateha-shabab/ghazal-jf/sh377">شمارهٔ ۳۷۷</a></h2>
<p>یار رفت از چشم و در دل خارخار او بماند</p><p>بر جگر صد داغ حسرت یادگار او بماند</p><p>روی گردآلود خود بر خاک سودم هر کجا</p><p>کز سم مرکب نشان بر رهگذار او بماند</p><p>گر چه برگشتن ز عمر رفته نتوان داشت چشم</p><p>عمرها چشمم به راه انتظار او بماند</p><p>گرد رخسارش نه خط است آنکه چون زلفش ز باد</p><p>عنبرافشان گشت گردی بر عذار او بماند</p><p>سرو من بگذشت بر طرف چمن دامن کشان</p><p>شاخ گل با آن لطافت شرمسار او بماند</p><p>ذوق مرهم نیست مجروح خدنگ دوست را</p><p>زخم پیکان به که در جان فگار او بماند</p><p>دور ازان لبهای میگون ماند جامی تلخکام</p><p>راحت می رفت و تشویش خمار او بماند</p><h2><a id="poem-78843" href="https://ganjoor.net/jami/divanj/fateha-shabab/ghazal-jf/sh378">شمارهٔ ۳۷۸</a></h2>
<p>مرا ز مایه سودا امید سود نماند</p><p>که یار با من شیدا چنان که بود نماند</p><p>چو بافت عشق لباس از پلاس ادبارم</p><p>چه غم کز اطلس اقبال تار و پود نماند</p><p>صدای تیغ تو آمد به بزم زنده دلان</p><p>کدام سر که در او ذوق این سرود نماند</p><p>مرید عشق تو ننهاد پا به منبر وعظ</p><p>چو شیخ شهر درین پایه فرود نماند</p><p>نشان مجو ز دل آتشینم آه نگر</p><p>کز آتشی که تو دیدی به غیر دود نماند</p><p>ازان زمان که مرا قبله طاق ابروی توست</p><p>به قبله دگرم طاقت سجود نماند</p><p>چنان به چشم عزیز تو خوار شد جامی</p><p>که هیچ غصه ازو در دل حسود نماند</p><h2><a id="poem-78844" href="https://ganjoor.net/jami/divanj/fateha-shabab/ghazal-jf/sh379">شمارهٔ ۳۷۹</a></h2>
<p>گر چه پیش تو مرا هیچ ره و روی نماند</p><p>روی من جز پی اقبال تو هر سوی نماند</p><p>خانه ای بود به کوی طرب از وصل توام</p><p>شد خراب از غمت آن خانه و آن کوی نماند</p><p>بس که از موی میان تو جدا موییدم</p><p>تنم از مویه چو مویی شد و آن موی نماند</p><p>جوی چشمم ز خیال رخت آبادان بود</p><p>تا تو رفتی ز نظر آب درین جوی نماند</p><p>بنما زودتر ای کعبه مقصود جمال</p><p>که درین ره دگرم تاب تک و پوی نماند</p><p>پیر گشتم من بدروز ولی در دل من</p><p>جز تمنای جوانان نکوروی نماند</p><p>لب گشا ای گل رعنا به سخن جامی را</p><p>که درین باغ جز او بلبل خوشگوی نماند</p><h2><a id="poem-78845" href="https://ganjoor.net/jami/divanj/fateha-shabab/ghazal-jf/sh380">شمارهٔ ۳۸۰</a></h2>
<p>خاطر خوبان به صید اهل دل مایل نماند</p><p>یا دل بی حاصل ما عشق را قابل نماند</p><p>در دیار خوبرویان دلربایی یافت نیست</p><p>یا به شهر عشقبازان هیچ صاحبدل نماند</p><p>عشق را باطل شناسد زاهد حق ناشناس</p><p>دانش اندوزی که بشناسد حق از باطل نماند</p><p>ماند صد مشکل درین ره وز همه مشکل تر آنک</p><p>کامل العقلی که داند حل یک مشکل نماند</p><p>جام صافی دیگران خوردند و محفل بر شکست</p><p>کاسه دردی نصیب ما ازان محفل نماند</p><p>قصه کوته جمله غرق بحر استغنا شدند</p><p>آن که داند راه و رسم بحر بر ساحل نماند</p><p>باز کش جامی زمام دل ز نقش آب و گل</p><p>هیچ کس را تا قیامت پای دل در گل نماند</p><h2><a id="poem-78846" href="https://ganjoor.net/jami/divanj/fateha-shabab/ghazal-jf/sh381">شمارهٔ ۳۸۱</a></h2>
<p>کسی کو شب به بالین من بیمار می‌گردد</p><p>دلش از ناله‌های زار من افگار می‌گردد</p><p>غم من خور خدا را پیشتر زان دم که گویندت</p><p>فلان دیوانه گشته گرد هر بازار می‌گردد</p><p>رخت بنما که بر من جان سپردن در دم آخر</p><p>ز محرومی دیدار این چنین دشوار می‌گردد</p><p>خوش آن روزی که گفتی با رفیقان چون مرا دیدی</p><p>که این مسکین به کوی ما چرا بسیار می‌گردد</p><p>اجل بس نیست گویی بهر خونریز دل‌افگاران</p><p>که با آن داغ هجران تو اکنون یار می‌گردد</p><p>مه مقصود روی از مطلع امید ننماید</p><p>به رغم من چنین کین چرخ کژرفتار می‌گردد</p><p>به کویت خاک شد عاشق ولی با صد غم و حسرت</p><p>هنوزش جان به گرد آن در و دیوار می‌گردد</p><p>تو خوش بر مسند راحت به خواب نازی و جامی</p><p>به گرد کوی تو تا صبحدم بیدار می‌گردد</p><h2><a id="poem-78847" href="https://ganjoor.net/jami/divanj/fateha-shabab/ghazal-jf/sh382">شمارهٔ ۳۸۲</a></h2>
<p>نمی خواهم که با من هیچ یاری همنشین گردد</p><p>که می ترسم دلش ز اندوه من اندوهگین گردد</p><p>چو اندوه دل محزون من تسکین نمی یابد</p><p>چه حاصل زانکه چون من دیگری را دل حزین گردد</p><p>سواد دیده را مردم تو بودی کی بود یارب</p><p>که این ویرانه یک بار دگر مردم نشین گردد</p><p>پس از عمری دمی خوش گر برآید از دلم بی تو</p><p>به لب ناآمده در سینه آه آتشین گردد</p><p>ازان شیرین زبان هر شب جدا تا روز می سوزم</p><p>چو آن مومی که محروم از وصال انگبین گردد</p><p>به قد هر که برد تیغ هجران خلعت دردی</p><p>سرشک لعل من آن را طراز آستین گردد</p><p>ازان گم گشته در زیر زمین جامی کجا یابد</p><p>نشان گر فی المثل گرد همه روی زمین گردد</p><h2><a id="poem-78848" href="https://ganjoor.net/jami/divanj/fateha-shabab/ghazal-jf/sh383">شمارهٔ ۳۸۳</a></h2>
<p>رسید قاصد و درجی ز مشک ناب آورد</p><p>چه جای درج که درجی در خوشاب آورد</p><p>ز شب نوشته مثالی به گرد صفحه صبح</p><p>به نام ذره سرگشته ز آفتاب آورد</p><p>خراب بود ز ظلم فراق کشور دل</p><p>نشان لطف سوی کشور خراب آورد</p><p>سخن درست بگویم ز شاه مسند ناز</p><p>نیازنامه درویش را جواب آورد</p><p>غلام مقدم آنم کزان لب و غمزه</p><p>نوید مرحمت آلوده عتاب آورد</p><p>بتافت خامه سر از شرح هجر حیرانم</p><p>که نامه قصه ما را چگونه تاب آورد</p><p>شب از فسانه وصلت به روز می آرم</p><p>اگر چه بخت مرا این فسانه خواب آورد</p><p>گذشت پایه نظمت ز آسمان جامی</p><p>چو پی به خاک در شاه کامیاب آورد</p><p>شهنشهی که چو راه سفر گرفت ظفر</p><p>به هم عنانی او پای در رکاب آورد</p><h2><a id="poem-78849" href="https://ganjoor.net/jami/divanj/fateha-shabab/ghazal-jf/sh384">شمارهٔ ۳۸۴</a></h2>
<p>سحر نسیم صبامژده حبیب آورد</p><p>نوید مقدم گل سوی عندلیب آورد</p><p>بعید نیست که صد جان به مژده بستاند</p><p>بدین بشارت دولت که عن قریب آورد</p><p>گذشت باد بر آن پیرهن که سوی چمن</p><p>به دامن سمن و جیب غنچه طیب آورد</p><p>بلاست تیغ فراق و حبیب می داند</p><p>که این بلا به سر من همه رقیب آورد</p><p>طریق عشق چه پویم که بخت تیره مرا</p><p>ز قسمت ازل اندوه و غم نصیب آورد</p><p>به هرزه درد سر خویش داد و رنج طبیب</p><p>کسی که بر سر بیمار دل طبیب آورد</p><p>غریب شهر تو جامی نداشت دسترسی</p><p>جز آنکه پیش تو این گفته غریب آورد</p><h2><a id="poem-78850" href="https://ganjoor.net/jami/divanj/fateha-shabab/ghazal-jf/sh385">شمارهٔ ۳۸۵</a></h2>
<p>مهی که حسن خطش بر بتان شکست آورد</p><p>دل مرا به دو انگشت خط به دست آورد</p><p>غلام قاصد اویم که یک سواره ز راه</p><p>رسید و بر صف اندوه و غم شکست آورد</p><p>گشاد طره و بر طرف ماه سلسله بست</p><p>هزار نقش عجب زان گشاد و بست آورد</p><p>هوای دانه آن خال مرغ جان مرا</p><p>ز شاخ سدره درین دامگاه پست آورد</p><p>به بیدلی مزن ای خواجه طعن من آن کیست</p><p>که دل ز عشوه آن چشم نیم مست آورد</p><p>زری که هست به می ده که خواهد آخر کار</p><p>زمانه رخصت تاراج زرپرست آورد</p><p>چه تلخ و شور که جامی کشید پنجه سال</p><p>که صید کام ز بحر طلب به شست آورد</p><h2><a id="poem-78851" href="https://ganjoor.net/jami/divanj/fateha-shabab/ghazal-jf/sh386">شمارهٔ ۳۸۶</a></h2>
<p>یاد آن مطرب که ما را هر چه بود از یاد برد</p><p>بادی اندر نی دمید اندیشه ها را باد برد</p><p>عمرها در کوی دانش خانه ای می ساخت عقل</p><p>موج زد طوفان عشق آن خانه از بنیاد برد</p><p>لذت غم های عشقت در مذاق جان نشست</p><p>آرزوی شادی و عیش از دل ناشاد برد</p><p>گوش بر افسانه گردون منه کین کوزپشت</p><p>لعل شیرین را به افسون از کف فرهاد برد</p><p>خواستم فریاد از دست تو هم پیش تو لیک</p><p>حیرت دیدارت از من قوت فریاد برد</p><p>بی گل لای می و خشت سر خم کی توان</p><p>باطن معمور ازین دیر خراب آباد برد</p><p>جامی از شاگردی پیر مغان شد می پرست</p><p>شد هنرور هر که رنج خدمت استاد برد</p><h2><a id="poem-78852" href="https://ganjoor.net/jami/divanj/fateha-shabab/ghazal-jf/sh387">شمارهٔ ۳۸۷</a></h2>
<p>آهوی چشم تو دل شیران دین برد</p><p>آهو که دید کو دل شیران چنین برد</p><p>گردد ز تاب مهر تو رخشنده اختری</p><p>هر پاره دل که آه به چرخ برین برد</p><p>واعظ که وصف خلد همی کرد و شرم داشت</p><p>پیش لبت که نام می و انگبین برد</p><p>ندهند نیم جرعه به صد ساله زهد کیست</p><p>کین قصه را به زاهد خلوت نشین برد</p><p>تابم پس از سجود رهت روی از صبا</p><p>ترسم که خاک پای توام از جبین برد</p><p>آتش به هفت چرخ زند برق آه من</p><p>گر نیم شعله زین جگر آتشین برد</p><p>جامی خیال خال تو با خود به خاک برد</p><p>چون مور دانه یافت به زیر زمین برد</p><h2><a id="poem-78853" href="https://ganjoor.net/jami/divanj/fateha-shabab/ghazal-jf/sh388">شمارهٔ ۳۸۸</a></h2>
<p>کو صبا تا ره به سرو خوش خرام من برد</p><p>گه سلام او رساند گه پیام من برد</p><p>در بیان شوق او هر لحظه چون اوراق گل</p><p>دفتر رنگین ز اشک لاله فام من برد</p><p>نامه من کی تواند برد قاصد پیش یار</p><p>چون ندارد هرگز آن یارا که نام من برد</p><p>شد دلم چون نافه خون تا آمد آن آهو به دام</p><p>وای من گر عشوه دهرش ز دام من بود</p><p>از خدا خواهم رسولی در دعا هر صبح و شام</p><p>تا به یار من دعای صبح و شام من بود</p><p>شد ز جام صبر کام عیش من تلخ ای طبیب</p><p>شربتی فرما که این تلخی ز کام من برد</p><p>ساقی بزمم خیال آن لب آمد جم کجاست</p><p>تا چو جامی جرعه عشرت ز جام من برد</p><h2><a id="poem-78854" href="https://ganjoor.net/jami/divanj/fateha-shabab/ghazal-jf/sh389">شمارهٔ ۳۸۹</a></h2>
<p>نه پیکی که از ما پیامش برد</p><p>نه بادی که روزی سلامش برد</p><p>مرا طاقت دیدن او کجاست</p><p>که بی خود شوم هر که نامش برد</p><p>چو آن مه کند جلوه از طرف بام</p><p>فلک رشک بر طرف بامش برد</p><p>مرا سوی سرو سهی چون صبا</p><p>هوای قد خوش خرامش برد</p><p>بود سرمه دیده آن خاک راه</p><p>که مردم به صد اهتمامش برد</p><p>چه نیکوست بودن گرفتار او</p><p>خوش آن مرغ کو ره به دامش برد</p><p>به میخانه جامی به خود چون رود</p><p>مگر همت شیخ جامش برد</p><h2><a id="poem-78855" href="https://ganjoor.net/jami/divanj/fateha-shabab/ghazal-jf/sh390">شمارهٔ ۳۹۰</a></h2>
<p>یار جستم که غم از خاطر غمگین ببرد</p><p>نه که جان کاهد و دل خون کند و دین ببرد</p><p>دل سپردم به بتی تا شود آرام دلم</p><p>نه که تسکین و قرار از من مسکین ببرد</p><p>من در آن غم که دل از وی به چه فن بستانم</p><p>او در اندیشه که جان را به چه آیین ببرد</p><p>گر دهد خوی تو صد غصه ز دل تلخی آن</p><p>لب لعل تو به یک نکته شیرین ببرد</p><p>نکنم گریه ز شوقت چه کنم می ترسم</p><p>که غبار رهت از چشم جهان بین ببرد</p><p>بگذر سوی چمن تا ز لطافت رخ تو</p><p>پرده گل بدرد رونق نسرین ببرد</p><p>سخن چین سر زلف تو مستور خوش است</p><p>آه اگر بوی ازین نکته سخن چین ببرد</p><p>سیل اشکم ببرد سنگ ولی ممکن نیست</p><p>که تو را نقش ستم از دل سنگین ببرد</p><p>نقد جان در عوض خاک درت چیزی نیست</p><p>سود جامی ست اگر آن بدهد وین ببرد</p><h2><a id="poem-78856" href="https://ganjoor.net/jami/divanj/fateha-shabab/ghazal-jf/sh391">شمارهٔ ۳۹۱</a></h2>
<p>لبم از خاک پات می گوید</p><p>تشنه ز آب حیات می گوید</p><p>هر که محراب ابروان تو دید</p><p>عجلوا بالصلوة می گوید</p><p>عقده زلف پیچ پیچ تو را</p><p>خرد از مشکلات می گوید</p><p>زایر کعبه را مقیم درت</p><p>کافر سومنات می گوید</p><p>زاهد از ورد خویش می نازد</p><p>صوف از واردات می گوید</p><p>مست عشق تو ورد و وارد را</p><p>حیله و ترهات می گوید</p><p>جامی از ترهات بسته زبان</p><p>سخن از طره هات می گوید</p><h2><a id="poem-78857" href="https://ganjoor.net/jami/divanj/fateha-shabab/ghazal-jf/sh392">شمارهٔ ۳۹۲</a></h2>
<p>دل قدت را بلاست می‌گوید</p><p>کج نگویم که راست می‌گوید</p><p>هرکه را دیده شد غبار درت</p><p>دیده را توتیاست می‌گوید</p><p>درد خود بی‌تو هرکه را گفتم</p><p>درد تو بی‌دواست می‌گوید</p><p>لب تو خط فزود می‌گویم</p><p>لب من جان‌فزاست می‌گوید</p><p>تیر من گفت در دلت حیف است</p><p>آنچه در دل مراست می‌گوید</p><p>قتل من کار توست می‌گویم</p><p>قتل تو عار ماست می‌گوید</p><p>هست هر مو ز زلف او عمری</p><p>جامی این عمرهاست می‌گوید</p><h2><a id="poem-78858" href="https://ganjoor.net/jami/divanj/fateha-shabab/ghazal-jf/sh393">شمارهٔ ۳۹۳</a></h2>
<p>با تو آن کس که ز هر جا سخنی می گوید</p><p>حیفم آید که حدیث چو منی می گوید</p><p>هیچ کس سر دهانت به حقیقت نشناخت</p><p>هر کسی بهر دل خود سخنی می گوید</p><p>بر سر خاک شهیدان تو هر لاله جدا</p><p>شرح داغ دل خونین کفنی می گوید</p><p>شمع را شعله زد آتش به زبان بس که ز سوز</p><p>حال پروانه به هر انجمنی می گوید</p><p>وصف رخسار و قد توست که در هر چمنی</p><p>بلبلی قصه سرو و سمنی می گوید</p><p>من به نام تو خوشم ذکر زبان باد به خیر</p><p>کش چو تسبیح به هر دمزدنی می گوید</p><p>گفته جامی ازان همچو شکر شیرین است</p><p>که ز شوق لب شیرین دهنی می گوید</p><h2><a id="poem-78859" href="https://ganjoor.net/jami/divanj/fateha-shabab/ghazal-jf/sh394">شمارهٔ ۳۹۴</a></h2>
<p>با تو آنان که حدیث چو منی می گویند</p><p>پیش جان قصه فرسوده تنی می گویند</p><p>من نه آنم که کسی پیش تو گوید سخنم</p><p>بهر تسکین دل من سخنی می گویند</p><p>عندلیبان ز سر سرو به آواز بلند</p><p>ذکر بالای تو در هر چمنی می گویند</p><p>نکشد خاطر من جز به تو هر جا که کسان</p><p>سخن عشوه گری غمزه زنی می گویند</p><p>کوه غم های تو را می کنم از تیشه صبر</p><p>منم امروز اگر کوهکنی می گویند</p><p>با تو نازک بدن آنها که ز گل یاد کنند</p><p>پیش یوسف سخن پیرهنی می گویند</p><p>سوز جامی نشد ای شمع هنوزت روشن</p><p>گر چه آن قصه به هر انجمنی می گویند</p><h2><a id="poem-78860" href="https://ganjoor.net/jami/divanj/fateha-shabab/ghazal-jf/sh395">شمارهٔ ۳۹۵</a></h2>
<p>لبم از شعله شوق آبله پر خون زد</p><p>بهر پابوس تو جان خیمه ز تن بیرون زد</p><p>هر حبابی که ز خونابه چشمم برخاست</p><p>دل به بزم غم ازان جام می گلگون زد</p><p>چون رود نقش خط سبز تو از خاطر ما</p><p>کین رقم بر ورق ما قلم بی چون زد</p><p>جوهری را لب و دندان تو آمد به خیال</p><p>قفل یاقوت چو بر درج در مکنون زد</p><p>سر ما باد کم از خاک به زیر قدمی</p><p>که به راه تو ز ما یک دو سه گام افزون زد</p><p>رگ رگ ما ز تو نالان بود آن کیست بگو</p><p>که نه در چنگ غمت نعره بدین قانون زد</p><p>جامی احسنت که در نظم عجم نو کردی</p><p>آن نوا را که در اشعار عرب مجنون زد</p><h2><a id="poem-78861" href="https://ganjoor.net/jami/divanj/fateha-shabab/ghazal-jf/sh396">شمارهٔ ۳۹۶</a></h2>
<p>آن کج کله چو کاکل گلبوی شانه زد</p><p>از رشک شانه آتشم از دل زبانه زد</p><p>تبخاله نیست بر لبم این آبله که جان</p><p>خیمه ز داغ و درد درون بر کرانه زد</p><p>شد در وفا نشانه دل ما و چشم تو</p><p>از غمزه صد خدنگ جفا بر نشانه زد</p><p>اقبال پایبوس تو این آستانه یافت</p><p>مقبل کسی که بوسه بر این آستانه زد</p><p>چشمت دلی ز علم و هنر پر ز من ربود</p><p>عیار پیشه بین که چه بر کنج خانه زد</p><p>زد در سماع عشق تو مطرب ترانه ای</p><p>صد چرخ اشک گر مروم زان ترانه زد</p><p>جامی چو رو نهاد ز تبریز در عراق</p><p>شوخی ز فارس راه دلش در میانه زد</p><h2><a id="poem-78862" href="https://ganjoor.net/jami/divanj/fateha-shabab/ghazal-jf/sh397">شمارهٔ ۳۹۷</a></h2>
<p>یار کز ساعد آستین بر زد</p><p>بهر تاراج عقل و دین برزد</p><p>دست مهرش گرفت جیب دلم</p><p>گر چه دامن به قصد کین بر زد</p><p>داغ سودا نهاد بر دل گل</p><p>تا به رخ خال عنبرین بر زد</p><p>رخنه در قبله نیازم کرد</p><p>تا به ابروی ناز چین بر زد</p><p>نیست آن خط که خاتم جم را</p><p>مور مشکین سر از نگین بر زد</p><p>سوخت عالم چو شعله آهم</p><p>علم از جان آتشین بر زد</p><p>نیست بر خاک جامی این لاله</p><p>داغ او شعله از زمین بر زد</p><h2><a id="poem-78863" href="https://ganjoor.net/jami/divanj/fateha-shabab/ghazal-jf/sh398">شمارهٔ ۳۹۸</a></h2>
<p>تو را چو مشک تر از برگ یاسمین خیزد</p><p>چه فتنه کز پی تاراج عقل و دین خیزد</p><p>اگر در آب فتد عکس قد و عارض تو</p><p>به هر زمین که رسد سرو و یاسمین خیزد</p><p>ز باغ وصل چه سان برخورم که گر صد بار</p><p>نهال مهر نشانم درخت کین خیزد</p><p>مریض عشق به کوی تو تا غبار نشد</p><p>ز ضعف تن نتوانست کز زمین خیزد</p><p>اگر چه غرقه به خون رفت عاشق تو به خاک</p><p>چو لاله داغ جفای تو بر جبین خیزد</p><p>ز شوق لعل لبت خاست در دل گرمم</p><p>تبی که در تن محرور از انگبین خیزد</p><p>به بزم گل چو سرایند نظم جامی را</p><p>ز بلبلان همه گلبانگ آفرین خیزد</p><h2><a id="poem-78864" href="https://ganjoor.net/jami/divanj/fateha-shabab/ghazal-jf/sh399">شمارهٔ ۳۹۹</a></h2>
<p>چو مست من ز خمار شبانه برخیزد</p><p>هزار فتنه و شور از زمانه برخیزد</p><p>چو تیر جور نهد بر کمان ز میدانش</p><p>هزار کشته برای نشانه برخیزد</p><p>نشان من به خیال میان او گم باد</p><p>بود خیال دویی از میانه برخیزد</p><p>ز تف خون دلم بس که نم رود بالا</p><p>گیاه محنتم از بام خانه برخیزد</p><p>بود بهانه منع نظاره برقع زلف</p><p>خوش آن زمان که ز پیش این بهانه برخیزد</p><p>اثر نماند ز من زان نشست شعله آه</p><p>ز خس چو سوخته شد کی زبانه برخیزد</p><p>گمان مبر که چو گردد وجود جامی خاک</p><p>به هیچ بادی ازین آستانه برخیزد</p><h2><a id="poem-78865" href="https://ganjoor.net/jami/divanj/fateha-shabab/ghazal-jf/sh400">شمارهٔ ۴۰۰</a></h2>
<p>جان بخشد از لب کشته را وانگه به خون فرمان دهد</p><p>خون خواری آن شوخ بین کز بهر کشتن جان دهد</p><p>خاکم پس از فرسودگی ریزید در میدان او</p><p>باشد سمند خویش را روزی بر آن جولان دهد</p><p>جانم فدای ساقیی کو آشکارا می خورد</p><p>وان دم که دور ما رسد خونابه پنهان دهد</p><p>گر سایه بر خار افکند آن گل عذار غنچه لب</p><p>آن خار شاخ گل شود بر غنچه خندان دهد</p><p>هر تیر کان شوخ افکند بر صید با صد ذوق دل</p><p>گاهش چو جان در برکشد گه بوسه بر پیکان دهد</p><p>چون دست ندهد وصل او دور از رقیب تندخو</p><p>آن به که عاشق خویش را خو با غم هجران دهد</p><p>گردی شد از راهش زیان در چشم جامی وین زمان</p><p>آرد به دامن ها گهر از دیده تا تاوان دهد</p><h2><a id="poem-78866" href="https://ganjoor.net/jami/divanj/fateha-shabab/ghazal-jf/sh401">شمارهٔ ۴۰۱</a></h2>
<p>می رسد باد صبا وز یار یادم می دهد</p><p>زان خرامان سرو خوش رفتار یادم می دهد</p><p>شاهد گل می نماید از نقاب غنچه روی</p><p>نازکی آن گل رخسار یادم می دهد</p><p>می گشاید نرگس مخمور چشم از خواب ناز</p><p>شیوه آن نرگس بیمار یادم می دهد</p><p>می شود در پرده گل هر دم به رغم عندلیب</p><p>محنت محرومی دیدار یادم می دهد</p><p>سوی بستان می روم کز گریه آسایم دمی</p><p>باز ابر آن گریه های زار یادم می دهد</p><p>شعله زد آتش به دل وه این رفیق سنگدل</p><p>چند ازان شوخ فرامشکار یادم می دهد</p><p>عمر خود گویند جامی صرف کردی در سخن</p><p>چون کنم پیش وی این گفتار یادم می دهد</p><h2><a id="poem-78867" href="https://ganjoor.net/jami/divanj/fateha-shabab/ghazal-jf/sh402">شمارهٔ ۴۰۲</a></h2>
<p>گفتم از تو بر دلم هر دم کم از صد غم مباد</p><p>زیر لب خندید و گفتا بیش باد و کم مباد</p><p>گفتمش سررشته کارم شد از زلف تو گم</p><p>گفت کار کس چنین آشفته و در هم مباد</p><p>گفتمش بهر تو می ریزم ز مژگان در اشک</p><p>گفت یارب هرگز این ابر کرم بی نم مباد</p><p>گفتمش شد قامتم چون حلقه اشکم چون نگین</p><p>گفت جز حرف وفایم نقش این خاتم مباد</p><p>گفتم از هجران نباشد ماتمی جانسوزتر</p><p>گفت بر جان محبان داغ این ماتم مباد</p><p>گفتمش دارم دلی پر درد بی پیکان تو</p><p>گفت یارب هیچ کس را درد بی مرهم مباد</p><p>گفتم از عشق تو خالی نیست در عالم کسی</p><p>گفت جامی هر که عاشق نیست در عالم مباد</p><h2><a id="poem-78868" href="https://ganjoor.net/jami/divanj/fateha-shabab/ghazal-jf/sh403">شمارهٔ ۴۰۳</a></h2>
<p>جز سر کویش من آواره را مسکن مباد</p><p>بلبل بی خان و مان را جای جز گلشن مباد</p><p>بر درش شبها سگان را جا و من محروم ازان</p><p>وه چه روز است این که دارم سگ به روز من مباد</p><p>دیگران را دیده روشن گر چه از مردم بود</p><p>جز به روی آن پریرو چشم من روشن مباد</p><p>گر چه هر دم خاک گردد در رهش صد جان پاک</p><p>هیچ گه زین رهگذر گردی بر آن دامن مباد</p><p>صد بلا گر پیش پیش آید به هر گامی مرا</p><p>هرگزم از کوی عشقش روی برگشتن مباد</p><p>گر سگانش را خلد خاری به پا از بهر آن</p><p>غیر نوک نشتر مژگان من سوزن مباد</p><p>گر بود روزی معاذالله که نتوان دیدنش</p><p>جامی بیچاره را آن روز جان در تن مباد</p><h2><a id="poem-78869" href="https://ganjoor.net/jami/divanj/fateha-shabab/ghazal-jf/sh404">شمارهٔ ۴۰۴</a></h2>
<p>هر که خواهد سوی آن شوخ ستمگر گذرد</p><p>واجب آنست که اول قدم از سر گذرد</p><p>کاش جان بگسلد از تن که مگر همره باد</p><p>گه گهی جانب آن سرو سمنبر گذرد</p><p>آه ازان شوخ که بر هر سر راهی که روم</p><p>بهر محرومی من از ره دیگر گذرد</p><p>ناگهان گر گذرش سوی من افتد روزی</p><p>تا نبینم رخ او بیش روان تر گذرد</p><p>در چمن چون به هوای قد او گریه کنم</p><p>آب چشمم همه بر سرو و صنوبر گذرد</p><p>همنشینا نفسی پیش نظر حایل شو</p><p>طاقتم نیست که آن مه ز برابر گذرد</p><p>او به کف تیغ که جامی ز سر خود بگذر</p><p>من در آن غم که مباد از سر من درگذرد</p><h2><a id="poem-78870" href="https://ganjoor.net/jami/divanj/fateha-shabab/ghazal-jf/sh405">شمارهٔ ۴۰۵</a></h2>
<p>صبح ما از تو به غم شام به ماتم گذرد</p><p>صبح و شام کسی از عشق چنین کم گذرد</p><p>نازنین طبع تو را از گله چون رنجانم</p><p>هر چه کردی بگذشت آنچه کنی هم گذرد</p><p>کیست آگاه ز حال دل در هم شدگان</p><p>جز نسیمی که بر آن طره در هم گذرد</p><p>لذت زخم خدنگ تو نداند هرگز</p><p>هر که در سینه اش اندیشه مرهم گذرد</p><p>جویها بین به رخ افتاده من گریان را</p><p>بس که از دیده به رو سیل دمادم گذرد</p><p>مکن افسانه ما گوش که این مایه غم</p><p>حیف باشد که بر آن خاطر خرم گذرد</p><p>گر بود جای گذر گرد درت جامی را</p><p>جامی آن دارد اگر از همه عالم گذرد</p><h2><a id="poem-78871" href="https://ganjoor.net/jami/divanj/fateha-shabab/ghazal-jf/sh406">شمارهٔ ۴۰۶</a></h2>
<p>چون سوار آن خسرو خوبان به راهی بگذرد</p><p>با وی از جانهای مشتاقان سپاهی بگذرد</p><p>یاد آن شکل و شمایل جان و دل سوزد مرا</p><p>هر کجا چابک سواری کج کلاهی بگذرد</p><p>ماند نامش بر زبانم وه چه خوش باشد اگر</p><p>نام من هم بر زبانش گاه گاهی بگذرد</p><p>مشکل آبادان شود در هر دلی کان مه گذشت</p><p>وای بر ملکی که ظالم پادشاهی بگذرد</p><p>دمبدم هجران به خونریزم کشد تیغ ستم</p><p>وه چه باشد گر ز خون بی گناهی بگذرد</p><p>من که از یک روزه هجران این چنین رفتم ز دست</p><p>وای بر جانم اگر سالی و ماهی بگذرد</p><p>هر طرف کان شوخ راند جامی بی صبر و دل</p><p>از عقب افغان کنان چون دادخواهی بگذرد</p><h2><a id="poem-78872" href="https://ganjoor.net/jami/divanj/fateha-shabab/ghazal-jf/sh407">شمارهٔ ۴۰۷</a></h2>
<p>تا تو را شکلی بدینسان ساختند</p><p>بهر مردم آفت جان ساختند</p><p>قدسیان تصویر قدت خواستند</p><p>شاخ طوبی را خرامان ساختند</p><p>ز ابر رحمت قطره های لطف ریخت</p><p>گرد کردند آن زنخدان ساختند</p><p>تیر مژگانت ز جان چون نگذرد</p><p>کش ز نوک غمزه پیکان ساختند</p><p>بهر غلطیدن به خاک پای توست</p><p>در اشکم را که غلطان ساختند</p><p>هر کجا جولان کنان راندی سمند</p><p>عاشقان را دیده میدان ساختند</p><p>خواست جامی کز بتان بندد نظر</p><p>آن دو رخ بازش پشیمان ساختند</p><h2><a id="poem-78873" href="https://ganjoor.net/jami/divanj/fateha-shabab/ghazal-jf/sh408">شمارهٔ ۴۰۸</a></h2>
<p>حقه لعل تو از جوهر جان ساخته‌اند</p><p>کام هر خسته در آن حقه نهان ساخته‌اند</p><p>هر لطافت که نهان بود پس پرده غیب</p><p>همه در صورت خوب تو عیان ساخته‌اند</p><p>هر چه بر صفحه اندیشه کشد کلک خیال</p><p>شکل مطبوع تو زیباتر از آن ساخته‌اند</p><p>شوخی و ناز و کرشمه همه آورده به هم</p><p>فتنه عالم و آشوب جهان ساخته‌اند</p><p>آن نه بالاست نهالی‌ست که از روضه قدس</p><p>به تماشاگه عشاق روان ساخته‌اند</p><p>محنت هجر دهد چاشنی شربت شوق</p><p>دردمندان فراقت به همان ساخته‌اند</p><p>تا به راه طلبت بی‌قدمان پی نبرند</p><p>کعبه وصل تو بی‌نام و نشان ساخته‌اند</p><p>بس که جامی صفت حسن تو نیکو گوید</p><p>عشقبازان سخنش ورد زبان ساخته‌اند</p><h2><a id="poem-78874" href="https://ganjoor.net/jami/divanj/fateha-shabab/ghazal-jf/sh409">شمارهٔ ۴۰۹</a></h2>
<p>چه خجسته صبحدمی کزان گل نورسم خبری رسد</p><p>ز شمیم جعد معنبرش به مشام جان اثری رسد</p><p>نزنم دمی به هوای او که مرا ز خوان عطای او</p><p>نه حواله المی شود نه نواله جگری رسد</p><p>به زلال وصل خود ز دلم بنشان حرارت شوق را</p><p>که مباد از آتش آه من به تو آفت شرری رسد</p><p>به خدنگ های جفای تو چه بلا خوشم که هنوز ازان</p><p>ز دلم نکرده یکی گذر ز قفای آن دگری رسد</p><p>همه را همیشه را نظاره تو میسر است خوشا کسی</p><p>که گهی ز چشم عنایت تو به دولت نظری رسد</p><p>نکشم قدم ز راه طلب من بیدل ار چه بود عجب</p><p>که به دست مفلس بینوا چو تو قیمتی گهری رسد</p><p>شب جامی از ظلمات هجر تو تیره شد چه شود اگر</p><p>ز فروغ صبح وصالت این شب تیره را سحری رسد</p><h2><a id="poem-78875" href="https://ganjoor.net/jami/divanj/fateha-shabab/ghazal-jf/sh410">شمارهٔ ۴۱۰</a></h2>
<p>خاست هر سو فتنه گویی فتنه جوی من رسید</p><p>بر سمند ناز ترک تندخوی من رسید</p><p>باد عنبربو چرا شد گرد مشکین بهر چیست</p><p>گر نه از صحرا غزال مشکبوی من رسید</p><p>اشک خونین بر رخ زردم نشانی بیش نیست</p><p>زانچه در شبهای تنهایی به روی من رسید</p><p>تیغ او را داده اند آب از زلال زندگی</p><p>جان دیگر یافتم چون بر گلوی من رسید</p><p>ز آسمان هر سنگ بیدادی که آمد بر زمین</p><p>کرد بخت من مدد کان بر سبوی من رسید</p><p>ای خوش آن ساعت که گفتی چون شدم پیدا ز دور</p><p>اینک آن دیوانه ژولیده موی من رسید</p><p>همچو جامی سرمه چشم جهان بین ساختم</p><p>هر غباری کز سم اسپ تو سوی من رسید</p><h2><a id="poem-78876" href="https://ganjoor.net/jami/divanj/fateha-shabab/ghazal-jf/sh411">شمارهٔ ۴۱۱</a></h2>
<p>قدسیان کین پرده های سبز گردون بسته اند</p><p>مهد عیش عاشقان زین پرده بیرون بسته اند</p><p>آن فسون خوانان که در تن ها به افسون جان دمند</p><p>پیش آن لعل فسون خوان لب ز افسون بسته اند</p><p>نوعروس حسن لیلی را به خلوتگاه ناز</p><p>گوشوار از دانه های اشک مجنون بسته اند</p><p>چیست دانی غنچه های ناشکفت اندر چمن</p><p>بلبلان در شاخ گل دلهای پرخون بسته اند</p><p>در دل از پیکان دری بگشا که راه دیده را</p><p>بر خیالت مردم از اشک جگرگون بسته اند</p><p>از خیال آن دو ابرو مردمان چشم ما</p><p>طاق ها بهر گذر بر روی جیحون بسته اند</p><p>کس خیال نخل بالایت به از جامی نبست</p><p>دیگران نخل سخن را گر چه موزون بسته اند</p><h2><a id="poem-78877" href="https://ganjoor.net/jami/divanj/fateha-shabab/ghazal-jf/sh412">شمارهٔ ۴۱۲</a></h2>
<p>وقت آن شد کز فلک زرین حمایل بگسلند</p><p>رشته پیوند مهر از مهره گل بگسلند</p><p>حاصل این سیر دوری چون همه سرگشتگی ست</p><p>زنگ های انجم از فیروزه محمل بگسلند</p><p>چون نه بر حسب مراد افتد نتایج را ظهور</p><p>نسبت تاثیر فاعل را ز قابل بگسلند</p><p>سلک نظم هستی آمد عاشقان را سلسله</p><p>فرخ آن ساعت که مجنونان سلاسل بگسلند</p><p>کی تواند زد دل اندر دامن مقصود چنگ</p><p>گرنه عقل و وهم چنگ از دامن دل بگسلند</p><p>گرنه در قطع موانع تیز باشد تیغ عشق</p><p>رهروان امید از قطع منازل بگسلند</p><p>بگذرد مرغ دل جامی ازین سبز آشیان</p><p>گر زبان همتش بند شواغل بگسلند</p><h2><a id="poem-78878" href="https://ganjoor.net/jami/divanj/fateha-shabab/ghazal-jf/sh413">شمارهٔ ۴۱۳</a></h2>
<p>بس که چشمان تو خون اهل عالم ریختند</p><p>پشته پشته کشته در کوی تو بر هم ریختند</p><p>صد هزاران صورت اندر قالب حسن و جمال</p><p>ریختند اما ز تو مطبوع تر کم ریختند</p><p>هر چه در عالم همی بینم نمی ماند به تو</p><p>شکل تو گویی نه از ارکان عالم ریختند</p><p>نقشبندان گاه تصویر لب و دندان تو</p><p>در دهان غنچه تر عقد شبنم ریختند</p><p>بی لب میگون تو مستان شراب لعل را</p><p>از قدح خوردند و از مژگان همان دم ریختند</p><p>سینه ریشان فراق از خاک پایت ساختند</p><p>خشک دارویی که بر بالای مرهم ریختند</p><p>از دل جامی چه سان روید گیاه خرمی</p><p>چون در آن ویرانه تخم محنت و غم ریختند</p><h2><a id="poem-78879" href="https://ganjoor.net/jami/divanj/fateha-shabab/ghazal-jf/sh414">شمارهٔ ۴۱۴</a></h2>
<p>آن کیست که شهری همه دیوانه اویند</p><p>مفتون شده نرگس مستانه اویند</p><p>زان پیش که شمع رخش افروخته گردد</p><p>مرغان اولی اجنحه پروانه اویند</p><p>زان دم که به پیمانه لبش چاشنیی ریخت</p><p>جانها مگسان لب پیمانه اویند</p><p>هر کس که ز عشقش زده دم از مژه خوبان</p><p>جاروب کشان در کاشانه اویند</p><p>چشمان منش خانه و من مرده ز غیرت</p><p>کین مردمکان بهر چه هم خانه اویند</p><p>زلف ار به کفم می ننهد کاش ببخشد</p><p>مویی دو سه بگسسته که در شانه اویند</p><p>افسانه جامی مشنو خواجه که خلقی</p><p>در خواب اجل رفته ز افسانه اویند</p><h2><a id="poem-78880" href="https://ganjoor.net/jami/divanj/fateha-shabab/ghazal-jf/sh415">شمارهٔ ۴۱۵</a></h2>
<p>بساط زرکش شاهی چه نقش ما دارد</p><p>تن برهنه ما نقش بوریا دارد</p><p>بکش ز نطع امل پاکزین عمل عیسی</p><p>ز گرد بالش خورشید متکا دارد</p><p>به دست راحت اقبال دهر غره مشو</p><p>که زخم سیلی ادبار در قفا دارد</p><p>به سنگ سر نه و آسوده زی ز درد سری</p><p>که بهر تاج گرانسنگ پادشا دارد</p><p>حضور دل که شه از ملک و مال جست و نیافت</p><p>به کنج مصطبه بی جست و جو گدا دارد</p><p>کسی که بر محک همتش بود زر و مس</p><p>به یک عیار چه حاجت به کیمیا دارد</p><p>به پشت پا زده جامی دو کون را و هنوز</p><p>ز فقر چشم خجالت به پشت پا دارد</p><h2><a id="poem-78881" href="https://ganjoor.net/jami/divanj/fateha-shabab/ghazal-jf/sh416">شمارهٔ ۴۱۶</a></h2>
<p>به وقت گل چو بی تو آرزوی گلشنم گیرد</p><p>نرفته یک قدم خاری ز هر سو دامنم گیرد</p><p>چنان پرشعله گردد ز آتش دل خانه ام شبها</p><p>که همسایه اگر خواهد چراغ از روزنم گیرد</p><p>به دل تیرم مزن من ناشده در اشک خود غرقه</p><p>ز چاک دل مبادا شعله در پیراهنم گیرد</p><p>به سوی من ره آمد شد یاران شود بسته</p><p>ز بس کز گریه هر شب آب گرد مسکنم گیرد</p><p>ز آب چشم و دود دل ز دیدار تو محرومم</p><p>که گاه این گاه آن پیش دو چشم روشنم گیرد</p><p>عنانم بستد از کف عشق توسن زورمندی کو</p><p>که بیند ضعف و عجز من عنان توسنم گیرد</p><p>نپنداری ز بیدردی ست کم نالیدنم جامی</p><p>که اشک اندر گلو راه فغان و شیونم گیرد</p><h2><a id="poem-78882" href="https://ganjoor.net/jami/divanj/fateha-shabab/ghazal-jf/sh417">شمارهٔ ۴۱۷</a></h2>
<p>کسی کش نیست طاقت کز قبا پیراهنت بیند</p><p>کجا تاب آورد کز پیرهن نازک تنت بیند</p><p>جفای تو همه با خویش خواهد عاشق بی دل</p><p>نمی خواهد که فردا دست کس در دامنت بیند</p><p>نبیند سر حسنت را کسی زینسان که من بینم</p><p>مگر چون مردم چشم من از چشم منت بیند</p><p>نیارد گشت گرد شمع رویت دل چو پروانه</p><p>ز بس پروانه جان عاشقان پیرامنت بیند</p><p>گر آهو شیوه چشم تو بیند از خدا خواهد</p><p>که خود را کشته پیش غمزه صید افکنت بیند</p><p>نیاید آشکارا خنده بر لب غنچه را دیگر</p><p>اگر دزدیده زیر لب تبسم کردنت بیند</p><p>به پای روزنت جامی چه آید بهر نظاره</p><p>چو نبود زهره آتش که سوی روزنت بیند</p><h2><a id="poem-78883" href="https://ganjoor.net/jami/divanj/fateha-shabab/ghazal-jf/sh418">شمارهٔ ۴۱۸</a></h2>
<p>وقت گل زان گونه کز گل سبزه تر می‌دمد</p><p>کشته آن غمزه را از خاک نشتر می‌دمد</p><p>می‌زند تیغ قدت در باغ با سرو سهی</p><p>بید را زان رو به جای برگ خنجر می‌دمد</p><p>کس نیابد بوی راحت از دل محنت کشم</p><p>آری آن ریحان ازین ویرانه کمتر می‌دمد</p><p>مردم چشمم خیال خواب چون بندد دگر</p><p>کز خیال آن مژه خارش ز بستر می‌دمد</p><p>کی شود پاک از گیاه غم مرا کشت امید</p><p>کِش ز یک جا می‌کَنَم صد جای دیگر می‌دمد</p><p>از فسون خوان شد فزون سوز من آن دم‌ها که او</p><p>بر دل من می‌دمد گویی در اخگر می‌دمد</p><p>زنده شو جامی که جانبازان تیغ هجر را</p><p>از فروغ روی جانان صبح محشر می‌دمد</p><h2><a id="poem-78884" href="https://ganjoor.net/jami/divanj/fateha-shabab/ghazal-jf/sh419">شمارهٔ ۴۱۹</a></h2>
<p>اشکم از دیده چو بی آن رخ گلگون بچکد</p><p>لاله ها بردمد از خاک وز آن خون بچکد</p><p>جز گیاه غم و اندیشه لیلی ندمد</p><p>دانه اشک که از دیده مجنون بچکد</p><p>دارم از اشک جگرگون جگری غرقه به خون</p><p>خواه ماند به درون خواه ز بیرون بچکد</p><p>در درون مایه غم گردد اگر خانه کند</p><p>وز برون سبزه اندوه دمد چون بچکد</p><p>چون شود گرم ز رخسار تو هنگامه حسن</p><p>خوی خجلت ز جبین مه گردون بچکد</p><p>به خیال در دندان تو گریم چه عجب</p><p>که ز نوک مژه ام لؤلؤ مکنون بچکد</p><p>خونبها چیست چو آن غمزه کشد جامی را</p><p>قطره می که تو را از لب میگون بچکد</p><h2><a id="poem-78885" href="https://ganjoor.net/jami/divanj/fateha-shabab/ghazal-jf/sh420">شمارهٔ ۴۲۰</a></h2>
<p>ای آرزوی جان دهن از گفت و گو مبند</p><p>بر عاشقان خسته در آرزو مبند</p><p>خار ستیز در قدم اهل دل مریز</p><p>بر طالبان وصل ره جست و جو مبند</p><p>گرد عذار دائره عنبرین مکش</p><p>بر آفتاب سلسله مشکبو مبند</p><p>در زلف تو مجال گذر نیست شانه را</p><p>چندین دل شکسته به هر تار مو مبند</p><p>جز نیستی نشان ندهد زان میان کمر</p><p>بهر خدا که تهمت هستی بر او مبند</p><p>جان شد ز رنگ و بوی میم تازه ای حریف</p><p>روی قدح مپوش و دهان سبو مبند</p><p>بلبل به گفت و گو غم گل می برد به سر</p><p>جامی چو غنچه با دل خون دم فرو مبند</p><h2><a id="poem-78886" href="https://ganjoor.net/jami/divanj/fateha-shabab/ghazal-jf/sh421">شمارهٔ ۴۲۱</a></h2>
<p>عاشق به سینه بهر تو پیکان فرو خورد</p><p>مانند ریگ تشنه که باران فرو خورد</p><p>عیبم مکن که جیب صبوری فرو درم</p><p>تا کی کسی به دل غم هجران فرو خورد</p><p>بندد درون غنچه همه تو به تو گره</p><p>خونابه ای کزان لب خندان فرو خورد</p><p>سازی عرق به دامن ازان چهره پاک حیف</p><p>زان رشحه حیات که دامان فرو خورد</p><p>خواهد چو چشم اشک فشان چشمه سار شد</p><p>از بس که خانه ام نم مژگان فرو خورد</p><p>باشد عقیق لعل شده سنگ پاره ای</p><p>زان خون کز انفعال لبت کان فرو خورد</p><p>شب های هجر بر رخ جامی نهد سرشک</p><p>خونی که روز وصل تو پنهان فرو خورد</p><h2><a id="poem-78887" href="https://ganjoor.net/jami/divanj/fateha-shabab/ghazal-jf/sh422">شمارهٔ ۴۲۲</a></h2>
<p>این همه خون از لب لعل تو دل چون می خورد</p><p>انگبین نتوان چنین خوردن که او خون می خورد</p><p>شیخ شهر ما که بودی شهره در کم خوارگی</p><p>از همه در دور لعلت باده افزون می خورد</p><p>جز گل حسرت نیارد بار در باغ امید</p><p>خار مژگانم که آب از اشک گلگون می خورد</p><p>دل پر است از زخم شمشیر بلا روز فراق</p><p>همچو آن پر دل که زخم اندر شبیخون می خورد</p><p>سیل اشکم درنمی آید به چشم آن ماه را</p><p>گر چه هر شب موج آن بر اوج گردون می خورد</p><p>می کشد هر دم زمین در خود ز چشمم بحر خون</p><p>تشنه ای گویی دم آبی ز جیحون می خورد</p><p>جور تو جز بر دل جامی نمی آید بلی</p><p>سنگ کز لیلی رسد بر جام مجنون می خورد</p><h2><a id="poem-78888" href="https://ganjoor.net/jami/divanj/fateha-shabab/ghazal-jf/sh423">شمارهٔ ۴۲۳</a></h2>
<p>چو نی از ناله بیشم قصه هجران فرو ریزد</p><p>دلم گردد ز غم خون خونم از مژگان فرو ریزد</p><p>ملایک بس که می گریند شبها از فغان من</p><p>عجب نبود که چون ابر از فلک باران فرو ریزد</p><p>ز بس دامنکشان بر کشتگان خود گذشت آن گل</p><p>اگر دامن فشارد خونش از دامان فرو ریزد</p><p>چنان پر شد مرا سینه ز پیکان های آن بدخو</p><p>که گر تیغش در او چاک افکند پیکان فرو ریزد</p><p>هجوم عشق او بر جانم از هر سو بدان ماند</p><p>که بر خوان گدایی موکب سلطان فرو ریزد</p><p>چه زلف است آن که گر بادش بجنباند ز هر حلقه</p><p>هزاران دل فرو بارد هزاران جان فرو ریزد</p><p>ز چشم اشک ریزم گر نویسد نکته ای جامی</p><p>ز نوک کلک او صد گوهر غلطان فرو ریزد</p><h2><a id="poem-78889" href="https://ganjoor.net/jami/divanj/fateha-shabab/ghazal-jf/sh424">شمارهٔ ۴۲۴</a></h2>
<p>هر شب ز غمت بس که دلم زار بنالد</p><p>از ناله زارم در و دیوار بنالد</p><p>بی روی تو نالد دل ازین سینه صد چاک</p><p>چون مرغ قفس کز غم گلزار بنالد</p><p>آه از دل سخت تو که یک ره نکنی گوش</p><p>گر عاشق دلسوخته صد بار بنالد</p><p>افغان دلم آید ازان طره شبرنگ</p><p>چون ناله مرغی که شب تار بنالد</p><p>گر کوهکن از عشق بنالید عجب نیست</p><p>گر کوه بود والله ازین بار بنالد</p><p>بلبل که ز گل هر چه رسد هست به آن خوش</p><p>خوش نیست گر از سرزنش خار بنالد</p><p>جامی مکن از یار فغان گر ستمی کرد</p><p>یار آن نبود کز ستم یار بنالد</p>
</body></html>