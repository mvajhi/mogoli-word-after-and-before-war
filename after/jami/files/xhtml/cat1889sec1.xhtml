<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر اول - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65486" href="https://ganjoor.net/jami/7ourang/7-1/sd1/sh1">بخش ۱ - الله سبحانه هوالبرالودود</a></h2>
<p>لله الحمد قبل کل کلام</p><p>بصفات الجلال والاکرام</p><p>حمد او تاج تارک سخن است</p><p>صدر هر نامه نو و کهن است</p><p>خامه چون تاج نامه آراید</p><p>درة التاج نام او شاید</p><p>الله الله چه طرفه نامست این</p><p>ورد دل حرز جان تمامست این</p><p>پنج حرف است بس شگرف این اسم</p><p>پیش گنج نهان ذات طلسم</p><p>از یدالله چو پنجه اند این پنج</p><p>زان گرانمایه گنج گوهر سنج</p><p>دیو را گو بمالش تو شتافت</p><p>جز بدین پنج پنجه نتوان تافت</p><p>از پس این حروف فرخ فال</p><p>جلوه گر صد هزار نعمت کمال</p><p>خامه آن را چو مردم دیده</p><p>جامه مشک رنگ پوشیده</p><p>زیر مشکین شعار یک یک حرف</p><p>خفته حوران قاصرات الطرف</p><p>دو الف زو به راستی دو گواه</p><p>کرده روشن به سر وحدت راه</p><p>یکی از فتحه فتح باب فتوح</p><p>کرده در منظر مروح روح</p><p>وان دگر داده از سکون تسکین</p><p>دل و جان را به مکمن تمکین</p><p>از دو لامش گرفته قوت و قوت</p><p>از یکی ملک از آن دگر ملکوت</p><p>لام ساکن به ملک اشارت دان</p><p>وان دگر زان دگر عبارت دان</p><p>ملک فی نفسه بود ساکن</p><p>نیست جنبش در او ازو ممکن</p><p>جنبشی کافکند بر او سایه</p><p>ملکوتش دهد در آن مایه</p><p>شکل تشدیدشان که شانه وش است</p><p>عظم الله شأنه چه خوش است</p><p>چون یکی زان دو لام شد مدغم</p><p>در دگر چون دو گیسوی در هم</p><p>بر سر آن شانه سه دندانه</p><p>می زند هر دو را به هم شانه</p><p>ها که دال است بر هویت ذات</p><p>متعاقب بود بر او حرکات</p><p>حرکت چون سکون بر او جاری</p><p>و او به ذات خود از همه عاری</p><p>هیچ وقت از همه مجرد نیست</p><p>لیک با هیچ یک مقید نیست</p><p>رود این حرف در همه آنات</p><p>بر نفس های جمله حیوانات</p><p>همه او را بدین نفس ذاکر</p><p>گر ازو غایبند و گر حاضر</p><p>اسم ذات اولا همینها بود</p><p>لام تعریف و اختصاص فزود</p><p>چون شد اشباع کرده فتحه لام</p><p>با الف شد حروف اسم تمام</p><p>چیست تخصیص را سبب یعنی</p><p>دو جهان خاص اوست و او مولی</p><p>سر تعریف آنکه بشتابی</p><p>تا کمال شناخت دریابی</p><p>شرح اشباع فتحه آنکه مدام</p><p>شد در این اسم درج فتح تمام</p><p>کم کسی از زبان به کام رسد</p><p>ور رسد زین خجسته نام رسد</p><p>هر که زین اسم بهره مند بود</p><p>بهره او همین بسند بود</p><p>شرح این نی ز دیو مردم پرس</p><p>از قل الله ثم ذرهم پرس</p><p>بس بود پیش صاحب معنی</p><p>حسبی الله گواه این دعوی</p><h2><a id="poem-65487" href="https://ganjoor.net/jami/7ourang/7-1/sd1/sh2">بخش ۲ - اشارت به تنزیه و تقدس حضرت حق سبحانه و تعالی</a></h2>
<p>جل من لااله الا هو</p><p>لا تقل کیف هو و لا ما هو</p><p>کل فی نعت ذاته الالسن</p><p>حار فی نور و جهه الأعین</p><p>لمعات جمال او ظاهر</p><p>سبحات جلال او قاهر</p><p>فیض لطفش چو نورپاش شود</p><p>تف قهرش چو دور باش شود</p><p>هر چه مفهوم عقل و ادراک است</p><p>ساحت قدس او ازان پاک شود</p><p>قدس ذاتش چو برتر از کیف است</p><p>کیف هو گفتن اندر او حیف است</p><p>چون نه نوع آمد و نه جنس او را</p><p>پس چه معنی سئوال ما هو را</p><p>ما و هو چیست لا و هو می گوی</p><p>راه ازین لا و هو بدو می جوی</p><p>لا و هو هر دو نفی و اثباتند</p><p>نافی غیر و مثبت ذاتند</p><p>چند از این غافلی و گمراهی</p><p>لا و هو ورد خود کن ای لاهی</p><p>تا دهد لا و هوت قوت و قوت</p><p>ببرد تا سرادق لاهوت</p><p>به هوا و هوس در او نرسی</p><p>تا ز لا نگذری به هو نرسی</p><p>هو کفایت ز غیب ذات شناس</p><p>مکنش بر دگر ذوات قیاس</p><p>هیچ ذاتی به ذات او نرسد</p><p>عقل کل در صفات او نرسد</p><p>این چه مجد و بهاست سبحانه</p><p>وین چه عز ما اعز سلطانه</p><p>ای همه قدسیان قدوسی</p><p>گرد کوی تو در زمین بوسی</p><p>دو جهان جلوه گاه وحدت تو</p><p>شهد الله گواه وحدت تو</p><p>هم مقر گفته با تو هم جاحد</p><p>لمن الملک لله الواحد</p><p>پرتو روی توست از همه سو</p><p>همه را رو به توست از همه رو</p><p>همه در راه و راه می جویند</p><p>از غمت آه آه می گویند</p><p>مبتدی در ره تو مویه کنان</p><p>نعره اهدناالصراط زنان</p><p>منتهی در سجود بین یدیک</p><p>گفته کیف الطریق رب الیک</p><p>بنما ره که طالب راهیم</p><p>ره به سوی تو از تو می خواهیم</p><p>قطع این ره به راه پیمایی</p><p>کی توان کرد دگر تو ننمایی</p><h2><a id="poem-65488" href="https://ganjoor.net/jami/7ourang/7-1/sd1/sh3">بخش ۳ - در بیان آنکه حقیقت حضرت حق سبحانه و تعالی هستی ساذج است و وجود مطلق</a></h2>
<p>دوربینان بارگاه الست</p><p>بیش ازین پی نبرده اند که هست</p><p>ذات پاکش ز چونی و چندی</p><p>هستی ساده از نشانمندی</p><p>در مکین و مکان چه فوق و چه تحت</p><p>وحدتی ساذج است و هستی بحت</p><p>وحدتی گشته کثرتش طاری</p><p>در همه ساری از همه عاری</p><p>از حدود تعلقات برون</p><p>وز قیود تعینات مصون</p><p>نه به دام قیود صید شده</p><p>نه به اطلاق نیز قید شده</p><p>هم مقید خود است و هم مطلق</p><p>گه ز باطل نموده گاه از حق</p><p>قید او سازوار با اطلاق</p><p>زهرش آمیزگار با تریاق</p><p>اوست مغز جهان جهان همه پوست</p><p>خود چه مغز و چه پوست چون همه اوست</p><p>بود کل جهان در او مستور</p><p>کرد در کل به ذات خویش ظهور</p><p>کل در او عین اوست او در کل</p><p>عین کل همچو آب اندر گل</p><p>آب در گل گل است و گل در آب</p><p>عین آب این دقیقه را دریاب</p><p>برتر است این سخن ز درک فهوم</p><p>کی شود درک جز به ترک رسوم</p><p>نرسد کس بدین به بوالهوسی</p><p>بگذر از اسم و رسم تا برسی</p><p>عقل بگذار کان عقیله توست</p><p>دانه مکر و دام حیله توست</p><p>عقل جز وی درین نشیمن کسب</p><p>بهر آداب بندگیست فحسب</p><p>به دلیل علیل و فکر سقیم</p><p>کی شناسد صفات و ذات قدیم</p><p>بوریا باف اگر چه بشکافد</p><p>مو به صنعت حریر چون بافد؟</p><h2><a id="poem-65489" href="https://ganjoor.net/jami/7ourang/7-1/sd1/sh4">بخش ۴ - اشارت به معنی تنزیه که متقضای عقل و تشبیه که موجب سمع است با تنبیه بر آنکه کمال در مرتبه جمع است</a></h2>
<p>وصف حق حق به خود تواند گفت</p><p>این گهر را خرد نداند سفت</p><p>شرح اوصاف ذات او ده ازو</p><p>کس نداند صفات او به ازو</p><p>هر چه خود را به آن کند توصیف</p><p>مکنش بر خلاف آن تعریف</p><p>وانچه خود را ازان کند تقدیس</p><p>تو در اثبات آن مکن تلبیس</p><p>نه به تنزیه شو چنان مشغوف</p><p>که به نفی صفت شوی موصوف</p><p>نه به تشبیه آنچنان مایل</p><p>که به جسم و جهت شوی قایل</p><p>هر چه تقدیس ذات و تنزیه است</p><p>وانچه مشعر به نفی تشبیه است</p><p>مرجع آن بود تجرد ذات</p><p>از تلبس به مقتضای صفات</p><p>هر چه تشبیه باشد و تحدید</p><p>وانچه مبنی ز حصر یا تقیید</p><p>منشاء آن بود تلبس عین</p><p>به ظهور از ملابس کونین</p><p>گر تو ز ارباب ذوق و ادراکی</p><p>وز تقید به یک طرف پاکی</p><p>می کن اینسان که کردمت تنبیه</p><p>جمع تنزیه را مع التشبیه</p><p>هر یکی را به جای او می دار</p><p>چشم بر مقتضای او می دار</p><p>در صفت های حق مشو یک چشم</p><p>می گشا سوی هر یک اندک چشم</p><p>می کن از شر اعور دجال</p><p>استعاذت در اکثر احوال</p><p>معتدل شو که هر که اهل دل است</p><p>در جمیع امور معتدل است</p><p>وسط آمد محل عز و شرف</p><p>به وسط روی نه ز هر دو طرف</p><p>تا رساند تو را به فر و بها</p><p>حکم خیرالامور اوسطها</p><h2><a id="poem-65490" href="https://ganjoor.net/jami/7ourang/7-1/sd1/sh5">بخش ۵ - مناجات در تضرع و ابتهال به حضرت ذوالجلال والافضال جل جلاله و عم نواله</a></h2>
<p>ای ظهور تو با بطون دمساز</p><p>وی بروز تو با کمون همراز</p><p>احدی لیک مرجع اعداد</p><p>واحدی لیک مجمع اضداد</p><p>اولی و تو را بدایت نی</p><p>آخری و تو را نهایت نی</p><p>ظاهری با کمال یکتایی</p><p>باطنی با وفور پیدایی</p><p>ایمنی از تغیر و تبدیل</p><p>فارغی از تحیز و تحویل</p><p>ذات تو در سرادقات جلال</p><p>از ازل تا ابد به یک منوال</p><p>بر تو کس نیست آمر و ناهی</p><p>همه آن می کنی که می خواهی</p><p>نه عطای تو را خطا مانع</p><p>نه بلای تو را ولادافع</p><p>بر خطا پیشگان عطای تو دام</p><p>با ولاشیوگان بلای تو کام</p><p>دام چه بود فریب جاه و جمال</p><p>کام چه بود نوید قرب و وصال</p><p>ای جهانی به کام از در تو</p><p>کام خواهم نه دام از در تو</p><p>دمبدم در رهم منه دامی</p><p>تا پی کام خود زنم گامی</p><p>به جوار خودم رهی بنمای</p><p>در حریم دلم دری بگشای</p><p>غایب از من مرا حضوری بخش</p><p>به سروری رسان و نوری بخش</p><p>ای بس آتش پرست باد به دست</p><p>کرده عمری به خاک دیر نشست</p><p>بوده با هیمه سالها همپشت</p><p>تا برافروزد آتش زردشت</p><p>کرده در خدمت مغان هر دم</p><p>قد چو عودالصلیب ترسا خم</p><p>رویش از آتش کنشت سیاه</p><p>خویش از فعلهای زشت تباه</p><p>نه همین روی و رای تیره ازو</p><p>پای تا سر به یک وتیره ازو</p><p>ناگهان برق رحمتی جسته</p><p>دلش از کفر و تیرگی رسته</p><p>گشته با جذبه عنایت خاص</p><p>مرغ جانش ز دام شرک خلاص</p><p>گر چه هستم به قید هستی بند</p><p>هم به تو بر تو می دهم سوگند</p><p>که مرا آنچنان یکی انگار</p><p>در دلم ظلمت شکی مگذار</p><p>رخت در دار ملک دینم نه</p><p>جای در کشور یقینم ده</p><p>هر چه غیر از تو زان نفورم کن</p><p>پای تا فرق غرق نورم کن</p><p>دیده ای ده سزای دیدارت</p><p>جانی آرام جای اسرارت</p><p>چند باشم ز خود پرستی خویش</p><p>بند در تنگنای هستی خویش</p><p>وارهانم ز ننگ این تنگی</p><p>برسانم به رنگ بیرنگی</p><p>می پرد مرغ همتم گستاخ</p><p>در ریاض امید شاخ به شاخ</p><p>که ز بام تو دانه ای چینم</p><p>یا ز نامت نشانه ای بینم</p><p>پیش ازان کز جهان ببندم بار</p><p>ز افسر فقر سربلندم دار</p><p>سوی تو بارها شتافته ام</p><p>بار جز بار دل نیافته ام</p><p>چون شد از بار دل گرانم پشت</p><p>حلقه شد چون دم سگانم پشت</p><p>خود گرفتم که از سگان بترم</p><p>مکن از حلقه سگان بدرم</p><p>من که باشم که با تو در بن غار</p><p>همچو اصحاب کهف باشم یار</p><p>کی خورم باک اگر نشینم پس</p><p>از صف دوستان نه اینم بس</p><p>که چو سگ گر چه پر شر و شینم</p><p>بر درت باسط الذراعینم</p><p>بود عمرم سفید طوماری</p><p>در کف همچو من سیه کاری</p><p>از برای سواد آن نامه</p><p>دل من محبره زبان خامه</p><p>روزگاری در آن قلم زده ام</p><p>از خطا و خلل رقم زده ام</p><p>کس نیابد در او نبشته خطی</p><p>که نه در ضمن آن بود سخطی</p><p>نیست حرفی در او مصون ز عوج</p><p>چون الف بلکه کاف وش همه کج</p><p>ای که پیش تو راز پنهانم</p><p>آشکار است تا به کی خوانم</p><p>بر تو این نامه پریشانی</p><p>چون تو حرفا به حرف می دانی</p><p>چون کند دست قهرمان اجل</p><p>طی این نامه خطا و خلل</p><p>ز آب عفوش ورق بشوی نخست</p><p>پس به کلک کرم که در کف توست</p><p>بهر آزادیم برات نویس</p><p>وز خطاها خط نجات نویس</p><p>مپسندم ازان صحیفه خجل</p><p>یوم نطوی السما کطی سجل</p><h2><a id="poem-65491" href="https://ganjoor.net/jami/7ourang/7-1/sd1/sh6">بخش ۶ - در نعت سیدالمرسلین و خاتم النبیین علیه من الصلوات الفضلها و من التحیات اکلمها</a></h2>
<p>جامی از گفتگو ببند زبان</p><p>هیچ سودی ندیده چند زیان</p><p>پای کش در گلیم گوشه خویش</p><p>دست بگشا به کسب توشه خویش</p><p>شیوه گوشه گیری از سر گیر</p><p>گوشه دامن پیمبر گیر</p><p>روی دل در بقای سرمد باش</p><p>نقد جان زیر پای احمد باش</p><p>قایدالخلق بالهدی والعون</p><p>شاه لولاک ما خلقت الکون</p><p>نقد یثرب سلاله بطحا</p><p>امی لوح خوان ما اوحی</p><p>فیض ام الکتاب پروردش</p><p>لقب امی خدای ازان کردش</p><p>لوح تعلیم ناگرفته به بر</p><p>همه ز اسرار لوح داده خبر</p><p>قلم و لوح بودش اندر مشت</p><p>زان نفرسودش از قلم انگشت</p><p>آنکه شوق قمر کند چو قلم</p><p>به قلم گر نبرد دست چه غم</p><p>از گنه شست دفتر همه پاک</p><p>ورقی گر سیه نکرد چه باک</p><p>بر خط اوست انس و جان را سر</p><p>گر نخواند خطی ازان چه خطر</p><p>داشت از در دهانش درجی پر</p><p>واندر آن درج درج سی و دو در</p><p>بود عقد صحیح لیک در آن</p><p>کسری افکند سنگ بدگهران</p><p>بود نعلش سهیل رخشنده</p><p>سنگ را رنگ لعل بخشنده</p><p>چون سهیلش رفیق سنگ آمد</p><p>سنگ در دم عقیق رنگ آمد</p><p>سنگکی کم ز مهره تسبیح</p><p>در کفش سبحه خوان به لفظ فصیح</p><p>وان فصیحان دل سیه چون سنگ</p><p>در خموشی ز نعت او یکرنگ</p><p>معده سنگین نخواست چون ز طعام</p><p>بر شکم سنگ بسته داشت مدام</p><p>نه که او بود کان نقد وجود</p><p>کان بی سنگ چون تواند بود</p><p>شرح خلقش که خلق از آن عاجز</p><p>کی کما ینبغی توان هرگز</p><p>محمدت چون بلانهایه ز حق</p><p>یافت شد نام او ازان مشتق</p><p>می نماید به چشم عقل سلیم</p><p>حرف هایش عیان میان دو میم</p><p>چون رخ حور کز کناره آن</p><p>گشته پیدا دو گوشواره آن</p><p>یا دو حلقه ز عنبرین مویش</p><p>آشکار از دو جانب رویش</p><p>دال آن کز همه فرود نشست</p><p>دل بنازش گرفته بر سر دست</p><p>آمد «الحمد» اول قرآن</p><p>پس «الف لام میم » از پی آن</p><p>یعنی الحمد را بخوان اول</p><p>ساز الف لام از و به میم بدل</p><p>تا که حاصل شود بدین تبدیل</p><p>نام او در بدایت تنزیل</p><p>چون شد این نام آن خجسته اثر</p><p>می دهد ذلک الکتاب خبر</p><p>که مسمای اوست فی الواقع</p><p>مظهر کل و نسخه جامع</p><p>ثبت در وی به لون بی لونی</p><p>کلمات الهی و کونی</p><p>جان او موج خیز علم و یقین</p><p>سر لاریب فیه اینست این</p><p>بود هم بحر مکرمت هم کان</p><p>گوهرش کان خلقه القرآن</p><p>قم فانذر حدیث قامت او</p><p>قاستقم شرح استقامت او</p><p>صبح رویش ز والضحی اوضح</p><p>منشرح صدرش از الم نشرح</p><p>کحل ما زاغ سرمه بصرش</p><p>ما طغی وصف پاکی نظرش</p><p>پایه ارتقاش ثم دنا</p><p>ذروه اعتلاش او ادنی</p><p>جعبه تیر ما رمیت کفش</p><p>چشم تنگ سیه دلان هدفش</p><p>رانده بالا ز همت والا</p><p>رخش اسری بعبده لیلا</p><p>وصف خلق کسی که قرآن است</p><p>خلق را نعت او چه امکان است</p><p>لاجرم معترف به عجز و قصور</p><p>می فرستم تحیتی از دور</p><p>لست اهدی سوی الصلاة الیه</p><p>یا مفیض الوجود صل علیه</p><p>و علی اله و اصحابه</p><p>وارثی علمه و آدابه</p><h2><a id="poem-65492" href="https://ganjoor.net/jami/7ourang/7-1/sd1/sh7">بخش ۷ - در خطاب زمین بوس حضرتی که نقش خاتم نبوتش خاتم النبیین است و طراز خلعت رسالتش سیدالمرسلین صلی الله علیه و آله و سلم</a></h2>
<p>ای دل و دیده خاک نعلینت</p><p>رشته جان شراک نعلینت</p><p>شد ادیم رخم به خون جگری</p><p>تا چو نعلین زیر پا سپری</p><p>بیدلی کرد در وفای تو سود</p><p>که چو نعلین رخ به پای تو سود</p><p>خاک نعلینت ار نه دسترس است</p><p>گردی از نعل مرکب تو بس است</p><p>در رهت خاکم از سر فاقه</p><p>گه فرس ران بر آن و گه ناقه</p><p>روی مجنون بر آن زمین اولی</p><p>که بود پای ناقه لیلی</p><p>ای خوش آن سرزمین که منزل توست</p><p>یا بر آنجا گذار محمل توست</p><p>هر کجا بگذری چو باد بهار</p><p>ندمد جز شمیم مشک تتار</p><p>ارض بطحا که زیر پای تو بود</p><p>خاک نعلین عرش سای تو بود</p><p>ریگش آید به چشم اهل نظر</p><p>خوشتر از خرد کرده لعل و گهر</p><p>می زند سنگریزه رودش</p><p>طعنه بر بحر و در منضودش</p><p>خاک یثرت که با گلت آمیخت</p><p>آبروی زمین روضه بریخت</p><p>هر گیاهی کز آن زمین خیزد</p><p>نافه در جیب یاسمین ریزد</p><p>خس و خاری که روید از دمنش</p><p>ننگ آید ز سوری و سمنش</p><p>ساحت روضه ات که کعبه نماست</p><p>حرم عصمت و حریم صفاست</p><p>کی بود با دل ز غم رسته</p><p>جامی احرام آن حرم بسته</p><p>برده با چهره غبار آلود</p><p>سوی آن روضه شریف سجود</p><p>کی بود ز آب چشم و خون جگر</p><p>شسته رخساره ها ز گرد سفر</p><p>پیش آن بارگاه نورانی</p><p>سوده بر خاک راه پیشانی</p><p>کی بود کی میان منبر و قبر</p><p>کرده صد چاک جیب خرقه صبر</p><p>گرد آن منزل بهشت نشان</p><p>رفته در دیده سرشک فشان</p><p>کی بود کز برای روزبهی</p><p>خاطر پر امید و دست تهی</p><p>رو در آن قبله گاه حشمت و ناز</p><p>پیش سینه نهاده دست نیاز</p><p>دمبدم در معنیی سفته</p><p>خالی از لاف و دعویی گفته</p><p>یا نبی الله السلام علیک</p><p>انما الفوز و الفلاح لدیک</p><p>به سلام آمدم جوابم بده</p><p>مرهمی بر دل خرابم نه</p><p>بس بود جاه و احترام مرا</p><p>یک علیک از تو صد سلام مرا</p><p>خواهم از شوق دستبوس تو مرد</p><p>دست بیرون کن از یمانی برد</p><p>مهر روی تو هوش برد از من</p><p>بنما روی خود ز برد یمن</p><p>چون تویی دیده ور به باغ بلاغ</p><p>همچو نرگس ز سرمه ما زاغ</p><p>سویم افکن ز مرحمت نظری</p><p>باز کن بر رخم ز لطف دری</p><p>مهر بگشا ز حقه یاقوت</p><p>روح را کام بخش و دل را قوت</p><p>زاری من شنو تکلم کن</p><p>گریه من نگر تبسم کن</p><p>تلخ شد کام من ز بخت نژند</p><p>ساز شیرین ز لعل شکر خند</p><p>لب بجنبان پی شفاعت من</p><p>منگر در گناه و طاعت من</p><p>گر نرفتم طریق سنت تو</p><p>هستم از عاصیان امت تو</p><p>مانده ام زیر بار عصیان پست</p><p>افتم از پای اگر نگیری دست</p><p>رحم کن بر من و فقیری من</p><p>دست ده بهر دستگیری من</p><p>خود به دست تو کی رسد دستم</p><p>اینقدر بس که در رهت پستم</p><p>پست بودن به راه تو خوشتر</p><p>کز بلندی به عرش سودن سر</p><p>عرش چون خاک شد به راه تو پست</p><p>تا رسیدش به پایبوس تو دست</p><p>فیض جانها ز جان پاک تو باد</p><p>عرش و مادون عرش خاک تو باد</p><h2><a id="poem-65493" href="https://ganjoor.net/jami/7ourang/7-1/sd1/sh8">بخش ۸ - گفتار در اظهار دولتخواهی و مدحت گزاری حضرت خلافت پناهی سلطنت شعاری خلدالله تعالی ملکه و سلطانه و علا امره و شأنه</a></h2>
<p>حق چو داد از پی اطیعواالله</p><p>به اطیعواالرسول ما را راه</p><p>حرف دیگر نزد به لوح بیان</p><p>جز اولواالامر منکم از پی آن</p><p>چون اولواالامر ساخت پیرایه</p><p>شرع و دین با نبی ست همسایه</p><p>بلکه حق راست سایه ممدود</p><p>واندر آن سایه عالمی خوشنود</p><p>خلق را عدل شاه دین پرور</p><p>سایه فضل حق بود بر سر</p><p>خاصه این شهریار عالی رای</p><p>کش بود بر سر اعالی پای</p><p>تاجداران مسند تمکین</p><p>جمله ظل اللاه ند فی الارضین</p><p>لیک ظل مطابق کامل</p><p>نیست جز شاه مفضل عادل</p><p>گوهر افسر سرافرازی</p><p>قبله مقبلان ابوالغازی</p><p>شاه سلطان حسین آن که ببست</p><p>چرخ را عدلش از تعدی دست</p><p>حق تعالی ز فیض لطف و جمال</p><p>بهر اظهار کبریا و جلال</p><p>ساخت آیینه و بداد جلا</p><p>منعکس شد در او صفا علا</p><p>دید در وی خرد به نور قدم</p><p>سلطنت را قرین حسن شیم</p><p>داد نامش ازین دو اسم شگرف</p><p>درج در وی رموز حرف به حرف</p><p>بر سر اسنان سین او زده وصف</p><p>شرف کاخ دولت است و شرف</p><p>جعد لامش چو زلف خوبان خم</p><p>بر لوای ظفر بود پرچم</p><p>طا که هست از عطای شه حرفی</p><p>بست حاتم به جود ازان طرفی</p><p>دهر چون طائیش لقب کرده ست</p><p>شد معین کزان سبب کرده ست</p><p>هست در ضمن این سه حرف دفین</p><p>نقد اسماء تسعه و تسعین</p><p>الفش راستی ز نون برتر</p><p>تیر فتح است بر کمان ظفر</p><p>غنچه حاش نقد هشت نان</p><p>سینش از شاخ سدره داده نشان</p><p>یاش عشر است و شرع و عرش مجید</p><p>از تقالیبش آمده ست پدید</p><p>نون او نیم دایره ست به طبع</p><p>سبقت آن را بر این دوایر سبع</p><p>زیر این نه رواق مینا فام</p><p>چون شود گفته این همایون نام</p><p>آید از هر یکی به جای صدا</p><p>خلدالله ملکه ابدا</p><p>چرخ در خدمتش رضا جوی است</p><p>بر در دولتش دعاگوی است</p><p>تا سزای رضای او گردد</p><p>گرد دولتسرای او گردد</p><p>گر چه آمد ساپه او بسیار</p><p>چون نجوم ثوابت و سیار</p><p>چشم امید بر سپاهش نیست</p><p>جز در حق امیدگاهش نیست</p><p>گر رعیت و گر سپاه وی اند</p><p>همه آسوده در پناه وی اند</p><p>چون برآمد به عدل و جودش نام</p><p>چشم دارم که در همین ایام</p><p>گیرد از یمن طالع مسعود</p><p>همه عالم چو مهدی موعود</p><p>آنچنان کز ظلام ظلم و ضلال</p><p>عرصه دهر بود مالامال</p><p>نور عدلش ز مطلع احسان</p><p>همه آفاق را رسد یکسان</p><p>باز و تیهو شوند همبازی</p><p>گرگ و آهو کشند همرازی</p><p>پای رنگ ار درآید اندر سنگ</p><p>دستگیری طمع کند ز پلنگ</p><p>بس کند شیر شرزه از شر و شور</p><p>خوارد از پنجه پشت و گردن گور</p><p>بوم بر وصل روز یابد دست</p><p>شب پره گردد آفتاب پرست</p><p>طی شود زین بساط بوقلمون</p><p>صورت اختلاف گوناگون</p><p>همه اضداد سازگار شوند</p><p>یکدگر را معین و یار شوند</p><p>ظلم ازین کارگه ببندد رخت</p><p>کار بر اهل ظلم گردد سخت</p><p>چون بود لفظ سیم گاه رقم</p><p>پیش اهل قلم شبیه ستم</p><p>جود او سیم را براندازد</p><p>گنج ها را ازان بپردازد</p><p>پر کند از نواله های نوال</p><p>شکم حرص و معده آمال</p><p>مستحق ناکشیده ذل طمع</p><p>جوع آزش رسد به حد شبع</p><p>سایل از جست و جو بیاساید</p><p>روزیش بی سؤال پیش آید</p><p>سازد القصه فر دولت شاه</p><p>کارها را به موجب دلخواه</p><p>دولت شاه جان فرخنده ست</p><p>که جهان زان چو تن بجان زنده ست</p><p>باد آن جان همیشه پاینده</p><p>زان جهان و جهانیان زنده</p><h2><a id="poem-65494" href="https://ganjoor.net/jami/7ourang/7-1/sd1/sh9">بخش ۹ - خطاب زمین بوس با ترغیب در رعایت رعایا و شفقت بر عموم برایا</a></h2>
<p>ای به شاهی بلند آوازه</p><p>کردی آیین خسروی تازه</p><p>دل تو نقد عدل راست محک</p><p>نیست چون دال و لام ازو منفک</p><p>شد چو با عین عاطفت دل تو</p><p>متصل عدل گشت حاصل تو</p><p>حق ز شاهان به غیر عدل نخواست</p><p>آسمان و زمین به عدل بپاست</p><p>سلطنت خیمه ایست بس موزون</p><p>کش بود راستی و عدل ستون</p><p>گر نباشد ستون خیمه به جای</p><p>چون بود خیمه بی ستون بر پای</p><p>شاه باشد شبان و خلق همه</p><p>رمه و گرگ آن رمه ظلمه</p><p>بهر آنست های و هوی شبان</p><p>تا بیابد رمه ز گرگ امان</p><p>چون شبان سازگار گرگ بود</p><p>رمه را آفتی بزرگ بود</p><p>لطف با گرگ کار بیخرد است</p><p>مرحمت بر رمه به جای خود است</p><p>گرت افتد به مرحمت میلی</p><p>رمه باشد به آن ز گرگ اولی</p><h2><a id="poem-65495" href="https://ganjoor.net/jami/7ourang/7-1/sd1/sh10">بخش ۱۰ - قصه شفقت ورزیدن موسی علیه السلام و بره گریخته را به دوش کشیدن و از گلیم شبانی به خلعت کلیمی رسیدن</a></h2>
<p>روزی از روزها کلیم خدا</p><p>که زدی گام در حریم وفا</p><p>در شبانی به ره نهاد قدم</p><p>بره ای کرد ناگه از رمه رم</p><p>بره هر سو دوان و او در پی</p><p>کرد بسیار کوه و هامون طی</p><p>آخرش سست شد ز سختی رگ</p><p>دست و پا سوده باز ماند ز تگ</p><p>موسی او را گرفت و پیش نشاند</p><p>اشک رحمت به روی خویش فشاند</p><p>خوی او از غضب نگشت درشت</p><p>نرم نرمش کشید دست به پشت</p><p>کین رمیدن پی چه بود آخر</p><p>زین دویدن تو را چه سود آخر</p><p>کوشش من که در قفای تو بود</p><p>نیز برای خود از برای تو بود</p><p>گر تو را با تو واگذاشتمی</p><p>لطف خویش از تو بازداشتمی</p><p>بهر گرگ و پلنگ خون آشام</p><p>طعمه چاشت می شدی یا شام</p><p>آنگهش جا به گردن خود کرد</p><p>عزم رفتن به سوی مقصد کرد</p><p>چون ندیدش ز رنج قوت تن</p><p>بار او را گرفت بر گردن</p><p>نیست در وقت ناخوشی و خوشی</p><p>هیچ کاری فزون ز بارکشی</p><p>بارکش باش تا به روز شمار</p><p>در سرای سرور یابی بار</p><p>حق تعالی چو در شبانی او</p><p>دید آیین مهربانی او</p><p>گفت با قدسیان کروبی</p><p>آن که خلقش بود بدین خوبی</p><p>شاید ار قدر او بلند شود</p><p>در جهان شاه ارجمند شود</p><p>بر سر خلق سروریش دهند</p><p>ره به کوی پیمبریش دهند</p><p>همه در سایه اش بیاسایند</p><p>سایه وش سر به پای او سایند</p><h2><a id="poem-65496" href="https://ganjoor.net/jami/7ourang/7-1/sd1/sh11">بخش ۱۱ - در بیان آنکه حکمت در وجود پادشاه صاحب جلالت حکمت است به موجب راستی و عدالت</a></h2>
<p>چیست دانی به زیر چرخ اثیر</p><p>حکمت اندر وجود شاه و امیر</p><p>تا بود پشت بی پناهان را</p><p>تا دهد داد دادخواهان را</p><p>نیکخواه جهانیان باشد</p><p>بر همه خلق مهربان باشد</p><p>ظالمان را ز ظلم باز آرد</p><p>دست مظلوم را قوی دارد</p><p>عدل را پیشوای خود سازد</p><p>کارها را به عدل پردازد</p><p>نص قرآن شنو که حق فرمود</p><p>در مقام خطاب با داوود</p><p>که تو را زان خلیفگی دادیم</p><p>سوی خلق جهان فرستادیم</p><p>تا نهی ملک را ز عدل اساس</p><p>حکم رانی به عدل بین الناس</p><p>هر که را نه ز عدل دستور است</p><p>از مقام خلیفگی دور است</p><p>گیرد از دیو درس ظلم سبق</p><p>عقل چون خواندش خلیفه حق</p><p>پیشه کرده خلاف فرمان را</p><p>گشته نایب مناب شیطان را</p><p>چون بود سایه خدا سلطان</p><p>کی پسندت خلافت شیطان</p><p>نشود مر خدای را سایه</p><p>تا نگیرد ز عقل سرمایه</p><h2><a id="poem-65497" href="https://ganjoor.net/jami/7ourang/7-1/sd1/sh12">بخش ۱۲ - در صفت عدل و نصفت</a></h2>
<p>چیست عدل آنکه بگذری ز فضول</p><p>نکنی از طریق شرع عدول</p><p>شرع را نصب عین خود سازی</p><p>چشم بر غیر آن نیندازی</p><p>چون گماری به کار اندیشه</p><p>شیوه راستی کنی پیشه</p><p>اول آن را به شرع سازی راست</p><p>آنگه آری به جای بی کم و کاست</p><p>زانکه میزان معدلت شرع است</p><p>شرع اصل است و غیر آن فرع است</p><p>هر چه نبود به وفق آن میزان</p><p>عدل نامش منه که ظلم است آن</p><p>دور باشد ز طور دینداری</p><p>که کنی ظلم و عدل پنداری</p><h2><a id="poem-65498" href="https://ganjoor.net/jami/7ourang/7-1/sd1/sh13">بخش ۱۳ - در بیان آنکه طمع را که از جمله آفات است با منقبت معدلت منافات است</a></h2>
<p>هر که را دل به عدل شد مایل</p><p>طمع از مال خلق گو بگسل</p><p>طمع و عدل آتش و آبند</p><p>هر دو یکجا قرار کی یابند</p><p>چون بکوبد طمع در مسکن</p><p>عدل بیرون گریزد از روزن</p><p>از طمع چون بود گدا را ننگ</p><p>کی سزد شاه را به آن آهنگ</p><p>حیف باشد ز شاه فرخ فر</p><p>ظلم جویی پی زر و زیور</p><p>زیور شاه وصف شاهی بس</p><p>گو مده دل به زر و زیور کس</p><h2><a id="poem-65499" href="https://ganjoor.net/jami/7ourang/7-1/sd1/sh14">بخش ۱۴ - پند مأمون به فرزند خویش</a></h2>
<p>با پسر گفت یک شبی مأمون</p><p>کای در اقبال و بخت روزافزون</p><p>چون رسد نوبت خلافت تو</p><p>حرص دنیا مباد آفت تو</p><p>هر که را از خلیفگی خدای</p><p>نشود سیر نفس بد فرمای</p><p>سیر مشکل شود ازان زر و سیم</p><p>که کشد گه ز بیوه گه ز یتیم</p><h2><a id="poem-65500" href="https://ganjoor.net/jami/7ourang/7-1/sd1/sh15">بخش ۱۵ - قطع اطناب اطناب و ختم بر دعای استجابت ماب</a></h2>
<p>جامی اطناب در سخن نه سزاست</p><p>قصه کوتاه کن که وقت دعاست</p><p>نه دعایی که شاعرانه بود</p><p>از ره صدق بر کرانه بود</p><p>خواهی آنها ز ایزد متعال</p><p>که بود در قیاس عقل محال</p><p>یا بود ز آرزوی نفسانی</p><p>مقتصر بر زخارف فانی</p><p>بل دعای قرین صدق و صفا</p><p>مشتمل بر مصالح دو سرا</p><p>هم در او جاه و حشمت دنیا</p><p>هم در او عز و دولت عقبا</p><p>سر نهی بر زمین عجز و نیاز</p><p>کای خدا کار او به لطف بساز</p><p>عدل را در دلش چنان جا کن</p><p>که نراند برون ز عدل سخن</p><p>شرع را پیشوای حکمش دار</p><p>حکم او را ز شرع ساز مدار</p><p>هر چه باشد ز عدل و شرع برون</p><p>مده او را بر آن قرار و سکون</p><p>تا بود در جهان بقا امکان</p><p>باقیش دار شاه و شاه نشان</p><p>دولتش را درین سرای امید</p><p>ساز تخم سعادت جاوید</p><p>مقبلی کش به خیر راهنماست</p><p>و او خود اندر زمانه بی همتاست</p><p>در پناهش پناه عالم باد</p><p>بالنبی و آله الامجاد</p><h2><a id="poem-65501" href="https://ganjoor.net/jami/7ourang/7-1/sd1/sh16">بخش ۱۶ - گفتار در ترغیب مسترشدان آگاه بر مداومت کلمه طیبه لااله الاالله که مفتاح گنج سعادت و مصباح کنج عبادت است</a></h2>
<p>ای کشیده به کلک وهم و خیال</p><p>حرف زاید به لوح دل همه سال</p><p>گشته در کارگاه بوقلمون</p><p>تخته نقشهای گوناگون</p><p>چند باشد ز نقش های تباه</p><p>لوح تو تیره تخته تو سیاه</p><p>حرف خوان صحیفه خود باش</p><p>هر چه زاید بشوی یا بتراش</p><p>دلت آیینه خدای نماست</p><p>روی آیینه تو تیره چراست</p><p>صیقلی وار صیقلی می زن</p><p>باشد آیینه ات شود روشن</p><p>هر چه فانی ازو زدوده شود</p><p>وانچه باقی در او نموده شود</p><p>صیقل آن اگر نه ای آگاه</p><p>نیست جز لااله الاالله</p><p>لا نهنگیست کاینات آشام</p><p>عرش تا فرش در کشیده به کام</p><p>هر کجا کرده آن نهنگ آهنگ</p><p>از من و ما نه بوی مانده نه رنگ</p><p>هست پرگار کارگاه قدم</p><p>گرد اعیان کشیده خط عدم</p><p>نقطه ای زین دوایر پر کار</p><p>نیست بیرون ز دور این پرگار</p><p>چه مرکب درین فضا چه بسیط</p><p>هست حکم فنا به جمله محیط</p><p>بلکه مقراض قهرمان حق است</p><p>قاطع وصل کل ما خلق است</p><p>هر چه سر می زند ز جیب بقا</p><p>می برد بر قدش قبای فنا</p><p>هندوی نفس راست غل دو شاخ</p><p>تنگ کرده بر او جهان فراخ</p><p>کش کشانش دو شاخه بر گردن</p><p>می برد تا به خدمت ذوالمن</p><p>دو نهال است رسته از یک بیخ</p><p>میوه شان نفس و طبع را توبیخ</p><p>باشد این میوه تلخ اول کار</p><p>وآخر آرد حلاوت بسیار</p><p>کرسی لا مثلثیست صغیر</p><p>اندر او مضمحل جهان کبیر</p><p>هر که روی از وجود محدث تافت</p><p>ره به کنجی ازان مثلث یافت</p><p>عقل داند ز تنگی هر کنج</p><p>که در او نیست ما و من را گنج</p><p>بوحنیفه که در معنی سفت</p><p>نوعی از باده را مثلث گفت</p><p>هست بر رای او به شرع هدی</p><p>آن مثلث مباح و پاک ولی</p><p>این مثلث به کیش اهل فلاح</p><p>واجب و مفترض بود نه مباح</p><p>زان مثلث کسی که زد جامی</p><p>شد ز مستی زبون هر خامی</p><p>زین مثلث کسی که یک جرعه</p><p>خورد بختش به نام زد قرعه</p><p>جرعه راحتش به جام افتاد</p><p>قرعه دولتش به نام افتاد</p><p>چون تو از تنگنای رخنه لا</p><p>جستی افتاد کار با الا</p><p>گر چه لا داشت تیرگی عدم</p><p>دارد الا فروغ نور قدم</p><p>گر چه لا بود کان کفر جحود</p><p>هست الا کلید گنج شهود</p><p>چون کند لا بساط کثرت طی</p><p>دهد الا ز جام وحدت می</p><p>آن رهاند ز نقش بیش و کمت</p><p>وین رساند به وحدت قدمت</p><p>تا نسازی حجاب کثرت دور</p><p>ندهد آفتاب وحدت نور</p><p>دایم آن آفتاب تابان است</p><p>از حجاب تو از تو پنهان است</p><p>گر برون آیی از حجاب دویی</p><p>مرتفع گردد از میانه دویی</p><p>در زمین و زمان و کون و مکان</p><p>همه او بینی آشکار و نهان</p><p>هست ازان برتر آفتاب ازل</p><p>که در او افتد از حجاب خلل</p><p>تو حجابی ولی حجاب خودی</p><p>پرده نور آفتاب خودی</p><p>گر زمانی ز خود خلاص شوی</p><p>مهبط فیض نور خاص شوی</p><p>جذب آن فیض یابد استیلا</p><p>هم ز «لا» وارهی هم از «الا»</p><p>نفی و اثبات بار بربندند</p><p>خاطرت زیر بار نپسندند</p><p>گام بیرون نهی ز دام غرور</p><p>بهره ور گردی از دوام حضور</p><p>هم به وقت شنیدن و گفتن</p><p>هم به هنگام خوردن و خفتن</p><p>از همه غایب و به حق حاضر</p><p>چشم و جانت بود به حق ناظر</p><p>سکر و هشیاریت یکی گردد</p><p>خواب و بیداریت یکی گردد</p><p>دیده ظاهر تو بر دگران</p><p>دیده باطنت به حق نگران</p><h2><a id="poem-65502" href="https://ganjoor.net/jami/7ourang/7-1/sd1/sh17">بخش ۱۷ - اشارت به آنکه گفته اند الصوفی کاین باین</a></h2>
<p>هر که حق داد نور معرفتش</p><p>کاین باین بود صفتش</p><p>جان به حق تن به غیر حق کاین</p><p>تن ز حق جان ز غیر حق باین</p><p>ظاهر او به خلق پیوسته</p><p>باطن او ز خلق بگسسته</p><p>از درون آشنا و همخانه</p><p>وز برون در لباس بیگانه</p><p>راه اهل ملامتست این راه</p><p>وز غرامت سلامتست این راه</p><p>خیز جامی و خاک این ره باش</p><p>هر چه داری به خاک این ره پاش</p><h2><a id="poem-65503" href="https://ganjoor.net/jami/7ourang/7-1/sd1/sh18">بخش ۱۸ - اشارت به ذکر خفیه که گفته اند لایطلع علیه ملک فیکتبه و لا نفس فتعجب به</a></h2>
<p>ذکر گنج است و گنج پنهان به</p><p>جهد کن داد ذکر پنهان ده</p><p>به زبان گنگ شو به لب خاموش</p><p>نیست محرم درین معامله گوش</p><p>به دل و جان نهفته گوی که دیو</p><p>نبرد پی بدان به حیله و ریو</p><p>نفس را مطلع مساز بر آن</p><p>تا نیفتد ز عجب رخنه در آن</p><p>بر ملک نیز کشف آن مپسند</p><p>ورنه زان راز برگشاید بند</p><p>کند آن را پی بقا و ثبات</p><p>ثبت در طی دفتر حسنات</p><h2><a id="poem-65504" href="https://ganjoor.net/jami/7ourang/7-1/sd1/sh19">بخش ۱۹ - در کشف و اظهار آنکه در نفس کلمه طیبه لااله الاالله اشارتی هست به ستر و اخفای آن</a></h2>
<p>حرفها را به وقت نطق و بیان</p><p>شفه آمد منصه اعلان</p><p>گر تأمل کنی درین کلمه</p><p>بنگری حال حرفهاش همه</p><p>بی گمان دانمت به آن گروی</p><p>که یکی نیست زان میان شفوی</p><p>مخرج حرفهاش جز شفه است</p><p>نسبت آن سوی شفه سفه است</p><p>وین اشارت بدان بود که مدام</p><p>بایدش در حریم ستر مقام</p><p>این سبق پیشه کن چه روز و چه شب</p><p>بی فغان زبان و جنبش لب</p><p>پیش روشندلان بحر صفا</p><p>ذکر حق گوهر است و دل دریا</p><p>پرورش ده به قعر آن گهری</p><p>که نیاید به لب ازان اثری</p><p>تا خدا سازدش به نصرت و عون</p><p>گوهری قیمتش فزون ز دو کون</p><h2><a id="poem-65505" href="https://ganjoor.net/jami/7ourang/7-1/sd1/sh20">بخش ۲۰ - اشارت به آنکه در ترکیب و ترتیب حروف کلمه طیبه اشعاری هست به ستر توحید که مفهوم و مضمون آنست</a></h2>
<p>نیست لا اله الا الله</p><p>به حقیقت بجز سه حرف اله</p><p>جمله اجزای این خجسته کلام</p><p>شد ز تکرار این حروف تمام</p><p>گر بجویی درین کلام شگرف</p><p>غیر ازین حرفها نیابی حرف</p><p>این سه حرفند کاختلاف جهات</p><p>کرده آن را به صورت کلمات</p><p>کلماتی که گشت ازان حاصل</p><p>زان عیان شد مرکب کامل</p><p>پس درین جمله لفظ ها بی پیچ</p><p>غیر اسم اله نبود هیچ</p><p>همچنین معنیش که اصل اصول</p><p>اوست در اصطلاح اهل وصول</p><p>در همه رتبه های امکانی</p><p>چه مجرد چه جسم و جسمانی</p><p>سریان دارد و ظهور اما</p><p>سریانی برون ز دانش ما</p><p>ز اختلاف تنوعات شئون</p><p>می نماید جمال گوناگون</p><p>می کند در همه مراتب سیر</p><p>مختفی در حجاب صورت غیر</p><p>بلکه محو است صورت اغیار</p><p>لیس فی الدار غیره دیار</p><h2><a id="poem-65506" href="https://ganjoor.net/jami/7ourang/7-1/sd1/sh21">بخش ۲۱ - قال بعض کبراء العارفین قدس سره معنی لااله الاالله ان لا شی ء مما یدعی الها غیرالله</a></h2>
<p>معنی لااله الاالله</p><p>آن بود پیش عارف آگاه</p><p>کانچه خوانند مشرکانش خدا</p><p>گر چه باشد ز فرط جهل و عما</p><p>نیست آن در حقیقت الا حق</p><p>که بود عین هستی مطلق</p><p>هر دو هستند فی الحقیقه یکی</p><p>نیست قطعا درین دقیقه شکی</p><p>در میان نسیت از کمال وفاق</p><p>فارقی جز تقید و اطلاق</p><h2><a id="poem-65507" href="https://ganjoor.net/jami/7ourang/7-1/sd1/sh22">بخش ۲۲ - در مذمت آنان که به جهت اجتماع عوام و استجلاب منافع معاش از ایشان مجالس آرایند و به سبیل جهر و اعلان به ذکر حق سبحانه و تعالی اشتغال نمایند</a></h2>
<p>می زند شیخ ما ز شور و شغب</p><p>صیحه صبحگاه و هی هی شب</p><p>حزب اوراد صبح می خواند</p><p>خویش را حزب حق همی داند</p><p>سر پر از کبر و دل پر از اعجاب</p><p>روی در خلق و پشت بر محراب</p><p>صف زده گردش از خران گله ای</p><p>درفکنده به شهر ولوله ای</p><p>چیست این شیخ ذکر می گوید</p><p>لوث غفلت به ذکر می شوید</p><p>ناگهان مردکی دوید از در</p><p>کرده در گوش شیخ و یاران سر</p><p>که فلان خواجه یا امیر رسید</p><p>حضرت شیخ را محب و مرید</p><p>شیخ و اصحاب ز دست شدند</p><p>از شراب غرور مست شدند</p><p>ذکر را شد چنان بلند آهنگ</p><p>که از آن مردم آمدند به تنگ</p><p>گشت خشک از فغان سقف شکاف</p><p>ذاکران را درون ز لب تا ناف</p><p>آن یکی بر دهان کف آورده</p><p>وز کف خود طپانچه ها خورده</p><p>وان دگر جیب خرقه چاک زده</p><p>دمبدم آه دردناک زده</p><p>وان دگر یک به های های دروغ</p><p>کرده آغاز گریه های دروغ</p><p>گفته هر کس که دیده آن گریه</p><p>هذه فریت بلا مریت</p><p>خنکی چند کرده خود را گرم</p><p>نه ز خالق نه از خلایق شرم</p><p>شیخ چون ذکر را فرو آرد</p><p>رو به میدان گفت و گو آرد</p><p>سخن از کشف راند و الهام</p><p>فرق گوید میان حال و مقام</p><p>سر تجرید و نکته توحید</p><p>گوید اما مشوب با تقلید</p><p>او ز تحقیق دم زند اما</p><p>رسم تقلید سازدش رسوا</p><h2><a id="poem-65508" href="https://ganjoor.net/jami/7ourang/7-1/sd1/sh23">بخش ۲۳ - تمثیل</a></h2>
<p>مرده لوزینه پز چو از کینه</p><p>سازد از سیر حشو لوزینه</p><p>شکل لوزینه می زند فریاد</p><p>هستم از سیر و بوی او آزاد</p><p>لیک حشوش به طعم گوید و بوی</p><p>حشو لوزینه بین و حشو مگوی</p><p>چون معارف به آخر انجامد</p><p>شیخ از گفت و گو بیارامد</p><p>مرده قوال را دهند آواز</p><p>تا کند پرده سماع آغاز</p><p>جنبد از گوشه ای بد آوازی</p><p>نغمه سازی ترانه پردازی</p><p>نغمه سازی که دف گرفته به چنگ</p><p>آیدش نغمه خارج آهنگ</p><p>بس که بلغم شود گلوگیرش</p><p>سرفه آید به جای تحریرش</p><p>حلقش از صوت پرخراش درد</p><p>گردن ذوق را به اره برد</p><p>قول قوال چون بدین منوال</p><p>گرم شد جست صوفیی فی الحال</p><p>دیگران هم موافقت کردند</p><p>می ز جام موافقت خوردند</p><p>یکی از چپ یکی ز راست دوان</p><p>گردشان حلقه بسته پیر و جوان</p><p>هیچ یک را به دل قبولی نه</p><p>پای کوبان ولی اصولی نه</p><p>همه بر بانگ نای و دف رقصان</p><p>لیک رقصان به جانب نقصان</p><h2><a id="poem-65509" href="https://ganjoor.net/jami/7ourang/7-1/sd1/sh24">بخش ۲۴ - در بیان فرق میان رقص ارباب نقص و حال اهل کمال</a></h2>
<p>رقص ناقص به سوی نقص بود</p><p>جنبش کاملان نه رقص بود</p><p>می زند مرغ جانشان پر و بال</p><p>تا رهد باز ازین حضیض وبال</p><p>گر چه هر روز یک صدا و ندا</p><p>به هوای سماع جسته ز جا</p><p>آن یکی بر فلک کشیده ردی</p><p>وان دگر رفته تا به تحت ثری</p><p>آن یکی سوده سر به چرخ برین</p><p>وان دگر رخت برده زیر زمین</p><h2><a id="poem-65510" href="https://ganjoor.net/jami/7ourang/7-1/sd1/sh25">بخش ۲۵ - تمثیل</a></h2>
<p>جغد مسکین نشسته پهلوی باز</p><p>چون از آنجا دهندشان پرواز</p><p>باز سازد ز قصر شه خانه</p><p>جغد پرد به کنج ویرانه</p><p>میل هر کس به سوی مسکن اوست</p><p>روی هر مرغ در نشیمن اوست</p><p>جوان به وقتی که مصحلت بینند</p><p>صوفیان از سماع بنشینند</p><p>خادم مطبخ آورد به میان</p><p>بهر اطعام قوم سفره و خوان</p><p>سفره ای از حرام مالامال</p><p>همه چیزی در او به غیر حلال</p><p>نانش از گندمی که شحنه شهر</p><p>از فقیران ده گرفته به قهر</p><p>گوشت زان گوسفند صحرایی</p><p>که ربوده ست ترک یغمایی</p><p>خود به حرمت از آنچه کردم فاش</p><p>صد ره افزون دگر حوایج آش</p><p>وجه حلوا و خرج پالوده</p><p>داده تردامنان آلوده</p><p>میوه از بوستان بیوه زنان</p><p>کند زانجا به غصب میوه کنان</p><p>شیخ و یاران او به شهوت و آز</p><p>چون به سفره کنند دست دراز</p><p>زند آنسان شره بر ایشان راه</p><p>که فرامش کنند بسم الله</p><p>آن یکی را گرفته تلواسه</p><p>که خورد بیشتر ز همکاسه</p><p>لقمه را از شتاب کم خاید</p><p>کار دندان به معده فرماید</p><p>وان دگر یک نهفته می نگرد</p><p>لقمه و چمچمه اش همی شمرد</p><p>گر کند در حساب چمچه غلط</p><p>گوید او را هزار گونه سقط</p><p>کانچه کردی خلاف سنت بود</p><p>توبه کن از خلاف سنت زود</p><p>کند اظهار بخل و ضنت را</p><p>لیک سازد بهانه سنت را</p><p>می نهد آن دگر ز نفس دغل</p><p>لقمه لقمه در آستین و بغل</p><p>که تبرک ز خوان درویشان</p><p>می برم بهر خانه و خویشان</p><p>هست این لقمه مایه برکات</p><p>هر که این لقمه خورد یافت نجات</p><p>باشد این مقتضای طبع خسیس</p><p>لیک بر حاضران کند تلبیس</p><p>چون شکم ز آش و نان بینبارند</p><p>سفره را از میانه بردارند</p><p>شیخ بهر فتوح زمره خاص</p><p>فاتحه خواند آنگهی اخلاص</p><p>لیکن آن فاتحه ز کبر و ریا</p><p>نرود از بروتشان بالا</p><p>باد انفاسشان ز نفس تباه</p><p>چون نیابد به سوی بالا راه</p><p>گند لعنت شود فرود آید</p><p>سبلت و ریششان بیالاید</p><p>چون که بنمود اذا طعمتم رو</p><p>کار بندند امر فانتشروا</p><p>همه با معده های آگنده</p><p>همه با خاطر پراگنده</p><p>شکم همچو طبل پیش نهند</p><p>روی در خوابگاه خویش نهند</p><p>نه ز انوار ذکرشان شرری</p><p>نه ز حال سماعشان اثری</p><p>حاصل ذکر درد گردن و سر</p><p>اثر رقص ضعف پشت و کمر</p><p>اکلشان هم نتیجه تازه</p><p>ندهد غیر خواب و خمیازه</p><p>صحبت پاکشان ز صدق و وفاق</p><p>مایه صد هزار کذب و نفاق</p><p>روز دیگر ازین قیاس بگیر</p><p>نیست حاجت که من کنم تقریر</p><p>روز و شب کار این و پیشه چنین</p><p>آه اگر بگذرد همیشه چنین</p><p>نجنا رب من تدلسنا</p><p>و قنا من شرور انفسنا</p><p>ثم من سیئات اعمال</p><p>انتشت من هنات احوال</p>
</body></html>