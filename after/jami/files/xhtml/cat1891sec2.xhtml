<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر دوم - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65719" href="https://ganjoor.net/jami/7ourang/7-1/sd2/sh25">بخش ۲۵ - در بیان آنکه روش عارف به خلاف ارباب فکر و نظر از مؤثر است به اثر</a></h2>
<p>روش عارف نکو رفتار</p><p>از مؤثر بود سوی آثار</p><p>چون دل او ز زنگ کثرت رست</p><p>داد او را شهود وحدت دست</p><p>دید نور بسیط بی پایان</p><p>منبسط بر حقایق اعیان</p><p>متنزل ز وحدت اطلاق</p><p>متکثر ز انفس و آفاق</p><p>زانچه بر لوح کون مسطور است</p><p>اولا چشم وی بر آن نور است</p><p>هر چه در عرصه جهان بیند</p><p>همه بعد از شهود آن بیند</p><p>یابد آن را ز اختلاف شئون</p><p>جلوه گر بر وجوه گوناگون</p><h2><a id="poem-65720" href="https://ganjoor.net/jami/7ourang/7-1/sd2/sh26">بخش ۲۶ - حکایت بر سبیل تمثیل</a></h2>
<p>قطره ای از تموج دریا</p><p>در زمستان فتاد بر صحرا</p><p>خویش را منجمد ز شدت برد</p><p>هستی مستقل توهم کرد</p><p>لیکن از هر کسی و هر جایی</p><p>می شنید اینکه هست دریای</p><p>کرد از موج و شبنم و باران</p><p>بر وجودش اقامت برهان</p><p>گر چه از روی عقل برهان گفت</p><p>بود صد شک درون جانش نهفت</p><p>آری از سنگلاخ وهم و خیال</p><p>کس نرسته به پای استدلال</p><p>فلسفی عمرها نهاد اساس</p><p>دانش خویش را ز فکر و قیاس</p><p>به کف از بهر وزن کردن آن</p><p>از قوانین منطقش میزان</p><p>تا شناسد صحیح را ز سقیم</p><p>باز داند ولود را ز عقیم</p><p>کرد بسیاری از علوم و فنون</p><p>حاصل خویشتن به این قانون</p><p>ظن او آنکه از گمان رسته ست</p><p>همه در بار خود یقین بسته ست</p><p>لیکن آندم که بار بگشاید</p><p>جز متاع گمان برون ناید</p><h2><a id="poem-65721" href="https://ganjoor.net/jami/7ourang/7-1/sd2/sh27">بخش ۲۷ - قصه حکیمی که به واسطه مشاهده خرق عادت از اولیاء علم وی به جهل برآمد</a></h2>
<p>یافت ناگاه آن حکیمک راه</p><p>پیش جمعی از اولیاء الله</p><p>فصل دی بود و منقلی آتش</p><p>شعله می زد میان ایشان خوش</p><p>شد بتقریب آتش و منقل</p><p>از خلیل بری ز نقص و خلل</p><p>ذکر آن قصه کهن به تمام</p><p>که بر او نار گشت برد و سلام</p><p>آن حکیمک ز جهل و استنکار</p><p>گفت بالطبع محرق آمد نار</p><p>آنچه بالطبع محرق است کجا</p><p>گردد از مقتضای طبع جدا</p><p>یکی از حاضران ز غیرت دین</p><p>گفت هین دامنت بیار و ببین</p><p>منقل آتشین به دامان ریخت</p><p>آتش خجلتش ز جان انگیخت</p><p>گفت در کن میان آتش دست</p><p>هیچ گرمی ببین در آتش هست</p><p>چون نه دستش بسوخت نی دامن</p><p>شد ازان جهل او بر او روشن</p><p>طبع را هم مسخر حق دید</p><p>جانش از تیرگی جهل رهید</p><p>اگر آن علم او یقین بودی</p><p>قصه او کی اینچنین بودی</p><p>علم کامد یقین ز بیم زوال</p><p>به یقین ایمن است در همه حال</p><h2><a id="poem-65722" href="https://ganjoor.net/jami/7ourang/7-1/sd2/sh28">بخش ۲۸ - رجوع به تمامی تمثیل</a></h2>
<p>قطره چون آب شد به تابستان</p><p>گشت آن آب سوی بحر روان</p><p>وز روانی خود به بحر رسید</p><p>خویشتن را ورای بحر ندید</p><p>هستی خویش را در او گم ساخت</p><p>هیچ چیزی بغیر او نشناخت</p><p>گاه او را عیان به صورت موج</p><p>دید هم در حضیض و هم بر اوج</p><p>گاه دیدش به شکل تف و بخار</p><p>سوی بالا روان ز دریا بار</p><p>متراکم شد آن بخار و ز آن</p><p>متکون شد ابر در نیسان</p><p>متقاطر شد ابر و باران گشت</p><p>رونق افزای باغ و بستان گشت</p><p>قطره ها چون به یکدگر پیوست</p><p>سیل شد بر رونده راه ببست</p><p>سیل هم کف زنان خروش کنان</p><p>تافت یکسر به سوی بحر عنان</p><p>چون به دریا رسید و کرد آرام</p><p>شد درین دوره سیر بحر تمام</p><p>قطره این را چو دید نتوانست</p><p>کردن انکار دیده و دانست</p><p>کوست موج و بخار و سیل و سحاب</p><p>اوست کف اوست قطره اوست حباب</p><p>هیچ جز بحر در جهان نشناخت</p><p>عشق با هر چه باخت با او باخت</p><p>از چپ و راست چون گشاد نظر</p><p>غیر دریا ندید چیز دگر</p><p>همچنین عارفان عشق آیین</p><p>در جهان نیستند جز حق بین</p><p>دیده جمله مانده بر یکجاست</p><p>لیکن اندر نظر تفاوت هاست</p><h2><a id="poem-65723" href="https://ganjoor.net/jami/7ourang/7-1/sd2/sh29">بخش ۲۹ - اشارت به اصحاب مکاشفه که تجلی صفات است</a></h2>
<p>آن یکی در مجالی اشیا</p><p>به صفت های حق بود بینا</p><p>هر چه بیند به معنی صفتی</p><p>گردد او را سبیل معرفتی</p><p>صد هزار آینه ست در نظرش</p><p>به صفات خدای راهبرش</p><p>گر چه برده ست ره به کشف صفات</p><p>بی خبر باشد از تجلی ذات</p><h2><a id="poem-65724" href="https://ganjoor.net/jami/7ourang/7-1/sd2/sh30">بخش ۳۰ - اشارت به ارباب مشاهده که تجلی ذات است</a></h2>
<p>وان دگر جمله را یک آینه دید</p><p>که خدا را در آن معاینه دید</p><p>دید یک ذات در حدود جهات</p><p>متجلی شده به جمله صفات</p><p>یک وجود است سر به سر عالم</p><p>همه اجزاش متصل با هم</p><p>کره مصمت است بی تجویف</p><p>جمع گشته در او لطیف و کثیف</p><p>نه در آن فرجه ای نه فاصله ای</p><p>نز خلاء هیچ ظرف را گله ای</p><p>امتیازاتشان ز یکدیگر</p><p>هست از اعراض با صفات و صور</p><p>آن گرانمایه جوهر قابل</p><p>که مر اعراض را بود حامل</p><p>هست مرآت ذات بی همتا</p><p>وان عوارض مجالی اسما</p><p>هر که ناظر به حال مرآت است</p><p>صورتش دیدن از محالات است</p><p>هر که را دیده هست بر صورت</p><p>بیند آیینه محو در صورت</p><p>چشم عارف که تیزبین باشد</p><p>در شهود جهان چنین باشد</p><p>بیند اندر همه جهان یک ذات</p><p>جلوه گر گشته با شئون و صفات</p><p>همچو آیینه وصف و ذات جهان</p><p>باشد از پیش چشم او پنهان</p><p>از جهان جز خدا نبیند هیچ</p><p>غیر حق هیچ جا نبیند هیچ</p><p>شد جمال خدا معاینه اش</p><p>محو مشهود گشت آینه اش</p><p>هیچ دانی که این چه جلوه گریست</p><p>آینه چیست و اندر آینه کیست</p><p>آینه اوست و اندر آینه هم</p><p>غایب از دیده و معاینه هم</p><p>اول آیینه سان برون آید</p><p>پس در آیینه روی بنماید</p><p>گر به تقیید بینی او را بند</p><p>نام و نقشش جز آینه مپسند</p><p>ور ز تقیید یابی اش مطلق</p><p>اوست پیدا در آینه الحق</p><h2><a id="poem-65725" href="https://ganjoor.net/jami/7ourang/7-1/sd2/sh31">بخش ۳۱ - اشارت به قربات اربع که مراتب ولایت است یعنی قرب نوافل و قرب فرایض و مقام جمع الجمع که مرتبه قاب قوسین است و مقام جمع احدیت که مرتبه اؤ ادنی است و خاصه پیغمبر ماست صلی الله علیه و سلم و کمل ورثه وی</a></h2>
<p>هر که را دیده نی به حق بیناست</p><p>دیده او به دید حق نه سزاست</p><p>تا نگردد به حکم «بی یبصر»</p><p>دیده تو به عین حق ناظر</p><p>نیست امکان جمال حق دیدن</p><p>گل ز باغ شهود حق چیدن</p><p>چون تو سازی روان ز نافله ها</p><p>به دیار قبول قافله ها</p><p>بر قوای تو وحدت و اطلاق</p><p>غالب آید به قدر استحقاق</p><p>چشم و گوش و زبان تو هر یک</p><p>عین هستی حق شود بی شک</p><p>وصف امکان شود در او مغلوب</p><p>منصبغ یابی اش به حکم وجوب</p><p>فعل و ادراک در همه حالت</p><p>به تو باشد مضاف و حق آلت</p><p>گرددت پیش صوفیان کرام</p><p>متقرب به قرب نافله نام</p><p>وگر آن رتبه ات شود حاصل</p><p>که تو آلت شوی و حق فاعل</p><p>هر که عرف مقربان داند</p><p>اهل قرب فرایضت خواند</p><p>ور کنی این دو قرب را با هم</p><p>جمع باشی یگانه عالم</p><p>نقد قربین حاصل تو بود</p><p>قاب قوسین منزل تو بود</p><p>ور ز همت کمی بلند روی</p><p>که مقید به جمع هم نشوی</p><p>دوران باشدت درین سه مقام</p><p>بی تقید به قید هیچکدام</p><p>پا ز عالی نهی سوی اعلی</p><p>سرفرازی به اوج او ادنی</p><p>این مقام نبی ست وان که قوی</p><p>باشد اندر وراثت نبوی</p><p>حبذا عارفی ز خود رسته</p><p>به مقامات قرب پیوسته</p><p>شده از قید خویشتن مطلق</p><p>ذات او وصف او شده همه حق</p><p>هر که افتد به آب و گل نظرش</p><p>شود از خود تصور بشرش</p><p>چون شود کشف سر ربانی</p><p>سر زند زو صدای سبحانی</p><p>گوید ار زانکه بنده ام حق کو</p><p>ور حقم چیست از من این تک و پو</p><p>افتد از حیرتش به کار گره</p><p>همچو آن گربه سنج خواجه ده</p><h2><a id="poem-65726" href="https://ganjoor.net/jami/7ourang/7-1/sd2/sh32">بخش ۳۲ - حکایت بر سبیل تمثیل</a></h2>
<p>یک منک گوشت داد خواجه به زن</p><p>کش بپز زود بهر طعمه من</p><p>گوشت را زن کباب کرد و بخورد</p><p>خواجه چون گشت خواست عذر آورد</p><p>که هنوز آن ز دیگ بیرون بود</p><p>که کمین کرد گربه و بربود</p><p>خواجه سنجید گربه را فی الحال</p><p>نامد افزون ز گوشت یک مثقال</p><p>زد به صد غصه دست بر زانو</p><p>کرد با زن عتاب کای بانو</p><p>گربه بی شک چو گوشت یک من بود</p><p>گوشت یک من دگر بر آن افزود</p><p>نیست این نکته پیش من روشن</p><p>که تواند شدن دو من یک من</p><p>اگر این گربه است گوشت کجاست</p><p>وگر این گوشت شکل گربه چراست</p><h2><a id="poem-65727" href="https://ganjoor.net/jami/7ourang/7-1/sd2/sh33">بخش ۳۳ - اشارت به تقسیم حیرت محمود و مذموم</a></h2>
<p>معنی حیرت ار شود مقسوم</p><p>غیر محمود نیست یا مذموم</p><p>آنست مذموم کز شکوک و شبه</p><p>بسته گردد به سوی مقصد ره</p><p>هست در راه سعی و کوی طلب</p><p>شرط اول تعین مطلب</p><p>وجهه قصد ناشده ممتاز</p><p>طایر سعی چون کند پرواز</p><p>در بیابان دو ره چو پیش آید</p><p>که یکی زان دو کعبه را شاید</p><p>تا به تعیین ندانی آن ره را</p><p>کی بریدن توانی آن ره را</p><p>لیک تعیین ره به جزم و یقین</p><p>که نه شک را شوی رهی و رهین</p><p>به امارات عقل دان و حواس</p><p>یا به تقلید مرد راه شناس</p><p>یا به الهام و کشف ربانی</p><p>که مر آن را خلاف نتوانی</p><p>گر نباشد یکی ازین سه دلیل</p><p>باز مانی ز راه خوار و ذلیل</p><p>ره زند بر تو غول حیرانی</p><p>بلکه غولی شوی بیابانی</p><p>چون تو را سر حیرت مذموم</p><p>شد به تفصیل ازین سخن معلوم</p><p>آن بود شرع حیرت محمود</p><p>که کشی برقع از رخ مقصود</p><p>لمعات جمال قدس قدم</p><p>بر تو تابد ز اوج فضل و کرم</p><p>هر زمان لمعه دگر بینی</p><p>هر نفس میوه دگر چینی</p><p>سازدت اصطلام آن لمعات</p><p>فارغ از مبدعات و مخترعات</p><p>خورد و خوابت تمام بربایند</p><p>بر تو درهای فیض بگشایند</p><p>گم شوی جاودان ز هستی خویش</p><p>ساده گردی ز خود پرستی خویش</p><p>صد بد و نیک بگذرد به سرت</p><p>که نباشد ز خویشتن خبرت</p><h2><a id="poem-65728" href="https://ganjoor.net/jami/7ourang/7-1/sd2/sh34">بخش ۳۴ - حکایت آن زن که در دیار مصر سی سال در مقام حیرت بر یک جای بماند</a></h2>
<p>در نواحی مصر شیر زنی</p><p>همچو مردان مرد خود شکنی</p><p>به چنین دولتی مشرف شد</p><p>نقد هستی تمامش از کف شد</p><p>شست از آلودگی به کلی دست</p><p>نه به شب خفتی و نی به روز نشست</p><p>قرب سی سال ماند بر سر پای</p><p>که نجنبید چون درخت از جای</p><p>خفت مرغش به فرق فارغ بال</p><p>گشت مارش به ساق پا خلخال</p><p>شست و شو داده موی او باران</p><p>شانه کرده صبا چو غمخواران</p><p>هیچگه ز آفتاب عالمتاب</p><p>سایه بانش نگشته غیر سحاب</p><p>لب فرو بسته از شراب و طعام</p><p>چون فرشته نه چاشت خورد نه شام</p><p>همچو مور و ملخ ز هر طرفی</p><p>دام و دد گرد او کشیده صفی</p><p>او خوش اندر میانه واله و مست</p><p>ایستاده به پا نه نیست و نه هست</p><p>چشم او بر جمال شاهد حق</p><p>جان به طوفان عشق مستغرق</p><p>دل به پروازهای روحانی</p><p>گوش بر رازهای پنهانی</p><p>زن مگویش که در کشاکش درد</p><p>یک سر موی او به از صد مرد</p><p>مرد و زن مست نقش پیکر خاک</p><p>جان روشن بود از اینها پاک</p><p>کردگارا مرا ز من برهان</p><p>وز غم مرد و فکر زن برهان</p><p>مردیی ده که راد مرد شوم</p><p>وز مرید و مراد فرد شوم</p><p>غرقه گردم به موج لجه راز</p><p>هرگز از خود نشان نیابم باز</p><h2><a id="poem-65729" href="https://ganjoor.net/jami/7ourang/7-1/sd2/sh35">بخش ۳۵ - در بیان آنکه روی عاشق اول به سوی خویش است و بعد از آن به سوی معشوق و در آخر کار به سوی عشق</a></h2>
<p>روی عاشق نخست در خویش است</p><p>دل او از برای خود ریش است</p><p>گر بخواهد برای خود خواهد</p><p>ور بکاهد برای خود کاهد</p><p>همه گرد مراد خود گردد</p><p>بهر بند و گشاد خود گردد</p><p>باشد از جام عشق مستی او</p><p>دوست باشد طفیل هستی او</p><p>دوست را چون به کام خود یابد</p><p>صید مقصود رام خود یابد</p><p>ور بود بر خلاف مقصودش</p><p>زان تغابن به سر رود دودش</p><p>این نه عشق است خویشتنداریست</p><p>به هواهای خود گرفتاریست</p><p>هیچ عاشق هوا پسند مباد</p><p>به مرادات نفس بند مباد</p><p>حیف عاقل که نقد عمر نفیس</p><p>هیچ سازد برای نفس خسیس</p><p>خیر خود را ز سود و مایه نفس</p><p>نشناسد به غیر وایه نفس</p><p>بس که باشد فرود پایه وی</p><p>شر بود هر چه هست وایه وی</p><p>هر چه با وایه وی انجامد</p><p>خیر خواند بر آن بیارامد</p><p>شکر گوید بسی که آخر کار</p><p>یافت کارش به وجه خیر قرار</p><h2><a id="poem-65730" href="https://ganjoor.net/jami/7ourang/7-1/sd2/sh36">بخش ۳۶ - قصه آن مخنث که از روزن در منظری افتاد و از آنجا در خانه سفلی و از آنجا در سردابه ای و از آنجا در چاهی چون در سردابه افتاد بانگ کرد که ای خداوندان سرای، سرای شما زمین ندارد</a></h2>
<p>آن مخنث به بام همسایه</p><p>رفت از همت فرومایه</p><p>پا فرو شد به روزنش ناگاه</p><p>داشت روزن به سوی منظر راه</p><p>چون به منظر فتاد و خاست ز جای</p><p>شد فرودش به جای دیگر پای</p><p>یافت خود را به خانه زیرین</p><p>بود سردابه ای در او دیرین</p><p>شد به سردابه هم خطا پایش</p><p>جزم شد بر هلاک خود رایش</p><p>بانگ برداشت کای مسلمانان</p><p>کرده قصد هلاک مهمانان</p><p>گر نه تحت الثری ست جای شما</p><p>چون ندارد زمین سرای شما</p><p>بود چاهی درون سردابه</p><p>کآخر آنجا گشاد پاتابه</p><p>در تگ چاه میخی ایستاده</p><p>بهر عیش مخنث آماده</p><p>چون فرود آمد از برابر میخ</p><p>گشت جای نشست او سر میخ</p><p>میخ را شد به جای خویش قرار</p><p>شد مخنث ز میخ شکرگزار</p><p>عاقبت چرخ جز به خیر نگشت</p><p>وآخر کار من به خیر گذشت</p><p>که بحمدالله ار چه صد غم و رنج</p><p>بر من آمد درین سرای سپنج</p><p>خیر هر کس به قدر همت اوست</p><p>همت مرد راه قیمت اوست</p><p>کی توانی شناخت قیمت مرد</p><p>تا ندانی که چیست همت مرد</p><p>همت آن یکی علو نسب</p><p>شرف جد سیادت ام و اب</p><p>همت آن دگر صفات کمال</p><p>علم و عفت شجاعت و افضال</p><p>همت آن یکی زن و فرزند</p><p>همدم و آشنا و خویشاوند</p><p>همت آن دگر زر و زیور</p><p>تاج آراسته به لعل و گهر</p><p>همت آن یکی سراچه و باغ</p><p>مجلس امن و بزمگاه فراغ</p><p>همت آن دگر ده و کاریز</p><p>وانچه باشد مناسب از هر چیز</p><p>آن یکی را هوای درس علوم</p><p>منطق و نحو و صرف و طب و نجوم</p><p>وان دگر را خیال کلک و دوات</p><p>جمع کردن برای خط ادوات</p><p>بس کنم کانچه زین شمار بود</p><p>که حجاب جمال یار بود</p><p>از طریق شمار بیرون است</p><p>وز حد اعتبار افزون است</p><p>لیک با هم درین صفت یارند</p><p>که ازین کارخانه عارند</p><p>جلوه گاه جمالشان دنیی ست</p><p>جای وزر و وبالشان عقبی ست</p><p>همه از عز قرب واهب فرد</p><p>مایه لعنت اند و موجب طرد</p><h2><a id="poem-65731" href="https://ganjoor.net/jami/7ourang/7-1/sd2/sh37">بخش ۳۷ - اشارت به معنی آنچه رسول صلی الله و علیه و سلم فرموده است که الدنیا ملعونة و ملعون ما فیها الا ذکر الله سبحانه</a></h2>
<p>هست قول نبی که دنیی دون</p><p>وانچه جز ذکر ایزد بیچون</p><p>داخل اوست جمله ملعونند</p><p>وز نظرگاه قرب بیرونند</p><p>هر که پیوند ساخت با ملعون</p><p>نیست او هم ز حکم لعن برون</p><p>لعن حق چیست گویمت مشروح</p><p>کنم ابواب فهم آن مفتوح</p><p>لعن، راندن بود ز ساحت قرب</p><p>محنت بعد بعد راحت قرب</p><p>هر که یکدم جدا ز مقصود است</p><p>او در آن دم لعین و مطرود است</p><p>چون به مقصود خویش رو آورد</p><p>رست از زخم تیغ لعنت و طرد</p><p>سایه لطف و رحمتش دریافت</p><p>آفتاب قبول بر وی تافت</p><p>قرب او چیست از حق آگاهی</p><p>بعد او زین طریقه گمراهی</p><p>امر و نهیی که هست در قرآن</p><p>هست ازین قرب و بعد داده نشان</p><p>امر باشد به قرب حق خواندن</p><p>نهی از اسباب بعد او راندن</p><p>دوزخ و آنچه هست در دوزخ</p><p>وان عذاب و نکال در برزخ</p><p>درکات مراتب بعداند</p><p>که یکایک مناسب بعداند</p><p>گشت ظاهر به یک طریق و نسق</p><p>صورت غفلت تو اندر حق</p><p>روضه خلد و بوستان نعیم</p><p>چشمه سلسبیل یا تسنیم</p><p>درجات بهشت و لطف قصور</p><p>عرفات قصور و جلوه حور</p><p>همه هستند پیش صاحب رای</p><p>صورت قرب و آگهی ز خدای</p><p>ای کزین آگهی شدی آگاه</p><p>غیر ازین آگهی مجوی و مخواه</p><p>هستی جان و تن همی فرسای</p><p>واندر آن آگهی همی افزای</p><p>تا نه از جان و تن فنا باشی</p><p>مرد آن آگهی کجا باشی</p><p>آگهی هست جاودان گنجی</p><p>گنج می بایدت بکش رنجی</p><p>در طلب ناکشیده محنت و رنج</p><p>ریش گاوی بود توقع گنج</p><h2><a id="poem-65732" href="https://ganjoor.net/jami/7ourang/7-1/sd2/sh38">بخش ۳۸ - حکایت پیر همدانی که از پسر پرسید که هرگز ریش گاو بوده ای و سؤال پسر که ریش گاو کیست و جواب دادن پدر که آن کس که بامداد از خانه بدر آید گوید امروز گنجی یابم، پسر گفت ای پدر تا من بوده ام ریش گاو بوده ام</a></h2>
<p>با پسر گفت پیری از همدان</p><p>کای در اطوار کار خود همه دان</p><p>خویش را عمری آزمودستی</p><p>هیچگه ریش گاو بودستی</p><p>گفت با وی پسر که ای بابا</p><p>که بود ریش گاو گو با ما</p><p>گفت آن کس که بامداد پگاه</p><p>می نهد پا ز کنج خانه به راه</p><p>در دلش این هوس که بی رنجی</p><p>یابم امروز رایگان گنجی</p><p>چون به اینجا رساند پیر سخن</p><p>پسرش گفت در جواب که من</p><p>بوده ام ریش گاو تا هستم</p><p>ریش گاویست کار پیوستم</p><p>نیست جز ریش گاویم کاری</p><p>نیست از ریش گاویم عاری</p><h2><a id="poem-65733" href="https://ganjoor.net/jami/7ourang/7-1/sd2/sh39">بخش ۳۹ - در بیان آنکه چون عاشق ظلمت وایه های نفس بداند روی از خود بگرداند و در معشوق آورد</a></h2>
<p>عاشق صدق جو چو دریابد</p><p>ظلمت خود ز خود عنان تابد</p><p>روی جان آورد به قبله دوست</p><p>نشود محتجب ز مغز به پوست</p><p>هر چه گوید برای او گوید</p><p>هر چه جوید برای او جوید</p><p>همچو پروانه کو به مجلس جمع</p><p>هستی خود فنا کند در شمع</p><p>بهر جانان فنا کند خود را</p><p>پیش رویش فدا کند خود را</p><h2><a id="poem-65734" href="https://ganjoor.net/jami/7ourang/7-1/sd2/sh40">بخش ۴۰ - قصه آن گلخنی که در مشاهده جمال شاهزاده آتش در ژنده اش گرفت و از ژنده به تنش رسید و وی از همه بی خبر بود</a></h2>
<p>از رخ شاهزاده گلخنیی</p><p>یافت در دل ز مهر روشنیی</p><p>شد چو از ره سواره بگذشتی</p><p>گلخنی در نظاره گم گشتی</p><p>چو در آمد ز درد عشق ز پای</p><p>ساخت در تنگنای گلخن جای</p><p>چند گه شاهزاده ره پیمود</p><p>گلخنی در نظاره گه ننمود</p><p>به لطافت بهانه ای بر ساخت</p><p>مرکب خود به سوی گلخن تاخت</p><p>گلخنی چون لقای شاه بدید</p><p>نقد هستی به پای شاه کشید</p><p>چشم و دل بر جمال جانان دوخت</p><p>ژنده اش ز آتشی که بود افروخت</p><p>شعله از ژنده در تنش آویخت</p><p>او ز دیدار شه نظر بگسیخت</p><p>داشت حیران به روی دوست نظر</p><p>نه ز تن نی ز ژنده داشت خبر</p><p>شه ز رحمت به سوی او چو شتافت</p><p>غیر خاکسترش به جای نیافت</p><h2><a id="poem-65735" href="https://ganjoor.net/jami/7ourang/7-1/sd2/sh41">بخش ۴۱ - در بیان آنکه چون عشق به مرتبه کمال رسد روی عاشق را از معشوق نیز بگرداند و در خود کند</a></h2>
<p>عشق عاشق چو سر کشد به کمال</p><p>شود از غیر عشق فارغ بال</p><p>عشق را قبله گاه خود سازد</p><p>دل ز معشوق هم بپردازد</p><p>حب محبوب حب حب گردد</p><p>آنچه لب بود لب لب گردد</p><p>غیر حب کس نماندش محبوب</p><p>شود اندر شهود حب مغلوب</p><p>عشق او چون بدین حد انجامد</p><p>پا به دامن کشد بیارامد</p><p>به گریبان جان درآرد سر</p><p>بندد از هر چه غیر عشق نظر</p><p>طالب این مقام بود نبی</p><p>که به حق در اوان به طلبی</p><p>گفت کای چشم و گوش من همه تو</p><p>مایه عقل و هوش من همه تو</p><p>عشق خود را که غایت امل است</p><p>دولت لایزال و لم یزل است</p><p>بر من خسته جان تشنه جگر</p><p>ساز محبوب تر ز سمع و بصر</p><h2><a id="poem-65736" href="https://ganjoor.net/jami/7ourang/7-1/sd2/sh42">بخش ۴۲ - حکایت مجنون</a></h2>
<p>عشق مجنون بدین مقام رسید</p><p>از تک و پوی و گفت و گوی رهید</p><p>داد با خود ترانه ای نو ساز</p><p>عشقبازی به عشق کرد آغاز</p><p>آستین زد به هر نو و کهنی</p><p>داد دامن به چنگ خاربنی</p><p>از درون نرم خارپشت آیین</p><p>وز برون با کسان درشت آیین</p><p>زیر آن خاربن قرار گرفت</p><p>ترک رفتن به کوی یار گرفت</p><p>چند روزی بر این نسق چو گذشت</p><p>بارها در ضمیر لیلی گشت</p><p>که چه حال اوفتاد مجنون را</p><p>بیخود آن مبتلای مفتون را</p><p>که نشانش به دشت پیدا نیست</p><p>هم تگ آهوان صحرا نیست</p><p>مانده است از گروه گوران دور</p><p>نفکند در صف گوزنان شور</p><p>روزها نشنوم ز کس رازش</p><p>شب نیاید به گوشم آوازش</p><p>آخرالامر هیچ چاره ندید</p><p>شرح حالش ز محرمان پرسید</p><p>قصه درد او بیان کردند</p><p>صورت حال او عیان کردند</p><p>نیمروزی به کام دمسازان</p><p>یافت در خواب چشم غمازان</p><p>چشم ها را کشید سرمه ناز</p><p>عقل و دین را درید پرده راز</p><p>کرد نعلین دلبری در پای</p><p>شد به گام وفا زمین فرسای</p><p>شد خرامنده تا بر مجنون</p><p>سایه افکند بر سر مجنون</p><p>بانگ زد کای ز عشق برخوردار</p><p>سایه انداخت وصل سر بردار</p><p>گفت مجنون کیی تو باز نمای</p><p>لب خامش به شرح راز گشای</p><p>گفت من آن که زخم او خوردی</p><p>به تمناش سر فرو بردی</p><p>منم آرام جان تو لیلی</p><p>قبله جاودان تو لیلی</p><p>گفت رو رو که آنچنانم من</p><p>که بجز عشق تو ندانم من</p><p>عشق تو ای نگار فرزانه</p><p>در دلم کرد آنچنان خانه</p><p>که تو را هم نماند گنجایی</p><p>خوشترم بعد ازین به تنهایی</p><h2><a id="poem-65737" href="https://ganjoor.net/jami/7ourang/7-1/sd2/sh43">بخش ۴۳ - مناجات</a></h2>
<p>ای فروغ جمال تو خوبان</p><p>پرتو خوبی تو محبوبان</p><p>جلوه حسن تو کجاست که نیست</p><p>جذبه عشق تو کراست که نیست</p><p>همه ذرات مست عشق تواند</p><p>پایکوبان ز دست عشق تواند</p><p>حسن لیلی که راه مجنون زد</p><p>کامش از کوی عقل بیرون زد</p><p>زلف عذرا که صبر وامق برد</p><p>دل و جانش به رنج و غصه سپرد</p><p>لعل شیرین که شد ز شکر ریز</p><p>قوت فرهاد و قوت پرویز</p><p>یک به یک نشئه جمال تو بود</p><p>که در اطوار مختلف بنمود</p><p>زد به هر جا ره اسیر دگر</p><p>صبرش از دل ربود و هوش ز سر</p><p>به کند خودش مقید کرد</p><p>رویش از هر دو کون در خود کرد</p><p>من هم ای پادشا گدای توام</p><p>هدف ناوک قضای توام</p><p>چند سرگشته داریم چون گوی</p><p>بی سر و پا دوانیم هر سوی</p><p>گه بری بر در خراباتم</p><p>گه شوی قبله مناجاتم</p><p>گه به صلحم کشی و گاه به جنگ</p><p>گه به شهدم کشی و گه به شرنگ</p><p>چه شود کز خودم خلاص دهی</p><p>جامی از باده های خاص دهی</p><p>بربایی چنان ز خویشتنم</p><p>که نیابم ز خود خبر که منم</p><p>ور نیابی سزا بدین هوسم</p><p>که عجب سفله طبع و هیچکسم</p><p>به در اهل درد راهم ده</p><p>به صف عاشقان پناهم ده</p><p>سر من خاک پای ایشان کن</p><p>حرز جانم دعای ایشان کن</p><p>خاطرم رام با کشاکش شان</p><p>وقت من خوش ز قصه خوش شان</p><h2><a id="poem-65738" href="https://ganjoor.net/jami/7ourang/7-1/sd2/sh44">بخش ۴۴ - قصه عاشق شدن صاحب فتوحات مکیه قدس الله تعالی سره که عشق مفرط از دل وی سر زده بود و معشوق معین و معلوم نی</a></h2>
<p>پیر توحید شیخ محیی الدین</p><p>آفتاب سپهر کشف و یقین</p><p>زانچه از ذوق خود بیان کرده ست</p><p>در فتوحات مکی آورده ست</p><p>که ز مغرب چو آمدم به دمشق</p><p>جیب جانم گرفت جذبه عشق</p><p>عشقم اندر دل آتشی افزود</p><p>که بر آمد ز هستی من دود</p><p>لیکن آن را به هیچ روی و رهی</p><p>متعین نبود قبله گهی</p><p>علم افراخت عشق بر عیوق</p><p>لیک نام و نشان نه از معشوق</p><h2><a id="poem-65739" href="https://ganjoor.net/jami/7ourang/7-1/sd2/sh45">بخش ۴۵ - قصه خواب دیدن علی بن موفق معروف کرخی و بشر حافی و احمد بن حنبل را قدس الله تعالی ارواحهم</a></h2>
<p>شب علی موفق آن شه دین</p><p>رفت در خواب سوی خلد برین</p><p>دید شخصی لطیف و پاک سرشت</p><p>ایستاده به رهگذار بهشت</p><p>یک به یک را به چهره می نگرد</p><p>ره رد و قبول می سپرد</p><p>سعدا را به خلد می خواند</p><p>اشقیا را ز خلد می راند</p><p>بعد ازان دید با خدادانی</p><p>دو فرشته نشسته بر خوانی</p><p>می نهندش ز طیبات جنان</p><p>از چپ و راست لقمه ها به دهان</p><p>بعد ازان با هزار جاه و جمال</p><p>یافت ره در سرادقات جلال</p><p>دید در زیر عرش حیرانی</p><p>از دو عالم فشانده دامانی</p><p>کرده در جلوه گاه وحدت جای</p><p>دوخته دیده در شهود خدای</p><p>ننهد دیده شهود به هم</p><p>ندهد پشت استقامت خم</p><p>گفت با خویشتن در آن دل شب</p><p>که کیانند این سه تن یارب</p><p>هاتفی گفت این که مشعوف است</p><p>به شهود خدای معروف است</p><p>که ز امید و بیم فارغ و فرد</p><p>به محبت پرستش حق کرد</p><p>وان دو تن را که دیدی از اول</p><p>بشر حافی و احمد حنبل</p><p>جامی از هر چه هست بگسل بندو</p><p>واندر آن یار دل گسل دل بند</p><p>بو که حکم کما تعیش تموت</p><p>دهدت بعد مرگ از وی قوت</p><h2><a id="poem-65740" href="https://ganjoor.net/jami/7ourang/7-1/sd2/sh46">بخش ۴۶ - قصه مشاهده کردن شیخ علی رودباری قدس سره مردن آن مرقع پوش شوریده حال را در محبت آن جوان مغرور به حسن و جمال</a></h2>
<p>بوعلی رودباری آن شه دین</p><p>خسرو بارگاه صدق و یقین</p><p>رفت روزی به جانب حمام</p><p>تا سبک گردد از گرانی عام</p><p>دید از رقعه های گوناگون</p><p>ژنده صوفیانه بر بیرون</p><p>یا رب این ژنده گفت کسوت کیست</p><p>که درین راه جز به فاقه نزیست</p><p>چون درآمد چه دید درویشی</p><p>در ره عاشقی وفا کیشی</p><p>ایستاده به فرق خودکامی</p><p>که سرش می سترد حجامی</p><p>موی او چون شدی سترده به تیغ</p><p>داشتی بر زمین فتاده دریغ</p><p>دمبدم خم شدی به سوی زمین</p><p>بهر موی چیدنش ز روی زمین</p><p>صاف کرده درون ز حیله و زرق</p><p>ریختی آب صافیش بر فرق</p><p>عزم رفتن چو کرد تازه جوان</p><p>رفت درویش تا برون و روان</p><p>بهرش آورد یک دو فوطه خشک</p><p>بوی گل زان وزان و نفحه مشک</p><p>چون تنش خشک شد ز تری آب</p><p>سوی بیرون نهاد رو به شتاب</p><p>او خرامان چو سروی اندر پیش</p><p>در قفا همچو سایه آن درویش</p><p>بوعلی هم روانه در دنبال</p><p>تا شود واقف از حقیقت حال</p><p>جامه برداشت آن فقیر نژند</p><p>به سر آن جوان فرو افکند</p><p>رفت و لختی گلاب و عود اندوخت</p><p>ریخت بر وی گلاب و عود بسوخت</p><p>مروحه بر گرفت و کردش باد</p><p>آینه پیش روی وی بنهاد</p><p>این همه کرد لیکن آن دلخواه</p><p>هیچ گه سوی او نکرد نگاه</p><p>صبر درویش مبتلا برسید</p><p>ناله از جان دردناک کشید</p><p>کای مرا سوخته ز عشوه گری</p><p>چه کنم تا تو سوی من نگری</p><p>نیست گفتا به زندگان نظرم</p><p>پیش رویم بمیر تا نگرم</p><p>دید درویش سوی او و بمرد</p><p>وینچنین مرگ را حیات شمرد</p><p>رفت بیرون جوان و آه نکرد</p><p>وز رعونت بدو نگاه نکرد</p><p>بوعلی سوی خانقاهش برد</p><p>کفنش کرد پس به خاک سپرد</p><p>بعد یکچند شد به راه حجاز</p><p>آمدش آن پسر به راه افراز</p><p>خرقه بس خشن فکنده به بر</p><p>شیخ گفتش که ای ستوده پسر</p><p>تو نیی آن که سالها زین پیش</p><p>لب گشادی به مرگ آن درویش</p><p>گفت آری ولی چو آن گفتم</p><p>شب به خلوتسرای خود خفتم</p><p>آن فقیر ستم رسیده به خواب</p><p>دامن من گرفت و کرد عتاب</p><p>کای به تو بعد مرگ هم رویم</p><p>مردم و ننگریستی سویم</p><p>آن سخن کار کرد در دل من</p><p>داغ حسرت نهاد بر دل من</p><p>بر سر خاک او گذر کردم</p><p>جامه خواجگی بدر کردم</p><p>خرقه فقر و فاقه پوشیدم</p><p>در ره فقر و فاقه کوشیدم</p><p>بهر ترویح روح او هر سال</p><p>می گذارم حجی بدین منوال</p><p>به سر خاک او همی آیم</p><p>چهره بر خاک او همی سایم</p><p>می گشایم ز شرمساری خویش</p><p>لب به عذر گناهکاری خویش</p><h2><a id="poem-65741" href="https://ganjoor.net/jami/7ourang/7-1/sd2/sh47">بخش ۴۷ - قصه عاشق شدن آن دختر ترسا بر آن جوان مسلمان و در مفارقت وی بر بستر مرگ افتادن و جان دادن</a></h2>
<p>از صف صوفیان سبک سیری</p><p>در سیاحت گذشت بر دیری</p><p>دید آنجا یکی ز رهبانان</p><p>لیک در کسوت مسلمانان</p><p>گفت کای کهنه پیر دیرانی</p><p>چیست این کسوت مسلمانی</p><p>گفت عمریست تا مسلمانم</p><p>دیده روشن به نور ایمانم</p><p>گفت کین دولت از کجات رسید</p><p>که درین تیرگی صفات رسید</p><p>گفت در دیر ما گرفت مقام</p><p>نوجوانی ز زمره اسلام</p><p>قامتش گلبنی ز باغ بهشت</p><p>چهره روشنتر از چراغ بهشت</p><p>لب نوشین او مسیحادم</p><p>با میانی چو رشته مریم</p><p>عالمی را ز مهر آن مهوش</p><p>دل چو قندیل دیر پر آتش</p><p>بود پاکیزه دختری ترسا</p><p>بر گل از زلف عنبری تر سا</p><p>داشت مالی ز حد و عد بیرون</p><p>با جمالی بسی ز مال افزون</p><p>چشم دختر بر آن جوان افتاد</p><p>زان نظر آتشش به جان افتاد</p><p>خرمن عافیت به بادش رفت</p><p>هر چه جز یاد او ز یادش رفت</p><p>نه به شب خواب و نه به روز قرار</p><p>با دل ریش و دیده خونبار</p><p>گفت و گو با خیال او می کرد</p><p>جست و جوی وصال او می کرد</p><p>حیله ها کرد و مکرها انگیخت</p><p>سیم و زر هر چه داشت بر وی ریخت</p><p>سیم و زر پیش او وجود نداشت</p><p>حیله و مکر هیچ سود نداشت</p><p>آخر از کار خویش مضطر ماند</p><p>وز فروماندگی به جان درماند</p><p>بود آنجا مصوری قادر</p><p>در میان مصوران نادر</p><p>نقش هر آفریده بی کم و کاست</p><p>بکشیدی چنانچه بودی راست</p><p>دامن از زر و سیم مالامال</p><p>با مصور بگفت صورت حال</p><p>چون مصور حدیث او بشنید</p><p>شکل یارش چنانکه بود کشید</p><p>کرد جایش فراز مسند ناز</p><p>عشقبازی به وی نهاد آغاز</p><p>گاه پیشش ز شوق نالیدی</p><p>روی بر خاک پاش مالیدی</p><p>گاه بر روی او گشادی چشم</p><p>گاه بر پای او نهادی چشم</p><p>گه بدو دست در کمر کردی</p><p>گه ز لبهای او شکر خوردی</p><p>لیکن آن کس که هست تشنه به آب</p><p>کی برد تشنگیش موج سراب</p><p>روزگاری چنین به سر می برد</p><p>غمش از دل بدین بدر می برد</p><p>تا که از دور چرخ جان فرسای</p><p>آمد از رنج تن جوان از پای</p><p>ماهش از تب کشید رنج محاق</p><p>جانش از تن گرفت راه فراق</p><p>دختر این را چو دید از غم و درد</p><p>شرح دادن نمی توان که چه کرد</p><p>آمدش بر درون آزرده</p><p>زخم صد مادر پسر مرده</p><p>هر چه ز آغاز مرگ عالمیان</p><p>کرده باشند جمله ماتمیان</p><p>همه را کرد بلکه افزون نیز</p><p>بلکه از حد وصف بیرون نیز</p><p>جان و دل سوخت ز آتش غم او</p><p>سیم و زر کرد صرف ماتم او</p><p>ماتمی داشت کین خراب آباد</p><p>آنچنان ماتمی ندارد یاد</p><p>آخر آورد سوی صورت روی</p><p>مرهم درد خود ز صورت جوی</p><p>روز بودی ثنای او گفتی</p><p>شب شدی سر به پای او خفتی</p><p>یک شبی گفت و گوی او کردیم</p><p>صبحدم ره به سوی او کردیم</p><p>یافتیمش به خواری افتاده</p><p>پیش صورت به خاک و جان داده</p><p>کرده بر روی صفحه دیوار</p><p>چند بیتی به خون دیده نگار</p><p>کای دل ای دل ز مرگ بی غم باش</p><p>چون رسد مرگ شاد و خرم باش</p><p>ترک ادبار خود گرفتم من</p><p>دین دلدار خود گرفتم من</p><p>توبه کردم ز کیش نصرانی</p><p>کیش من نیست جز مسلمانی</p><p>چشم دارم که در ریاض نعیم</p><p>من و جانان به هم شویم مقیم</p><p>جاودان رو به سوی او آرم</p><p>دامن او ز دست نگذارم</p><p>رفت او و به فرصتی اندک</p><p>می روم من هم از قفا اینک</p><p>شاد گشتند ازان مسلمانان</p><p>بر وی و دین وی ثناخوانان</p><p>خاک او پیش یار او کندند</p><p>اشک ریزان به خاکش افکندند</p><p>روز دیگر به بامداد پگاه</p><p>سوی آن بیت ها فتاد نگاه</p><p>بود کرده رقم به خون جگر</p><p>زیر آن بیت ها سه چار دگر</p><p>که عجب زین سفر بیاسودم</p><p>وصل جانانست زین سفر سودم</p><p>به عنایت رضای من جستند</p><p>نامه های خطای من شستند</p><p>یافتم بار در جوار خدای</p><p>داد در پیشگاه قربم جای</p><p>منم امروز و دولت سرمد</p><p>دامن وصل یار و عیش ابد</p><p>گفت راهب چو خواندم آن دو سه حرف</p><p>نوری اندر دلم فتاد شگرف</p><p>خاطر من بر آن گرفت آرام</p><p>که بود دین حق همین اسلام</p><p>کردم از جان و دل به آن اقرار</p><p>گشتم از دین دیگران بیزار</p><h2><a id="poem-65742" href="https://ganjoor.net/jami/7ourang/7-1/sd2/sh48">بخش ۴۸ - قصه عاشق شدن کنیزک خلیفه بغداد بر غلام وی و از استیلای عشق وی خود را در دجله انداختن</a></h2>
<p>نوبهاران خلیفه بغداد</p><p>بزم عشرت به طرف دجله نهاد</p><p>داشت در پرده شاهدی نوخیز</p><p>در ترنم ز پسته شکر ریز</p><p>چون گرفتی چو زهره در بر چنگ</p><p>چنگ زهره فتادی از آهنگ</p><p>با غلام خلیفه کز خوبی</p><p>بود مهر سپهر محبوبی</p><p>داشت چندان تعلق خاطر</p><p>که نبودی به حال خود حاضر</p><p>هر دو مفتون یکدگر بودند</p><p>بلکه مجنون یکدگر بودند</p><p>بودشان صد نگاهبان بر سر</p><p>مانع وصلشان ز یکدیگر</p><p>طاقت ماه پردگی شد طاق</p><p>زآتش اشتیاق و داغ فراق</p><p>از پس پرده خوش نوایی ساخت</p><p>چنگ را بر همان نوا بنواخت</p><p>کرد قولی به عشقبازی ساز</p><p>پس بر آن قول برکشید آواز</p><p>کآخر ای چرخ بی وفایی چند</p><p>روح کاهی و عمر سایی چند</p><p>هرگز از مهر تو نگشتم گرم</p><p>شرم می آیدم ز مهر تو شرم</p><p>به که یکدم به خویش پردازم</p><p>چاره کار خویشتن سازم</p><p>بود در پرده دلبر دیگر</p><p>همچو او پرده ساز و رامشگر</p><p>گفت هر سو کسان به غمازی</p><p>چاره خود چگونه می سازی</p><p>پرده از پیش چاک زد که چنین</p><p>شد چو ماهی و ماه دجله نشین</p><p>همچو مه خویش را در آب انداخت</p><p>همچو ماهی به غوطه خواری ساخت</p><p>بود استاده آن غلام آنجا</p><p>جانی از هجر تلخکام آنجا</p><p>خویشتن را چو وی در آب افکند</p><p>کرد ساعد به گردنش پیوند</p><p>دست در گردن هم آورده</p><p>رخ نهفتند هر دو در پرده</p><p>هر دو رستند از منی و تویی</p><p>دست شستند از غبار دویی</p><p>جامی آیین عاشقی این است</p><p>مهر اینست و مابقی کین است</p><p>گر به دریای عشق داری روی</p><p>همچو اینان ز خویش دست بشوی</p><h2><a id="poem-65743" href="https://ganjoor.net/jami/7ourang/7-1/sd2/sh49">بخش ۴۹ - قصه آن جوان که بر دختر عم عاشق شد و در عشق وی نام دزدی بر خود نهاد و ناموس عم نگاه داشت و بدان سبب به مقصود رسید</a></h2>
<p>نوجوانی نخورده نشتر غم</p><p>شد گرفتار عشق دختر عم</p><p>روز و شب در سرای عم می بود</p><p>در مقام رضای عم می بود</p><p>دمبدم روی دخترش می دید</p><p>میوه از باغ نوبرش می چید</p><p>بود شبها در آن نشیمن راز</p><p>با شکنهای زلف او کجه باز</p><p>لیک داغش چو سینه سوز افتاد</p><p>کجه او به روی روز افتاد</p><p>پیش عم آشکار شد رازش</p><p>داشت از خانه آمدن بازش</p><p>چند روز آن جوان نیکو روی</p><p>که به دیدار یار بودش خوی</p><p>چون بدل شد وصال او به فراق</p><p>محنتش جفت گشت و طاقت طاق</p><p>یک شب از آرزوی دیدارش</p><p>کرد منزل به بام و دیوارش</p><p>خواست از مهر روی روشن او</p><p>که درآید چو مه به روزن او</p><p>ناگهانش فکند لغزش پای</p><p>از لب بام در میان سرای</p><p>عم ز افتادنش چو گشت آگاه</p><p>دزدوارش گرفت و داشت نگاه</p><p>بامدادش به شاه دوران برد</p><p>دادخواهان به پیش سلطان برد</p><p>شاه پرسید ازو که ای اوباش</p><p>دور از اندیشه معاد و معاش</p><p>شب که رو در ره خطا رفتی</p><p>به سرای کسان چرا رفتی</p><p>دید مسکین جوان که آن نه نکوست</p><p>که نهد تهمتی به دامن دوست</p><p>زد به سر منزل ملامت گام</p><p>راند بر خویشتن به دزدی نام</p><p>شاه بعد از جواب بشنیدن</p><p>داد فرمان به دست بریدن</p><p>واقفی از حقیقت آن حال</p><p>رقعه ای کرد سوی شاه ارسال</p><p>کای به حشمت ز خسروان فایق</p><p>نیست بر عاشق این جزا لایق</p><p>عاشق از شور عشق مجنون است</p><p>کار مجنون ز شرع بیرون است</p><p>مرد عاشق نه سیم و زر دزدد</p><p>از لب یار خود شکر دزدد</p><p>نیست جز دزدیی پسندیده</p><p>آمدن سوی یار دزدیده</p><p>شه چو مضمون کار را دانست</p><p>حال آن دل فگار را دانست</p><p>گفت با عم وی که ای سره مرد</p><p>این جوان را مکش به محنت و درد</p><p>بگسل از عهد سست پیوندی</p><p>سرفرازیش ده به فرزندی</p><p>رسم و راه ستمگری بگذار</p><p>جوهر خود به جوهری بسپار</p><p>گفت عم کو نه لایق است مرا</p><p>نه حریف موافق است مرا</p><p>شاه گفت آن که نام و ننگ تو جست</p><p>دست از نام و ننگ بهر تو شست</p><p>زو موافقتری کجا یابی</p><p>سر ز پیوند او چرا تابی</p><p>گفت عم کو فقیر و دست تهیست</p><p>مرد را داغ فقر رو سیهیست</p><p>شاه اسباب کار هر دو بساخت</p><p>به زر و مال هر دو را بنواخت</p><p>عقد بست آن جوان و دختر را</p><p>ساخت یک عقد آن دو گوهر را</p><h2><a id="poem-65744" href="https://ganjoor.net/jami/7ourang/7-1/sd2/sh50">بخش ۵۰ - قصه عیینه و ریا</a></h2>
<p>معتمر نام مهتری ز عرب</p><p>رفت تا روضه نبی یک شب</p><p>رو در آن قبله دعا آورد</p><p>ادب بندگی بجا آورد</p><p>ساخت بالین ز آستان نیاز</p><p>گوش بنهاد بر نشیمن راز</p><p>ناگه آمد به گوشش آوازی</p><p>که همی گفت غصه پردازی</p><p>کای دل امشب تو را چه اندوه است</p><p>وین چه بار گرانتر از کوه است</p><p>مرغی از طرف باغ ناله کشید</p><p>بر تو داغی به سان لاله کشید</p><p>واندر این تیره شب ز ناله زار</p><p>ساخت از خواب خوش تو را بیدار</p><p>یا نه یاری درین شب تاریک</p><p>از برون دور وز درون نزدیک</p><p>بر تو درهای امتحان بگشود</p><p>خوابت از چشم خون فشان بربود</p><p>بست هجرش کمر به کینه تو را</p><p>سنگ غم زد بر آبگینه تو را</p><p>چه شب است این چو زلف یار دراز</p><p>چشم من ناشده به خواب فراز</p><p>قیر شب قید پای انجم شد</p><p>مهر را راه آمدن گم شد</p><p>در نفیر و فغان زبان جرس</p><p>تنگ بر صبحدم مجال نفس</p><p>دست دوران دریده پرده کوس</p><p>تیغ گردون بریده نای خروس</p><p>چون مؤذن ره مناره سپرد</p><p>گویی افتاد ازان به گردن خرد</p><p>کش نیاید ز حلقه حلقوم</p><p>بانگ یا حی صدای یا قیوم</p><p>این نه شب هست اژدهای سیاه</p><p>که کند با هزار دیده نگاه</p><p>تا به دم درکشد غریبی را</p><p>یا زند زخم بی نصیبی را</p><p>منم اکنون و جانی آزرده</p><p>زو دو صد زخم بر جگر خورده</p><p>زخم او جا درون جان دارد</p><p>گر کنم ناله جای آن دارد</p><p>کو رفیقی که بشنود رازم</p><p>واندر این شب شود همآوازم</p><p>کو شفیقی که بنگرد حالم</p><p>کز جدایی چگونه می نالم</p><p>ز آتش غم چو موی پیچانم</p><p>موی پیچان و مور بی جانم</p><p>هست ناچار پیش فرزانه</p><p>موی را شانه مور را دانه</p><p>اگرم شانه همچو مو هوس است</p><p>شانه ام فرق شاخ شاخ بس است</p><p>دانه گر بایدم چو مور نژند</p><p>باشدم اشک دانه دانه بسند</p><p>ماه گردون بود گوا که چنین</p><p>ناله زان می کنم که ماه زمین</p><p>چهره از من چو ماه تافته است</p><p>تیغ مهرش دلم شکافته است</p><p>هرگز اینم گمان نبود به خویش</p><p>کایدم اینچنین بلایی پیش</p><p>ریخت بر سر بلای دهر مرا</p><p>داد ناآزموده زهر مرا</p><p>هر که ناآزموده زهر خورد</p><p>چه عجب گر ره اجل سپرد</p><p>چون بدینجا رساند ناله خویش</p><p>کرد با خامشی حواله خویش</p><p>آتش او درین ترانه فسرد</p><p>شد خموش آنچنان که گویی مرد</p><h2><a id="poem-65745" href="https://ganjoor.net/jami/7ourang/7-1/sd2/sh51">بخش ۵۱ - حیران شدن معتمر در آنکه آن زاری کننده که بود و پشیمان شدن که چرا دنبال آواز نرفت</a></h2>
<p>معتمر چون بدید صورت حال</p><p>بر ضمیرش نشست گرد ملال</p><p>گام زد در ره پریشانی</p><p>داد رخت خرد به حیرانی</p><p>کان همه نالش از زبان که بود</p><p>وان همه سوزش از فغان که بود</p><p>چیست این ناله کیست نالنده</p><p>باز در خامشی سگالنده</p><p>آدمی یا نه آدمیست پریست</p><p>کآدمی وار کرده نوحه گریست</p><p>کاش چون خاست از دلش ناله</p><p>ناله را رفتمی ز دنباله</p><p>تا به نالنده راه یافتمی</p><p>پرده راز او شکافتمی</p><p>کردمی غور در نظاره گری</p><p>دست بگشادمی به چاره گری</p><p>چون بدین حال یک دو لحظه گذشت</p><p>حال آن دل رمیده باز بگشت</p><p>تیز برداشت همچو چنگ آواز</p><p>غزلی جانگداز کرد آغاز</p><p>غزل سینه سوز و دردآمیز</p><p>غزلی صبر کاه و شوق انگیز</p><p>بیت بیتش مقام سوز و نیاز</p><p>در هر مصرعش ز عیش فراز</p><p>حرف حرفش همه فسانه درد</p><p>نغمه محنت و ترانه درد</p><p>اولش نور عشق را مطلع</p><p>وآخرش روز وصل را مقطع</p><p>در قوافیش شرح سینه تنگ</p><p>بحر او رهنما به کام نهنگ</p><p>گه در او ذکر یار و منزل او</p><p>وصف شیرینی شمایل او</p><p>گه در او عجز و خواری عاشق</p><p>قصه خاکساری عاشق</p><p>گه در او محنت درازی شب</p><p>عمر کاهی و جانگدازی شب</p><p>گه در او داستان روز فراق</p><p>حرقت داغ شوق و سوز فراق</p>
</body></html>