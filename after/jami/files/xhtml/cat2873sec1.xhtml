<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>رسالهٔ اربعین - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-125450" href="https://ganjoor.net/jami/arbaeen/sh0">بسم الله الرحمن الرحیم</a></h2>
<p>صحیحترین حدیثی که راویان مجالسِ دین و مُحدِّثانِ مدارسِ یقین املا کنند حمدِ دانائیست که کلماتِ تامّۀ جامعه بر زبان مُعْجِزْبیان حبیب خود گذرانیده و آن را تالیِ کلام کامل و خطابِ شامل خود گردانیده و به نقل ثِقَةٍ بَعْدَ ثِقَةٍ به گوش محرومان از سعادت صحبت وی رسانیده و به نور علم به آن و عمل به مُوجِب علم از ظلماتِ ضلالتِ شان رهانیده. وَصَلَّی اللهُ عَلَیْهِ وَآلِهِ وَأصْحَابِهِ وَسَلَّمَ نَقَلَةِ عُلُوْمِهِ وَحَفَظَةِ آدَابِهِ.</p><p>امّا بعد:</p><p>این «چهل کلمه» ایست از آن کلمات که سهولتِ فهم و حفظ را به نظم فارسی ترجمه کرده می آید، امیدواری آن را که ناظمِ مترجم امروز در شرط «مَنْ حَفِظَ عَلٰی أُمَّتِی أَرْبَعِیْنَ حَدِیْثًا یَنْتَفَعُوْنَ بِهِ» داخل شود و فردا به سعادت جزاءِ «بَعَثَهُ اللهُ یَوْمَ الْقِیَامَةِ فَقِیْهاً عَالِماً» واصل گردد. وَمِنَ اللهِ مُکَوِّنِ الْکَوْنِ، ألْعِصْمَةُ وَالْعَوْنُ.</p><p>قَالَ النَّبِیُّ صَلَّی اللهُ عَلَیْهِ وَآلِهِ وَسَلَّمَ:</p><h2><a id="poem-125451" href="https://ganjoor.net/jami/arbaeen/sh1">(۱) لاَ یؤْمِنُ اَحَدُکُمْ حَتَّى یُحِبَّ لِأَخِیهِ مَا یُحِبُّ لِنَفْسِهِ. (صحیح البخاری)</a></h2>
<p>هر کسی را لقب مکن مؤمن</p><p>گرچه از سعی جان و تن کاهد</p><p>تا نخواهد برادر خود را</p><p>آنچه از بهر خویشتن خواهد</p><h2><a id="poem-125452" href="https://ganjoor.net/jami/arbaeen/sh2">(۲) مَنْ أَعْطٰى لِلهِ، وَمَنَعَ لِلهِ، وَأَحَبَّ لِلهِ، وَأَبْغَضَ لِلهِ، فَقَدْ اسْتَکْمَلَ إِیمَانَهُ. (سنن ابی داود)</a></h2>
<p>هر که در حبّ و بُغض و منع و عطا</p><p>نبودش دل به غیر حق مایل</p><p>نقدِ ایمان خویش را یابد</p><p>بر مَحَکّ قبولِ حق کامل</p><h2><a id="poem-125453" href="https://ganjoor.net/jami/arbaeen/sh3">(۳) الْمُسْلِمُ مَنْ سَلِمَ الْمُسْلِمُونَ مِنْ لِسَانِهِ وَیدِهِ. (صحیح البخاری)</a></h2>
<p>مُسْلِم آنکس بُوَد به قَول رسول</p><p>گرچه عامی بُوَد وَ گر عالِم</p><p>که بهر جا بُوَد مسلمانی</p><p>باشد از قول و فعل او سالم</p><h2><a id="poem-125454" href="https://ganjoor.net/jami/arbaeen/sh4">(۴) خَصْلَتَانِ لَا تَجْتَمِعَانِ فِی مُؤْمِنٍ: البُخْلُ وَسُوْءُ الْخُلُقِ. (جامع الترمذی)</a></h2>
<p>بذل کن مال و خوی نیکو وزر</p><p>راه ایمان اگر همی پویی</p><p>زانکه در هیچ مؤمنی با هم</p><p>نشود جمع بُخل و بدخویی</p><h2><a id="poem-125455" href="https://ganjoor.net/jami/arbaeen/sh5">(۵)  یَشِیْبُ ابْنُ آدَمَ وَیَشبُّ فِیْهِ خَصْلَتَانِ: ألْحِرْصُ وَطُوْلُ الْأمَلِ. (صحیح البخاری)</a></h2>
<p>آدمی را ز پیری افزاید</p><p>هر زمان در بنای عمر خَلَل</p><p>لیک در وی جوان شود دو صفت</p><p>حرص بر جمع مال و طول اَمَل</p><h2><a id="poem-125456" href="https://ganjoor.net/jami/arbaeen/sh6">(۶) مَنْ لَمْ یَشْکُرِ النَّاسَ لَمْ یَشْکُرِ اللهَ. (جامع الترمذی)</a></h2>
<p>به تو نعمت ز دست هر که رسد</p><p>نِه به میدان شکر گویی پای</p><p>کی به شکر خدا قیام کند</p><p>تارکِ شکرِ بندگان خدای</p><h2><a id="poem-125457" href="https://ganjoor.net/jami/arbaeen/sh7">(۷) مَنْ لَا یَرْحَمِ النَّاسَ، لَا یَرْحَمْهُ اللهُ عَزَّ وَجَلَّ. (صحیح البخاری) ترجمه: هر کس بر مردم رحم نکند خداوند بر او رحم نخواهد کرد.</a></h2>
<p>رحم کن رحم، زانکه بر رخ تو</p><p>درِ رحمت جز از تو نگشاید</p><p>تا تو بر دیگران نبخشایی</p><p>أَرْحَمُ الرَّاحِمِین نبخشاید</p><h2><a id="poem-125458" href="https://ganjoor.net/jami/arbaeen/sh8">(۸) الدُّنْیَا مَلْعُونَةٌ مَلْعُونٌ مَا فِیهَا إِلَّا ذِکْرُ اللهِ. (جامع الترمذی)</a></h2>
<p>هدفِ لعنتِ خدای آمد</p><p>دُنییُ و هرچه هست در دنییٰ</p><p>غیرِ ذکرِ خدا که صاحب ذکر</p><p>در دو عالم به رحمت است اُولیٰ</p><h2><a id="poem-125459" href="https://ganjoor.net/jami/arbaeen/sh9">(۹) لُعِنَ عَبْدُ الدِّینَارِ، وَلُعِنَ عَبْدُ الدِّرْهَمِ. (جامع الترمذی)</a></h2>
<p>گرچه هست آفتابِ رحمتِ حق</p><p>شاملِ ذرّه ذرّۀ عالَم</p><p>باد از آن دور بندۀ دینار</p><p>باد از آن دور بندۀ درهم</p><h2><a id="poem-125460" href="https://ganjoor.net/jami/arbaeen/sh10">(۱۰) دُمْ عَلَى الطَّهَارَةِ یُوْسَعُ عَلَیْکَ فِی الرِّزْقِ. (کنز العمال)</a></h2>
<p>ای کز آلودگیِّ تو شب و روز</p><p>فاقه و فقر تو زیاده شود</p><p>بی طهارت مباش تا بر تو</p><p>روزیِ تنگ تو گشاده شود</p><h2><a id="poem-125461" href="https://ganjoor.net/jami/arbaeen/sh11">(۱۱) لاَ یُلْدَغُ المُؤْمِنُ مِنْ جُحْرٍ وَاحِدٍ مَرَّتَیْنِ. (صحیح البخاری)</a></h2>
<p>دیگر از وی مدار چشم وفا</p><p>هر که شد با تو در جفا گستاخ</p><p>زانکه هرگز دو بار مؤمن را</p><p>نگزد مار از یکی سوراخ</p><h2><a id="poem-125462" href="https://ganjoor.net/jami/arbaeen/sh12">(۱۲) وَمِنْ کَلَامِهِ صَلَوَاتُ اللهِ عَلَیْهِ: ألْعِدَّةُ دَیْنٌ. (المعجم الاوسط للطبرانی)</a></h2>
<p>مرد را هرچه بگذرد به زبان</p><p>عیب باشد ورای آن کردن</p><p>وعده در ذمّۀ کَرَم قرض است</p><p>فرض باشد ادای آن کردن</p><h2><a id="poem-125463" href="https://ganjoor.net/jami/arbaeen/sh13">(۱۳) وَقَالَ رَسُولُ اللهِ صلی الله علیه و سلم: أَلْمَجَالِسُ بِالْأَمَانَةِ. (سنن ابی داود)</a></h2>
<p>ای شده مَحْرَمِ مجالس، پس</p><p>راز هر مجلسی امانت تست</p><p>مکن افشای راز مجلسِ کس</p><p>زانکه افشای آن خیانت تست</p><h2><a id="poem-125464" href="https://ganjoor.net/jami/arbaeen/sh14">(۱۴) وَمِنْ کَلَامِهِ صلی الله علیه و سلم: ألْمُسْتَشَارُ مُؤْتَمَنٌ. (سنن ابن ماجه)</a></h2>
<p>هر که در مشورت امین تو شد</p><p>گرچه باشد امان روی زمین</p><p>چون نهان دارد آنچه مصلحت است</p><p>خاینش خوان به حکم دین، نه امین</p><h2><a id="poem-125465" href="https://ganjoor.net/jami/arbaeen/sh15">(۱۵) وَمِنْ کَلَامِهِ صَلَوَاتُ الرَّحْمٰنِ عَلَیْهِ: ألسَّمَاحُ رَبَاحٌ. (مسند الشهاب للقضاعی)</a></h2>
<p>سودت اگر بایدت ز مایۀ خویش</p><p>دست بخشش گشای و بخشایش</p><p>سودت اکنون ستایش و فردا</p><p>در جوار خدای آسایش</p><h2><a id="poem-125466" href="https://ganjoor.net/jami/arbaeen/sh16">(۱۶) وَ مِنْ کَلَامِهِ صَلَّی اللهُ عَلَیْهِ وَآلِهِ: الدَّیْن شَیْنُ الدِّیْنِ. (مسند الشهاب للقضاعی)</a></h2>
<p>نکشد بهرِ مال دنیا رنج</p><p>هر که خواهد کمال بهرۀ دِین</p><p>چهرۀ دین مکَن به ناخن دَین</p><p>تا نکاهد جمال چهرۀ دِین</p><h2><a id="poem-125467" href="https://ganjoor.net/jami/arbaeen/sh17">(۱۷) وَ مِنْ کَلَامِهِ صلی الله علیه و سلم: الْقَنَاعَةُ مَالٌ لَا یَنْفَدُ. (المعجم الاوسط للطبرانی)</a></h2>
<p>صاحب حرص را از خوان کرم</p><p>فیض احسان نمی‌رسد هرگز</p><p>به قناعت گرای کان مالی‌ست</p><p>که به پایان نمی‌رسد هرگز</p><h2><a id="poem-125468" href="https://ganjoor.net/jami/arbaeen/sh18">(۱۸) وَ مِنْ کَلَامِهِ صلی الله علیه و سلم: الصُّبْحَةُ تَمْنَعُ الرِّزْقَ. (مسند احمد)</a></h2>
<p>ای کمر بسته کسب روزی را</p><p>صبح خیزی دلیل فیروزیست</p><p>بهرِ خوابِ صباح چشم مبند</p><p>زانکه این خواب مانع روزیست</p><h2><a id="poem-125469" href="https://ganjoor.net/jami/arbaeen/sh19">(۱۹) وَمِنْ کَلَامِهِ صلی الله علیه و سلم: وَالسَّعِیْدُ مَنْ وُعِظَ بِغَیْرِهِ. (صحیح مسلم)</a></h2>
<p>نیکبخت آنکسی که می نَبَرد</p><p>رشک بر نیک بختیِ دگران</p><p>سختی روزگار نادیده</p><p>پند گیرد ز سختیِ دگران</p><h2><a id="poem-125470" href="https://ganjoor.net/jami/arbaeen/sh20">(۲۰) وَ مِنْ کَلَامِهِ صلی الله علیه و سلم: آفَةُ السَّمَاحَةِ الْمَنُّ. (المعجم الکبیر للطبرانی)</a></h2>
<p>کَی به نعمت کسی شود دل گرم</p><p>چون ز منّت کنند دم سردی</p><p>غیرِ بادِ خزانِ منّت نیست</p><p>آفت روضۀ جوانمردی</p><h2><a id="poem-125471" href="https://ganjoor.net/jami/arbaeen/sh21">(۲۱) کَفَى بِالْمَرْءِ إِثْمًا أَنْ یُحَدِّثَ بِکُلِّ مَا سَمِعَ. (سنن ابی داود)</a></h2>
<p>مرد را بس همین گنه که قدم</p><p>از مقرّ امان نهد بیرون</p><p>هرچه آید درونِ روزنِ گوش</p><p>از مَمَرِّ زبان دهد بیرون</p><h2><a id="poem-125472" href="https://ganjoor.net/jami/arbaeen/sh22">(۲۲) وَمِنْ کَلَامِهِ صلی الله علیه و سلم: کَفَى بِالْمَوْتِ وَاعِظًا. (مسند الشهاب للقضاعی)</a></h2>
<p>چند گیری به مجلس واعظ</p><p>پای منبر پیِ گرفتنِ پند</p><p>وعظ تو بس به مرگ همسایه</p><p>نعرهٔ نوحه‌گر به بانگ بلند</p><h2><a id="poem-125473" href="https://ganjoor.net/jami/arbaeen/sh23">(۲۳) وَمِنْ کَلَامِهِ صلی الله علیه و سلم: خَیْرُ النَّاسِ أَنْفَعُهُمْ لِلنَّاسِ. (مسند الشهاب للقضاعی)</a></h2>
<p>ای که پرسی که بهترین کس کیست</p><p>گویم از قولِ بهترینِ کسان</p><p>بهترین کس، کسی بُوَد که ز خلق</p><p>بیش باشد به خلق نفع رسان</p><h2><a id="poem-125474" href="https://ganjoor.net/jami/arbaeen/sh24">(۲۴) إِنَّ اللهَ یُحِبُّ السَّهْلَ الطَّلْقَ. (مسند الشهاب للقضاعی)</a></h2>
<p>تا خدا دوست گیردت با خلق</p><p>یک دل و یک زبان و یک رو باش</p><p>شاد طبع و شکفته خاطر زی</p><p>نرم خوی و گشاده ابرو باش</p><h2><a id="poem-125475" href="https://ganjoor.net/jami/arbaeen/sh25">(۲۵) وَ مِنْ کَلَامِهِ صَلَوَاتُ اللهِ عَلَیْهِ وَآلِهِ: تَهَادُوا تَحَابُّوا. (الادب المفرد للبخاری)</a></h2>
<p>دوستی مغز و پوست دشمنی است</p><p>تا کی از مغز سوی پوست شوید</p><p>به هدایا کنید داد و ستد</p><p>تا به هم زان وسیله دوست شوید</p><h2><a id="poem-125476" href="https://ganjoor.net/jami/arbaeen/sh26">(۲۶) أطْلُبُوا الْخَیْرَ عِنْدَ حِسَانِ الْوُجُوهِ. (مصنف ابن ابی شیبة)</a></h2>
<p>بر درِ خوب رویی منزل گیر</p><p>چون پی حاجتی برون آیی</p><p>تا از آن پیشتر که حاجت تو</p><p>دهد، از دیدنش بیاسایی</p><h2><a id="poem-125477" href="https://ganjoor.net/jami/arbaeen/sh27">(۲۷) وَاَیْضاً قَالَ صَلَّی اللهُ عَلَیْهِ وَآلِهِ: زُرْ غِبًّا، تَزْدَدْ حُبًّا. (المعجم الکبیر للطبرانی)</a></h2>
<p>دیدن دوست، دوست را گه گه</p><p>چهرۀ دوستی بیاراید</p><p>ز اتفاق دوام صحبتشان</p><p>شوق کاهد، ملالت افزاید</p><h2><a id="poem-125478" href="https://ganjoor.net/jami/arbaeen/sh28">(۲۸) طُوبٰى لِمَنْ شَغَلَهُ عَیْبُهُ عَنْ عُیُوْبِ النَّاسِ (شعب الایمان للبیهقی)</a></h2>
<p>ای خوش آنکو به عیب بینی خویش</p><p>پیشوای هنروران گردد</p><p>عیب او پیشِ دیدۀ دل او</p><p>پردۀ عیبِ دیگران گردد</p><h2><a id="poem-125479" href="https://ganjoor.net/jami/arbaeen/sh29">(۲۹) الْغِنٰى الْیَأْسُ مِمَّا فِی أَیْدِی النَّاسِ. (مسند الشهاب للقضاعی)</a></h2>
<p>گر دلت را توانگری باید</p><p>که توانگر دِلی نکو هنریست</p><p>باز کش دستِ همّت از چیزی</p><p>که به دستِ تصرُّفِ دگریست</p><h2><a id="poem-125480" href="https://ganjoor.net/jami/arbaeen/sh30">(۳۰) مِنْ حُسْنِ إِسْلَامِ الْمَرْءِ تَرْکُهُ مَا لَا یَعْنِیهِ. (سنن ابن ماجه)</a></h2>
<p>تا شود در جهان علم و عمل</p><p>شاهد دین تو جمال افزای</p><p>زآنچه در خور نیفتدت باز ایست</p><p>زآنچه لایق نباشدت باز آی</p><h2><a id="poem-125481" href="https://ganjoor.net/jami/arbaeen/sh31">(۳۱) لَیْسَ الشَّدِیدُ بِالصُّرَعَةِ، إِنَّمَا الشَّدِیدُ الَّذِی یَمْلِکُ نَفْسَهُ عِنْدَ الغَضَبِ. (صحیح البخاری)</a></h2>
<p>پهلوان نیست آنکه در کُشتی</p><p>پهلوانی دگر بیندازد</p><p>پهلوان آن بُوَد که وقتِ غضب</p><p>نفسِ اَمَّاره را زبون سازد</p><h2><a id="poem-125482" href="https://ganjoor.net/jami/arbaeen/sh32">(۳۲) لَیْسَ الغِنٰى عَنْ کَثْرَةِ العَرَضِ، وَلَکِنَّ الغِنٰى غِنَى النَّفْسِ. (صحیح البخاری)</a></h2>
<p>نه توانگر کسی بُوَد که به مال</p><p>کارپرداز و چاره ساز بُوَد</p><p>آن بُوَد کز شهودِ فضل خدای</p><p>از زر و مال بی نیاز بُوَد</p><h2><a id="poem-125483" href="https://ganjoor.net/jami/arbaeen/sh33">(۳۳) وَمِنْ کَلَامِهِ صَلَوَاتُ اللهِ عَلَیْهِ وَآلِهِ: الْحَزْمِ سُوءَ الظَّنِّ. (مسند الشهاب للقضاعی)</a></h2>
<p>حَزْم مرد آن بُوَد که در همه وقت</p><p>در حقِّ خَلقْ بد گمان باشد</p><p>در همه کار احتیاط کند</p><p>تا ز هر کید در امان باشد</p><h2><a id="poem-125484" href="https://ganjoor.net/jami/arbaeen/sh34">(۳۴) وَ مِنْ کَلَامِهِ صَلَّی اللهُ عَلَیْهِ وَسَلَّمَ: ألْعِلْمُ لا یَحِلُّ مَنْعُهُ. (مسند الشهاب للقضاعی)</a></h2>
<p>ای گرانمایه مرد دانشور</p><p>که ترا علم دین بُوَد معلوم</p><p>مستعدّ را از آن مشو مانع</p><p>مستحقّ را از آن مکن محروم</p><h2><a id="poem-125485" href="https://ganjoor.net/jami/arbaeen/sh35">(۳۵) وَمِنْ کَلَامِهِ صلی الله علیه و سلم: ألْکَلِمَةُ الطَّیِّبَةُ صَدَقَةٌ، صَدَقَ نَبِیُّ اللهِ. (صحیح البخاری)</a></h2>
<p>سخن نرم گوی با سایل</p><p>گر ز مالَش نمی دهی نفقه</p><p>زآنکه در روی اهل حاجت هست</p><p>قول خوش از مقولۀ صدقه</p><h2><a id="poem-125486" href="https://ganjoor.net/jami/arbaeen/sh36">(۳۶) وَمِنْ کَلَامِهِ صلی الله علیه و سلم: کَثْرَةُ الضَّحِکِ تُمِیْتُ الْقَلْبَ. (سنن ابن ماجه)</a></h2>
<p>خرّم آنکس که بهرِ زنده دلی</p><p>زیر لب خنده را بمیراند</p><p>خنده کم کن که خندۀ بسیار</p><p>صد دل زنده را بمیراند</p><h2><a id="poem-125487" href="https://ganjoor.net/jami/arbaeen/sh37">(۳۷) وَمِنْ کَلَامِهِ صلی الله علیه و سلم: الْجَنَّةُ تَحْتَ أَقْدَامِ الْأُمَّهَاتِ. (مسند الشهاب للقضاعی)</a></h2>
<p>سر ز مادر مکش که تاج شرف</p><p>گردی از راه مادران باشد</p><p>خاک شو زیر پای او که بهشت</p><p>در قدمگاه مادران باشد</p><h2><a id="poem-125488" href="https://ganjoor.net/jami/arbaeen/sh38">(۳۸) ألْبَلَاءُ مُوَکَّلٌ بِالْمَنْطِقِ. صَدَقَ رَسُوْلُ اللهِ. (مسند الشهاب للقضاعی)</a></h2>
<p>هر که شد مبتلا به پُرگویی</p><p>به بلایی عجب گرفتار است</p><p>هر بلایی که می رسد به کسان</p><p>بیشتر از مَمَرِّ گفتار است</p><h2><a id="poem-125489" href="https://ganjoor.net/jami/arbaeen/sh39">(۳۹) النَّظْرَةَ سَهْمٌ مَسْمُومٌ مِنْ سِهَامِ إِبْلِیسَ. (المستدرک للحاکم)</a></h2>
<p>دیدن زلف و خال نامحرم</p><p>دانۀ کید و دام تلبیس است</p><p>هر نظر ناوکیست زهرآلود</p><p>کان ز شست کمان ابلیس است</p><h2><a id="poem-125490" href="https://ganjoor.net/jami/arbaeen/sh40">(۴۰) وَمِنْ کَلَامِهِ صلی الله علیه و سلم: لَا یَشْبَعُ الْمُؤْمِنُ دُونَ جَارِهِ. (مسند احمد)</a></h2>
<p>هر که در خطّۀ مسلمانی</p><p>باشد از نقد دین گرانمایه</p><p>کی پسندد که خود بخسبد سیر</p><p>بنشیند گرسنه همسایه؟</p><h2><a id="poem-125491" href="https://ganjoor.net/jami/arbaeen/sh41">تَمَّتْ تَرْجَمَةُ هٰذِهِ الْأرْبَعِیْنَ بِتَوْفِیْقِ مَنْ هُوَ نَاصِرٌ وَّمُعِیْنٌ سَنَةَ سِتٍّ وَثَمَانِیْنَ وَثِمَانمائَةَ. وَالْحَمْدُ لِلهِ عَلَی الْإتْمَامِ وَالصَّلوٰةُ وَالسَّلَامُ عَلٰی مُحَمَّدٍ وَآلِهِ الْبَرَرَةِ الْکِرَامِ.</a></h2>
<p>اربعین های سالکان جامی</p><p>هست بهر وصول صدر قبول</p><p>نَبْوَد از فضل حق عجیب و غریب</p><p>که بدین اربعین رسی به وصول</p>
</body></html>