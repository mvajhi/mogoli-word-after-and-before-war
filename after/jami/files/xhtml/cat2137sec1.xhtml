<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قطعات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80309" href="https://ganjoor.net/jami/divanj/vaseta-eghd/ghete-jv/sh1">شمارهٔ ۱</a></h2>
<p>جامی سخن بر آینه دل بود چو زنگ</p><p>زین زنگ به که آینه خود دهی صفا</p><p>اعراض کن ز شعر که شغلیست بس عریض</p><p>این چند روزه عمر به آن کی کند وفا</p><p>وز زانکه نیست طاقت اعراض ازان تو را</p><p>حمد خدای پیشه کن و نعت مصطفی</p><h2><a id="poem-80310" href="https://ganjoor.net/jami/divanj/vaseta-eghd/ghete-jv/sh2">شمارهٔ ۲</a></h2>
<p>هیچ کس را نشود دنیی و دین جمع به هم</p><p>وای آن کس که به دنییست گرفتار شده</p><p>لفظ دین بر سر دینار چه باشد یعنی</p><p>دین دنیی طلبان در سر دینار شده</p><h2><a id="poem-80311" href="https://ganjoor.net/jami/divanj/vaseta-eghd/ghete-jv/sh3">شمارهٔ ۳</a></h2>
<p>جامی آمد درین سرای نبرد</p><p>دولت مرد عقل مادرزاد</p><p>وگر آن نیز نیست شیوه ادبی</p><p>کرده حاصل ز خدمت استاد</p><p>وگر آن نیز نیست سیم و زری</p><p>که شود پرده پوش شر و فساد</p><p>وگر آن نیز نیست حادثه ای</p><p>که کند نخل عمرش از بنیاد</p><h2><a id="poem-80312" href="https://ganjoor.net/jami/divanj/vaseta-eghd/ghete-jv/sh4">شمارهٔ ۴</a></h2>
<p>آن شنیدستی که کناسی ز سرگین زیر بار</p><p>گفت شکر آن را که از عزت مرا سر برافراخت</p><p>بوالفضولی طعنه زد کای کار تو سرگین کشی</p><p>کی خردمند این هنر را مایه عزت شناخت</p><p>گفت کای نادان کدامین عز ازان افزون بود</p><p>کز پی روزی به امثال تو محتاجم نساخت</p><h2><a id="poem-80313" href="https://ganjoor.net/jami/divanj/vaseta-eghd/ghete-jv/sh5">شمارهٔ ۵</a></h2>
<p>درونی پر طمع جامی مزن طعن</p><p>که در طبع فلان ممسک کرم نیست</p><p>چو آید در میان میزان انصاف</p><p>طمع در خست از امساک کم نیست</p><h2><a id="poem-80314" href="https://ganjoor.net/jami/divanj/vaseta-eghd/ghete-jv/sh6">شمارهٔ ۶</a></h2>
<p>رنج بیگانه در سفر بردن</p><p>زآشنای وطن بسی بهتر</p><p>زیستن چون به کام خصم بود</p><p>مردن از زیستن بسی بهتر</p><h2><a id="poem-80315" href="https://ganjoor.net/jami/divanj/vaseta-eghd/ghete-jv/sh7">شمارهٔ ۷</a></h2>
<p>هرچه خواهی بگویی ای خواجه</p><p>بکن اندیشه اول از سر هوش</p><p>گر بود خیر سامع و قایل</p><p>بگشا لب وگر نه باش خموش</p><h2><a id="poem-80316" href="https://ganjoor.net/jami/divanj/vaseta-eghd/ghete-jv/sh8">شمارهٔ ۸</a></h2>
<p>خوش آمد صحبت احباب جامی</p><p>ولیکن ترک صحبت زان به آمد</p><p>طراز کسوت صحبت درین بزم</p><p>وجدت الناس اخبر تقله آمد</p><h2><a id="poem-80317" href="https://ganjoor.net/jami/divanj/vaseta-eghd/ghete-jv/sh9">شمارهٔ ۹</a></h2>
<p>یاد دارم از کهن پیری که در حمام گفت</p><p>کین سخن پرسید روزی کهتری از مهتری</p><p>چیست سر آنکه در حمام هرکس پا نهد</p><p>بر دل غمگین او بگشاید از شادی دری</p><p>گفت سرش آنکه با او نیست زاسباب جهان</p><p>غیر طاس و فوطه ای آن نیز ازان دیگری</p><h2><a id="poem-80318" href="https://ganjoor.net/jami/divanj/vaseta-eghd/ghete-jv/sh10">شمارهٔ ۱۰</a></h2>
<p>ای که در تاج و نگین داری روی</p><p>تا به کی تاج و نگین خواهد ماند</p><p>ملک هستی همه طی خواهد شد</p><p>نه زمان و نه زمین خواهد ماند</p><p>تا توانی به جهان نیکی کن</p><p>کز جهان با تو همین خواهد ماند</p><h2><a id="poem-80319" href="https://ganjoor.net/jami/divanj/vaseta-eghd/ghete-jv/sh11">شمارهٔ ۱۱</a></h2>
<p>هر قلمزن راکه باشد ظلم خوی</p><p>دفع ظلمش تیغ عدل شاه به</p><p>تا شود کوتاه دست ظلم او</p><p>یک بدست از دست او کوتاه به</p><h2><a id="poem-80320" href="https://ganjoor.net/jami/divanj/vaseta-eghd/ghete-jv/sh12">شمارهٔ ۱۲</a></h2>
<p>ای کریمانی که پیش چشمتان</p><p>خاک باشد سیم صرف و زر ناب</p><p>مادحان چون بر شما آرند روی</p><p>فی وجوه المادحین احثوا التراب</p><h2><a id="poem-80321" href="https://ganjoor.net/jami/divanj/vaseta-eghd/ghete-jv/sh13">شمارهٔ ۱۳</a></h2>
<p>شدی جامی چو پیر از گردش دهر</p><p>ز پیوند جوانان گوشه ای گیر</p><p>به یاد آر آنکه در عهد جوانی</p><p>نمی آمد تو را خوش صحبت پیر</p><h2><a id="poem-80322" href="https://ganjoor.net/jami/divanj/vaseta-eghd/ghete-jv/sh14">شمارهٔ ۱۴</a></h2>
<p>غافلی می گفت کای بنا بنای خانه ام</p><p>ساز محکم ور نه زانم غیر درد و غم چه سود</p><p>زیرکی بشنید گفتا چون بنای عمر ما</p><p>سخت سست آمد بنای آب و گل محکم چه سود</p><h2><a id="poem-80323" href="https://ganjoor.net/jami/divanj/vaseta-eghd/ghete-jv/sh15">شمارهٔ ۱۵</a></h2>
<p>ای وجودت به دانش و بخشش</p><p>دفتر فضل و جود را فهرست</p><p>من فرستادم آنچه وعده نبود</p><p>تو هم آن وعده کرده را بفرست</p><h2><a id="poem-80324" href="https://ganjoor.net/jami/divanj/vaseta-eghd/ghete-jv/sh16">شمارهٔ ۱۶</a></h2>
<p>جامیا تا به کی غم مهمان</p><p>می خوری غم برای خود می خور</p><p>هر کسی گو مواید نعمت</p><p>از سماط خدای خود می خور</p><p>نخورد گر به خانه ات روزی</p><p>گو رو و در سرای خود می خور</p><h2><a id="poem-80325" href="https://ganjoor.net/jami/divanj/vaseta-eghd/ghete-jv/sh17">شمارهٔ ۱۷</a></h2>
<p>می خورد طعمه های رنگارنگ</p><p>خواجه از کسب اشتهای دروغ</p><p>می دمد بادهای ناخوشبوی</p><p>معده بر سبلت وی از آروغ</p><p>نگشاید فقیر روزه خویش</p><p>جز به نان جوین و تره و دوغ</p><p>می شود هرچه می خورد نوری</p><p>که رسد زان به آفتاب فروغ</p><h2><a id="poem-80326" href="https://ganjoor.net/jami/divanj/vaseta-eghd/ghete-jv/sh18">شمارهٔ ۱۸</a></h2>
<p>هر چند شود عدو زبونت</p><p>سررشته حزم را مکن گم</p><p>چون مار فتد به زیر پایت</p><p>پا بر سرمار نه نه بر دم</p><h2><a id="poem-80327" href="https://ganjoor.net/jami/divanj/vaseta-eghd/ghete-jv/sh19">شمارهٔ ۱۹</a></h2>
<p>کنم حرفی ز حکمت بر تو املا</p><p>که شاید گر به آب زر نویسی</p><p>به زهر خویش اگر دست آوری به</p><p>که از شهد کسان انگشت لیسی</p><h2><a id="poem-80328" href="https://ganjoor.net/jami/divanj/vaseta-eghd/ghete-jv/sh20">شمارهٔ ۲۰</a></h2>
<p>آن یکی خواهد به شهوت زن که تا فرزند او</p><p>بعد مرگ از وی بماند در جهان نایب مناب</p><p>وان دگر سازد سرا و خانه تا زآفاب دهر</p><p>یک زمان فارغ نشیند کامگار و کامیاب</p><p>جمله زین غافل که هر ساعت ز آگاهان غیب</p><p>می رسد بانگ لدوا للموت و ابنوا للخراب</p><h2><a id="poem-80329" href="https://ganjoor.net/jami/divanj/vaseta-eghd/ghete-jv/sh21">شمارهٔ ۲۱</a></h2>
<p>زاهل شر جامی اگر صد زخم بر جان آیدت</p><p>جز دعای خیرشان حرفی مده از دل برون</p><p>از نبی نامد چو بر درج گهر سنگین رسید</p><p>جز صدای اهد قومی انهم لا یعلمون</p><h2><a id="poem-80330" href="https://ganjoor.net/jami/divanj/vaseta-eghd/ghete-jv/sh22">شمارهٔ ۲۲</a></h2>
<p>دیده درد دیده را گفتند</p><p>حالت امروز هیچ خوشتر هست</p><p>گفت آری خوشم ولی هر دم</p><p>رنجه می داردم عیادت دست</p><h2><a id="poem-80331" href="https://ganjoor.net/jami/divanj/vaseta-eghd/ghete-jv/sh23">شمارهٔ ۲۳</a></h2>
<p>کلامت بس دقیق افتاد کلا</p><p>که در دقت ز مو فرقش توان کرد</p><p>لطافت در سخنهای لطیفت</p><p>سرت کالماء او کاللون فی الورد</p><h2><a id="poem-80332" href="https://ganjoor.net/jami/divanj/vaseta-eghd/ghete-jv/sh24">شمارهٔ ۲۴</a></h2>
<p>دی حاسد کم موی ز اشعار افاضل</p><p>می‌خواند قصاید چه مسجع چه مرصع</p><p>گفتم که کند باب هنر قرع بدینسان</p><p>برداشت به دعوی سر و گفتا أنا اقرع</p><h2><a id="poem-80333" href="https://ganjoor.net/jami/divanj/vaseta-eghd/ghete-jv/sh25">شمارهٔ ۲۵</a></h2>
<p>ای سفله بس که گفته تو خنده آورد</p><p>خوانند مردمان پی دفع ملالتش</p><p>گفتی بود جزالت شعرم چنانکه آب</p><p>خواهد فرو رود به زمین از خجالتش</p><p>آری به هر که شعر بری لت بود جزاش</p><p>کو شعر کس که باشد ازینسان جزا لتش</p><h2><a id="poem-80334" href="https://ganjoor.net/jami/divanj/vaseta-eghd/ghete-jv/sh26">شمارهٔ ۲۶</a></h2>
<p>تازی سوار مجنون ملک سخن گرفته</p><p>در نکته های تازی با وی سخن ندارم</p><p>لیکن به گاه جولان میدان فارسی را</p><p>مجنون دیگر آمد انگشت نی سوارم</p><h2><a id="poem-80335" href="https://ganjoor.net/jami/divanj/vaseta-eghd/ghete-jv/sh27">شمارهٔ ۲۷</a></h2>
<p>فرزند ظهیرالدین پنجم ز محرم</p><p>در منتصف ظهر شد آرام دل ما</p><p>جز «ذلک عیسی » نشد از غیب اشارت</p><p>جستیم چو نامش ز رقم نامه اسما</p><p>ملفوظ ز عیسی چو شمارند نه مکتوب</p><p>تاریخ ولادت بودش «ذلک عیسا»</p><h2><a id="poem-80336" href="https://ganjoor.net/jami/divanj/vaseta-eghd/ghete-jv/sh28">شمارهٔ ۲۸</a></h2>
<p>نور دیده ظهیر دین که فتاد</p><p>دادن و بردنش به هم نزدیک</p><p>بود برقی ز آسمان کرم</p><p>زادن و مردنش به هم نزدیک</p><h2><a id="poem-80337" href="https://ganjoor.net/jami/divanj/vaseta-eghd/ghete-jv/sh29">شمارهٔ ۲۹</a></h2>
<p>خوشنویسی چو عارض خوبان</p><p>سخنم را به خط خوب آراست</p><p>لیک در هر غزل به سهو قلم</p><p>گاه چیزی فزود و گاهی کاست</p><p>کردم اصلاح آن من از خط خویش</p><p>گر چه نامد چنانچه دل می خواست</p><p>هر چه او کرده بود با سخنم</p><p>با خط او قصور کردم راست</p><h2><a id="poem-80338" href="https://ganjoor.net/jami/divanj/vaseta-eghd/ghete-jv/sh30">شمارهٔ ۳۰</a></h2>
<p>به کلک فلان خوشنویس شعر مرا</p><p>نزد رقم که نه هر بیت شد به زخمی خاص</p><p>کنون من از پی اصلاح شعر بر خط او</p><p>قلمتراش کشیدم که «الجروح قصاص »</p><h2><a id="poem-80339" href="https://ganjoor.net/jami/divanj/vaseta-eghd/ghete-jv/sh31">شمارهٔ ۳۱</a></h2>
<p>فغان از دست آن کاتب که کلکش</p><p>به بیش و کم نویسی شد فسانه</p><p>ز بیش و کم نویسیهای او شعر</p><p>ز بحر و وزن ماند بر کرانه</p><p>نوشت از مثنوی بهرم کتابی</p><p>که چون جویم ز نظم آنجا نشانه</p><p>نیابم زان نشانه جز بیاضی</p><p>که دارد هر دو مصرع در میانه</p><h2><a id="poem-80340" href="https://ganjoor.net/jami/divanj/vaseta-eghd/ghete-jv/sh32">شمارهٔ ۳۲</a></h2>
<p>جدول آسا درین صحیفه راز</p><p>گرد هر صفحه صفحه گردیدم</p><p>چون حدود خطایش از خط خوش</p><p>نافه آمیز و مشکبو دیدم</p><p>به دو انگشت گزلک و خامه</p><p>نافه های خطا ازو چیدم</p><h2><a id="poem-80341" href="https://ganjoor.net/jami/divanj/vaseta-eghd/ghete-jv/sh33">شمارهٔ ۳۳</a></h2>
<p>نغز خط دلبری فرستادم</p><p>همچو یوسف یگانه در خوبی</p><p>بو که یابد ز شهریار جهان</p><p>نظر التفات یعقوبی</p><h2><a id="poem-80342" href="https://ganjoor.net/jami/divanj/vaseta-eghd/ghete-jv/sh34">شمارهٔ ۳۴</a></h2>
<p>جهان پناها بادت خدا پناه که شد</p><p>ز نقشبندی لطفت جهان نگارستان</p><p>شکار چنگل باز ظفر شکارت باد</p><p>هزار طایر دولت درین شکارستان</p><p>ز نوک خامه یکی روضه کرده ام ترتیب</p><p>که پیش دیده حاسد نموده خارستان</p><p>به کشور تو فرستاده شد بدان امید</p><p>که از نسیم قبولت شود بهارستان</p><h2><a id="poem-80343" href="https://ganjoor.net/jami/divanj/vaseta-eghd/ghete-jv/sh35">شمارهٔ ۳۵</a></h2>
<p>یکی خمسه ارسال کردم که خامه</p><p>چو پا بهر تسوید او سوده تارک</p><p>پی بهره گیری ز خوان کرامت</p><p>به کف بادت این خمسه خمس المبارک</p><h2><a id="poem-80344" href="https://ganjoor.net/jami/divanj/vaseta-eghd/ghete-jv/sh36">شمارهٔ ۳۶</a></h2>
<p>عروس حجله طبعم که شاهد سخن است</p><p>ز آب و خاک خراسان چو دید ناسازی</p><p>وداع کرد مرا و نهاد روی به روم</p><p>به عزم خدمت شاه مجاهد غازی</p><h2><a id="poem-80345" href="https://ganjoor.net/jami/divanj/vaseta-eghd/ghete-jv/sh37">شمارهٔ ۳۷</a></h2>
<p>دی فرستاد قطعه ای سوی من</p><p>نکته دانی ز زمره فضلا</p><p>کرده لفظی سه چار ازان به دو نیم</p><p>تا کند عاجز از جواب مرا</p><p>گفتم اندر جواب او کای مف  . . .</p><p>. . . خر خلق خدا و قاضی حا . . .</p><p>. . . جت اصحاب متصف به فضی  . . .</p><p>. . . لت بسیار خواهمت به دعا</p><h2><a id="poem-80346" href="https://ganjoor.net/jami/divanj/vaseta-eghd/ghete-jv/sh38">شمارهٔ ۳۸</a></h2>
<p>به فضل عام تو یا رب که در سرای وجود</p><p>دقیقه ای ز فنون کرم فرونگذاشت</p><p>به صنع تو که ندیده مدوز کلک و مداد</p><p>به لوح ساده هستی هزار نقش نگاشت</p><p>که بخش دولت جاوید شهریاری را</p><p>که فیض خود از هیچ کس دریغ نداشت</p><p>بلند مرتبه یعقوب بن حسن که ز عدل</p><p>لوای جاه و جلالت به آسمان افراشت</p><p>حساب حاصل او جز خدا نداند کس</p><p>به کشتزار جهان بس که تخم نیکی کاشت</p><h2><a id="poem-80347" href="https://ganjoor.net/jami/divanj/vaseta-eghd/ghete-jv/sh39">شمارهٔ ۳۹</a></h2>
<p>دی به کف دیوان خود گفتی که از صاحبدلان</p><p>کی بود لایق که از پیش نظر دورش نهند</p><p>شد دلت رنجه چو گفتم بر سر گور توباد</p><p>کن وصیت تا چو میری با تو در گورش نهند</p><h2><a id="poem-80348" href="https://ganjoor.net/jami/divanj/vaseta-eghd/ghete-jv/sh40">شمارهٔ ۴۰</a></h2>
<p>گفته ای کعبه بود خانه من</p><p>لیکن این پیش خرد ممنوع است</p><p>نه در او« امنهم من خوف » است</p><p>نه در او« اطعمهم من جوع » است</p><h2><a id="poem-80349" href="https://ganjoor.net/jami/divanj/vaseta-eghd/ghete-jv/sh41">شمارهٔ ۴۱</a></h2>
<p>دست در تن تن بسیار مزن ای مطرب</p><p>رونقی می دهش از شعر نکو گفتاری</p><p>جان این تن تن بیهوده تو شعر خوش است</p><p>هست هر تن که در او جان نبود مرداری</p><h2><a id="poem-80350" href="https://ganjoor.net/jami/divanj/vaseta-eghd/ghete-jv/sh42">شمارهٔ ۴۲</a></h2>
<p>چو گشت این قصب جامه یعنی که خامه</p><p>به تسوید این نسخه خوش مشرف</p><p>به لحن صریر این صدا آمد از وی</p><p>که نعم المؤلف و نعم المؤلف</p><h2><a id="poem-80351" href="https://ganjoor.net/jami/divanj/vaseta-eghd/ghete-jv/sh43">شمارهٔ ۴۳</a></h2>
<p>هرکه خواهد که در زمانه به جود</p><p>به صد آوازه نامزد گردد</p><p>گو دو کف صفر کن به بخشش مال</p><p>که یکی از دو صفر صد گردد</p><h2><a id="poem-80352" href="https://ganjoor.net/jami/divanj/vaseta-eghd/ghete-jv/sh44">شمارهٔ ۴۴</a></h2>
<p>به نان خشک کاوردی به پیشم</p><p>چرا باشی به جود خویش غره</p><p>کماج خیمه را ماند که نتوان</p><p>ز وی کندن به دندان نیم ذره</p><p>چو نان تو ز چوب آمد چه بودی</p><p>که بودی زآهنم دندان چو اره</p><h2><a id="poem-80353" href="https://ganjoor.net/jami/divanj/vaseta-eghd/ghete-jv/sh45">شمارهٔ ۴۵</a></h2>
<p>خواجه آورد بهر سفره ما</p><p>پشت آن یک دو گوسفند که کشت</p><p>لیکن از دست نخوت جودش</p><p>نشد آلوده ام به آن انگشت</p><p>هست ازان با خودش تصور آن</p><p>که به حاتم همی رسد به دو پشت</p><h2><a id="poem-80354" href="https://ganjoor.net/jami/divanj/vaseta-eghd/ghete-jv/sh46">شمارهٔ ۴۶</a></h2>
<p>پشت و پهلویی رساند از خوان شه دهدار و گفت</p><p>خصم گو دندان مزن گر نیک یا بد می خورم</p><p>اجره حمالی پشت است این پهلو مرا</p><p>لقمه ای گر می خورم از پهلوی خود می خورم</p><h2><a id="poem-80355" href="https://ganjoor.net/jami/divanj/vaseta-eghd/ghete-jv/sh47">شمارهٔ ۴۷</a></h2>
<p>به دهدار گفتم که بردار بخش</p><p>ازان صره کز وی سر افراشتم</p><p>ز انصاف دم زد کزان بخش من</p><p>همان بس که در راه برداشتم</p><h2><a id="poem-80356" href="https://ganjoor.net/jami/divanj/vaseta-eghd/ghete-jv/sh48">شمارهٔ ۴۸</a></h2>
<p>خواجه دارد اشتری و خیمه ای</p><p>در سفر راضی به قوت لایموت</p><p>اشتری چون عنکبوت از لاغری</p><p>خیمه بالایش کبیت العنکبوت</p><h2><a id="poem-80357" href="https://ganjoor.net/jami/divanj/vaseta-eghd/ghete-jv/sh49">شمارهٔ ۴۹</a></h2>
<p>می گفت دی خطیب که خواهم نشان شاه</p><p>تا اسب من ز ایلچیان کم کشد گزند</p><p>گفتم فروش اسب و بخر بهر خود خری</p><p>زیرا که هست بهر خطابت خری پسند</p><h2><a id="poem-80358" href="https://ganjoor.net/jami/divanj/vaseta-eghd/ghete-jv/sh50">شمارهٔ ۵۰</a></h2>
<p>دی به حمام اندرون از فرق آن مه سرتراش</p><p>جمع می کرد آنچه می افکند در یک کاسه آب</p><p>بعد ازان کیسه به کف دلاک بر وی دست یافت</p><p>کیسه می مالید بر سیمین تنش با صد شتاب</p><p>هردو چون از خدمت آن فرق و تن فارغ شدند</p><p>آن به کاسه مشک تر برد این به کیسه سیم ناب</p><h2><a id="poem-80359" href="https://ganjoor.net/jami/divanj/vaseta-eghd/ghete-jv/sh51">شمارهٔ ۵۱</a></h2>
<p>جامیا زان چه حاصل ار به مثل</p><p>بگذری از صد و دویست شوی</p><p>اخر کار نیست خواهی شد</p><p>نیست شو پیش ازانکه نیست شوی</p><h2><a id="poem-80360" href="https://ganjoor.net/jami/divanj/vaseta-eghd/ghete-jv/sh52">شمارهٔ ۵۲</a></h2>
<p>به صحرا دید ماری آن مخنث</p><p>که از مردی نبودش هیچ رنگی</p><p>ز بیم مار می لرزید و می گفت</p><p>که اینک مار کو مردی و سنگی</p><h2><a id="poem-80361" href="https://ganjoor.net/jami/divanj/vaseta-eghd/ghete-jv/sh53">شمارهٔ ۵۳</a></h2>
<p>به فصل دی از برفهای پیاپی</p><p>فتاده ست در خانه ام قحطسالی</p><p>نه از گوشت چندان که آید به دندان</p><p>نه از هیمه چندان که سازم خلالی</p>
</body></html>