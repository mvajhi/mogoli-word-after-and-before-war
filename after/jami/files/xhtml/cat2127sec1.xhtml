<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قصاید - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79481" href="https://ganjoor.net/jami/divanj/fateha-shabab/ghaside-fj/sh1">شمارهٔ ۱</a></h2>
<p>ای از علو قدر به کرسی نهاده پا</p><p>فرق مقیم فرش حریم تو عرش سا</p><p>مشکل رسد به دولت تقبیل سده ات</p><p>گردون اگر چه راست کند قامت دوتا</p><p>از طرف بامت ار نگرد پاسبان به زیر</p><p>در چشمش آفتاب نماید کم از سها</p><p>در نیمه ره به سدره برآساید از عروج</p><p>مرغی که سوی کنگر قصرت کند هوا</p><p>بر آسمان اگر نکنی سایه چون زمین</p><p>تنها زمین به سایه تو کی کند وفا</p><p>ضل زمین به ساحت فرشت نمی رسد</p><p>فارغ بود صباح تو از ظلمت مسا</p><p>سنگ اساس تو ز تصلب جبل مثل</p><p>سقف رواق تو ز ترفع سما نما</p><p>زان لنگر زمینی «اذا بست الجبال »</p><p>زین قبله دعایی «اذا شقت السما»</p><p>روی توجه همه آفاقیان به توست</p><p>هم قبله امیدی و هم کعبه صفا</p><p>وضع تو بی نظیر و بنای تو دلپذیر</p><p>آب تو جانفزای و هوای تو دلگشا</p><p>هر جای تو که می نگرم به ز دیگری ست</p><p>با تو نمی رسد صفت من به هیچ جا</p><p>جهدی بلیغ کرد به وصف زبان نطق</p><p>اما نشد هنوز کما ینبغی ادا</p><p>خود را بر آستان تو اندازد آفتاب</p><p>دارد ز شمسه های تو دریوزه ضیا</p><p>انداخت عکس نقش ضمیر مصوران</p><p>از بس که یافت صفحه دیار تو جلا</p><p>خورشید زر ناب و فلک لاجورد گشت</p><p>کردند جا درون تو خود را به نقش ها</p><p>نقاش چین چه کار کند در تو غیر آنک</p><p>بر نقش کلک خویش کشد خامه خطا</p><p>حوض تو در میانه و انهار گرد او</p><p>ما بر کنار او خوش و او در میان ما</p><p>چون چار جوی خلد به الوان مختلف</p><p>جاری ست گرد حوض تو انهار دایما</p><p>حوضی عجب ز سیم که بر دیده خیال</p><p>تمثیل مثل آن نبود حد سیمیا</p><p>چو دید حوض سیم تو از آب لطف پر</p><p>سیماب شد ز روی زمین چشمه بقا</p><p>سر برکشیده طرفه درختی ازان میان</p><p>وین طرفه ترکه نیست در او قوت نما</p><p>ریزان نگشته برگ وی از آفت خزان</p><p>جنبش ندیده شاخ وی از صولت صبا</p><p>مرغان به شاخ و برگ وی آنسان گرفته انس</p><p>کز وی نمی شوند به صد های و هوی جدا</p><p>جز منتهای همت مرغان عرش نیست</p><p>نبود درخت سدره بدین گونه منتها</p><p>فواره در ترانه ز منقار مرغ او</p><p>در باغ دهر کم زده مرغی چنین نوا</p><p>ننهاده در حریم تو سایل هنوز پای</p><p>گوید صریر باب تو اهلا و مرحبا</p><p>حاجت به قول نیست که بی ذلت سوال</p><p>حاجات سایلان ز در ما شود روا</p><p>از ظلمت کسوف شود ایمن آفتاب</p><p>گر آورد به سایه دیوارت التجا</p><p>لیک از فروغ شمسه درون و برون تو</p><p>امکان سایه نیست مگر سایه خدا</p><p>ذوالجود والمکارم و الفضل والمنن</p><p>ذوالمجد والمفاخر والعز والعلی</p><p>سلطان حسین آن که بود روز رزم و بزم</p><p>کالغیث فی العطیة واللیث فی الوغا</p><p>شاه غزا شعار که دارد غزای او</p><p>بر روزگار دشمن دین صورت عزا</p><p>مشکین ز طیب نافه خلقش مشام گل</p><p>روشن ز گرد موکب او چشم توتیا</p><p>یابد ز کیمیا صفت زر وجود مس</p><p>وز التفات همت او فعل کیمیا</p><p>گر یافتی به خدمت او رخصت قیام</p><p>از پشت چرخ پیر برون رفتی انحنا</p><p>نبود به روزهای ربیع آن مطر که خور</p><p>با دست زرفشانش عرق ریزد از حیا</p><p>شد خصم سفله از اثر تیغ او دو نیم</p><p>چون ارض سفلی از رقم خط استوا</p><p>هر کس که رو به مهر وی آرد چه باک ازان</p><p>کافتد چو سایه خصم نگونسارش از قفا</p><p>خواهد فلک به سایه او خواب ورنه چیست</p><p>بر مهد اطلسش ز مه و مهر متکا</p><p>عالم پناه شاها چون می کشد دلت</p><p>از شاهدان چسر قدر برقع خفا</p><p>پوشیده نیست بر تو که در عرصه فناست</p><p>معموریی که هست درین عرصه فنا</p><p>آن به که از اشارت معمار عقل و دین</p><p>در باغ ملک قصر عدالت کنی بنا</p><p>هر جا روان کنی ز درون و برونش آب</p><p>از جویبار دانش و سرچشمه ذکا</p><p>بنشانیش به صحن درختی که باشدش</p><p>شاخ از وفا و گل ز کرم میوه از سخا</p><p>برگش بود هوا زده نفس را علاج</p><p>شاخش بود زمن شده عجز را عصا</p><p>مرغان بر آن نشسته ز آثار پر تو</p><p>افکنده در رواق فلک غلغل ثنا</p><p>از میوه خود چه گویم کز طعم و بوی خوش</p><p>جان تو را شود ابدالآبدین غذا</p><p>بفروش کام نفس و بخر دولت ابد</p><p>اینک ستاده مشتری «ان الله اشتری »</p><p>حیف آیدم که رایت شاهی فتد ز پای</p><p>آنجا که سرکشد علم دولت گدا</p><p>نگشایدت ز ساختن این سرای کار</p><p>گر کار آن سرای نسازی درین سرا</p><p>از فیض ابر لطف و سحاب نوال توست</p><p>هر نکته ای که زاد ازین طبع نکته زا</p><p>ورنی در آن محیط که هر قطره هست ازو</p><p>بحر گهر چه قدر صدفریزه ای مرا</p><p>تا بهر صید مرغ اجابت همی نهند</p><p>هر صبح و شام اهل صفا دامی از دعا</p><p>بادا همیشه مرغ اجابت شکار تو</p><p>دامش دعای دام لک العز و البقا</p><h2><a id="poem-79482" href="https://ganjoor.net/jami/divanj/fateha-shabab/ghaside-fj/sh2">شمارهٔ ۲</a></h2>
<p>مرحبا ای قاصد ملک معالی مرحبا</p><p>الصلا کز جان و دل نزل تو کردم الصلا</p><p>نامه سربسته آوردی که گر چون نافه اش</p><p>سر شکافی بر مشام جان زند بوی وفا</p><p>غنچه بشکفته است از گلبن فضل و هنر</p><p>در بهارستان دانش یافته نشو و نما</p><p>لقمه پیچیده است از خوان لقمان آمده</p><p>تا شود جان و دل حکمت شناسان را غذا</p><p>بود موسی را عصایی پیش ازین در کف که خورد</p><p>سحرهای ساحران چون شد به معجز اژدهای</p><p>گشته بر انواع سحر این نامه طی گویا که هست</p><p>در کف دانشوران یک شبر مانده زان عصا</p><p>لف او را گر کنی نشر از بدیع نظم و نثر</p><p>پر ز صنعت یابیش از ابتدا تا انتها</p><p>از بیاض فرجه بین السطور او بود</p><p>نهر سیمین را ز هر سو خاسته مشکین گیا</p><p>سوی معراج حقایق عقل و جان را سلم است</p><p>شکل و ترتیب سطورش کامده سلم نما</p><p>سلم است اما در او غیر از تنزل نیست دأب</p><p>طرفه حالی کان تنزل هست عین ارتقا</p><p>پایه پایه عقل ازان سلم چو می آید فرو</p><p>می نهد گویی ز هر پایه فراز عرش پا</p><p>نظم و نثرش بین که پنداری دبیر چرخ کرد</p><p>عقد پروین را در اثنای بنات النعش جا</p><p>یا خود افتاده ست مخزونات گنج پر گهر</p><p>بر بساط عرض یعنی متصل بعضی جدا</p><p>فقره های نثر او قوت ده پشت هنر</p><p>نکته های نظم او روشنگر تیغ ذکا</p><p>خواستم گیرم دوات از مه سیاهی از ظلام</p><p>خامه از تیر و بیاض از صفحه شمس الضحی</p><p>تا جواب آن کنم انشا دبیر عقل گفت</p><p>بر مدار از چهره اندیشه جلباب حیا</p><p>ز آسمان جود چون رخشنده گردد آفتاب</p><p>در مقابل سهو باشد جستن نور از سها</p><p>در ریاض فضل چون بالا کشد سرو سهی</p><p>از بنفشه نیست لایق جلوه با پشت دوتا</p><p>در سخن آنجا که باشد طبع سحبان سحر ساز</p><p>کی پسندد عاقل از طیان که گردد ژاژخا</p><p>ور ضرورت باشد این معنی طریق شعر گیر</p><p>ناروای غیر شاعر هست شاعر را روا</p><p>چون دبیر عقل زد بهر من این سنجیده رای</p><p>سر زد از خاطر به وفق رایش این مطلع مرا</p><p>جز تو نبود قاصدی بی قاصدان را ای صبا</p><p>خیز و بگذر سوی آن مقصود جانها قاصدا</p><p>عرضه ده آنجا سلامی از سلامت منشعب</p><p>بلکه چون اسم سلام آفاقیان را ملتجا</p><p>سینش از دندانه ها پیوسته دندان کرده تیز</p><p>تا گشاید از رگ جان عقده رنج و عنا</p><p>لام او بار دل ما دیده و خم کرده پشت</p><p>تا به پشت خم کشد آن را به سر حد ادا</p><p>وان الف دال آمده در وی که پا ننهاده ایم</p><p>بی لوای استقامت در ره عشق و ولا</p><p>حلقه میمش بود شاهد بر آن معنی که کرد</p><p>سر اخلاص و محبت حلقه ای در گوش ما</p><p>بعد تبلیغ سلام از بنده جامی عرضه کن</p><p>گر مجال گفت و گو باشد در آن حضرت تو را</p><p>کآرزوی من به دیدارت بسی کامل تر است</p><p>ز آرزوی عاشق مفلس به وصل کیمیا</p><p>تشنه را در بادیه روزی که باشد از سموم</p><p>گرم چون اخگر زمین سوزنده چون آتش هوا</p><p>میل دل دانی چه سان باشد به سوی آب ازان</p><p>شوق من افزون بود سوی تو ای بحر عطا</p><p>غرق بحر شوقم ار سویت نویسم شرح آن</p><p>نیست آن جز جنبش دستی به قصد آشنا</p><p>نیست در شهر تو را از بهر منع زایران</p><p>شهر بی در را چه سان در بست بر رویم قضا</p><p>از گران جانی نیارم سویت آمد ورنه هست</p><p>جذب شوق از پیش روی و دفع اضداد از قفا</p><p>هست جنبانیدن از جا کوه آهن را محال</p><p>گر چه گردد باد صرصر یار با آهن ربا</p><p>شد فضای ملک هستی بر دلم چون نای تنگ</p><p>می رسد هر دم نفیرم بر فلک زین تنگنا</p><p>بر جبین داغ نفاق از یک طرف جمعی دغل</p><p>بر زبان لاف وفاق از یک طرف مشتی دغا</p><p>دوستان این دشمنان آن می ندانم در میان</p><p>تا به کی باشم مذبذب لا الی و لا الی</p><p>چند گردم گرد شهر و روستا دردا که نیست</p><p>همزبانی یافت نی در شهر نی در روستا</p><p>درد تنهایی گریبانگیر من شد تا ربود</p><p>دهر خوان از کفم دامان اخوان الصفا</p><p>پاکبازانی به تن بر ساحل بحر وجود</p><p>لیک سر جانشان مستغرق موج فنا</p><p>مستقر صورت ایشان حضیض مسکنت</p><p>مرتقای همت ایشان حریم کبریا</p><p>جای نی در ارض نی اندر سما یابندشان</p><p>طرفه تر حالی کزیشان پر بود ارض و سما</p><p>گم شود چون قطره در دریا اگر یابد گذر</p><p>بر دل ایشان ز اوج عرش تا تحت الثری</p><p>از نوازشهای شیرین وز نصیحت های نرم</p><p>خستگان را مرهم و آزردگان را مومیا</p><p>تاج و تخت سلطنت را خواب بینند و خیال</p><p>شب چو آسایند سر بر خشت و تن بر بوریا</p><p>یک نفس ز اوقاتشان عیش مخلد را سبب</p><p>یک گهر ز انفاسشان ملک مؤبد را بها</p><p>رویشان در دفع ظلمت ها مصابیح الظلم</p><p>رایشان در حل مشکلها مفاتیح الهدی</p><p>آه و واویلاه من هجرانهم بعد الوصال</p><p>آه و واویلاه من فقدانهم بعد اللقا</p><p>کیف لا اشکو و قد زادت تصاریف المحن</p><p>کیف لا ابکی و قد طالت بتاریخ الجوی</p><p>مانده زیشان دور از اصحاب صورت کرده ام</p><p>اختیار گوشه تجرید و کنج انزوا</p><p>لیک با جمعی برون از کسوت نوع بشر</p><p>عقد صحبت بسته ام هم در خلا هم در ملا</p><p>فیض ایشان چون رسیدت از قلم بی واسطه</p><p>مانده محفوظند لوح آسا ز نقش هر خطا</p><p>وحشیان حرف را کز هم گریزان آمدند</p><p>قید کردستند در مشکین سلاسل عمرها</p><p>پوست پوشانی فرو بسته لب از گفتار لیک</p><p>بر طلبگاران به تأیید نظر مشکل گشا</p><p>آن یکی برتر ز جمله در علو مرتبه</p><p>چون پیمبر باطن او مهبط وحی خدا</p><p>وان دگر از بهر دورافتادگان او را دلی</p><p>پرخبرهای صحیح از بارگاه اصطفا</p><p>آن یکی ز اسرار قرآن برقع شبهت گشای</p><p>وان دگر ز آیینه سنت ظلام شک زدا</p><p>آن یکی از جنبش مشائیان در وی اثر</p><p>وان دگر از تابش اشراقیان بر وی ضیا</p><p>آن یکی دوشیزگان سر وحدت را ز رخ</p><p>برگرفته در حضور بالغان ستر خفا</p><p>وان دگر تشحیذ خاطر را نهاده در میان</p><p>گاه نثری دلفریب و گاه نظمی جانفزا</p><p>از فرنگی شیشه چشم خویشتن کرده چهار</p><p>کرده رو در روی ایشانم نشسته دایما</p><p>گر شود ابر سآمت بر رخ معنی حجاب</p><p>یا برد گرد ملال از دیده فکرت جلا</p><p>پای از سر سازم و کرسی ز زانو پس نهم</p><p>پای بر کرسی لکی ارقی الی الروض العلی</p><p>سر ز جیب تن برآرم دیده جان افکنم</p><p>بر جهانی همچو صحرای امل بی منتها</p><p>ملکی از نور و ظلم برتر که هر کانجا رسید</p><p>گفت لیس عند ربی لاصباح و لامسا</p><p>نی در او بغض و عداوت نی در او حرص و امل</p><p>نی در او کبر و رعونت نی در او زرق و ریا</p><p>لاله راغ وی از باران صفوت در نمو</p><p>آهوی دشت وی از ریحان حیرت در چرا</p><p>داده هوی آهویش جان را نشان از کنه غیب</p><p>خوانده لای لاله اش دل را به نفی ماسوا</p><p>شاهباز دل هنوز اندر هوایش پرزنان</p><p>قید آب و گل کشد بازم به این وحشت سرا</p><p>زان شکارستان هزاران صید معنی آورم</p><p>بهر قوت جمعی از خوان حقایق ناشتا</p><p>لیک غرق حیرتم من کین یهودی سیرتان</p><p>می کنند از من و سلوی میل سیر و گندنا</p><p>نیست مقبول جعل جز آنکه خود گرد آورد</p><p>گوی عنبر گر نهی پیشش کجا بوید کجا</p><p>محرمی چون نیست پیدا زانچه دارم در ضمیر</p><p>جز دهان بستن دوات آسا نمی بینم دوا</p><p>ور شوم مضطر ز خامه برتراشم محرمی</p><p>وز زبان وی کنم در نامه عرض ماجرا</p><p>سر بچسبانم به خوناب جگر وز داغ دل</p><p>برنهم مهر و فرستم سوی خدام شما</p><p>از جوانمردان کهفم معرض از اغیار و نیست</p><p>رازدار من ورای کهف یا کهف الوری</p><p>هم جهان را خواجه ای هم فقر را دیباچه ای</p><p>نلت سرالفقر لکن تحت استار الغنی</p><p>مدح تو خواهم نه همچون شاعران و منشیان</p><p>دارد از آوای زاغان طوطی طبعم ابا</p><p>چیست شغل شاعران تنسیق اوصاف و نعوت</p><p>چیست دأب منشیان تلفیق القاب و کنی</p><p>وین تکلف گرچه زر ده دهی باشد به فرض</p><p>کم عیار آید به معیار قبول اذکیا</p><p>خود ثنای خویش کن یعنی سوی معنی گرای</p><p>وز حد مدح گرفتاران صورت برتر آ</p><p>پای جایی نه که دون پایه قدرت بود</p><p>ور بود برتر ز گردون پایه مدح و ثنا</p><p>غرقه شو در لجه بحری کش افتاده به روی</p><p>نیست بیش از برگی از نیلوفر این نیلی وطا</p><p>قطره بیش از بحر گنجد در انا لیکن چو شد</p><p>متحد با بحر تاب وی کجا آرد انا</p><p>اینچنین مدحی که گفتم چون نه حد غیر توست</p><p>مدح گو را اختصار اولی نماید بر دعا</p><p>تا بود سرمایه صوفی فنا از بود خویش</p><p>باد ازان سرمایه حاصل سود تو گنج بقا</p><p>تیزبین بادا تو را چشم یقین تا غایتی</p><p>کش ترقی ممتنع باشد پس از کشف غطا</p><h2><a id="poem-79483" href="https://ganjoor.net/jami/divanj/fateha-shabab/ghaside-fj/sh3">شمارهٔ ۳</a></h2>
<p>گنجی ست نقد فقر که آن را طلسمهاست</p><p>مشکل ترین طلسم طلسم وجود ماست</p><p>آسان مگیر کار که در سین این طلسم</p><p>دندانه ای که بینی دندان اژدهاست</p><p>نادر بود که دست دهد فتح این طلسم</p><p>آن را که نی به دست ارادت کلید لاست</p><p>چل سال بایدت که بجنبانی این کلید</p><p>گر هرگزت گشادن این قفل مدعاست</p><p>تصویر لا به صورت مقراض بهر چیست</p><p>یعنی برای قطع تعلق ز ماسواست</p><p>نور قدم ز رخنه لا می کند طلوع</p><p>خوش خانه دلی که ازان رخنه پر ضیاست</p><p>یابد ره برون شد ازان رخنه عاقبت</p><p>هر کس به حبس هستی خود مانده مبتلاست</p><p>هست آن عصای شق شده از بس که دل بدو</p><p>با نفس در محاربه با دیو در غزاست</p><p>زینهار کان عصا منه از کف که چون کلیم</p><p>فرعون تو زبون شده آخر بدان عصاست</p><p>پهلوی هم دودار بود شکل لاکزان</p><p>مقصود زجر هر دغل و قهر هر دغاست</p><p>دانی که آن دغا و دغل کیست نفس و دیو</p><p>کین سرکشیده ز امر حق آن سخره هواست</p><p>آمد دو شاخ لا چو دو انگشت متصل</p><p>سالک به آن ز رشته وحدت گره گشاست</p><p>زان رشته چون گره بگشاید بداند آنک</p><p>جز رشته نیست آن که به صورت گره نماست</p><p>زان رشته کن کمند سوی اوج نیستی</p><p>گر از حضیض هستیت آهنگ ارتقاست</p><p>فقر است راحت دو جهان زینها ازان</p><p>میل غنا مکن که غنا صورت عناست</p><p>راحت همین به قاف قناعت بود بلی</p><p>عنقا همه عناست چو از قاف خود جداست</p><p>عاریت است هر چه دهد گردش سپهر</p><p>عارض بود بیاض که از گرد آسیاست</p><p>بی تخت چون نشیند و بی تاج چون زید</p><p>آن کو به تخت خسرو و از تاج پادشاست</p><p>گو تخت و تاج زیر و زبر شو که باک نیست</p><p>درویش را که تاج نمد تخت بوریاست</p><p>فرمانروا مگوی کسی را که تیر حکم</p><p>بر مور و پشه گر فکند فی المثل خطاست</p><p>فرمانروا کسی ست که منشور قدرتش</p><p>یفعل کما یرید و یحکم کما یشاست</p><p>تکوین هر مراد که خواهد به قول کن</p><p>قول کن و وجود مکون معا معاست</p><p>هر ظلمتی که هست ز ناراستی توست</p><p>خور را گم است سایه چو در حد استواست</p><p>نفس تو از گنه تهی از دست کوتهی ست</p><p>از دست نارساست که بدکاره پارساست</p><p>تیری ست کج شده که به آتش بود سزا</p><p>آن را که قد به خدمت همچون خودی دوتاست</p><p>در طاعت خدای دو تا شو که تا کمان</p><p>کج نیست نیست در نظر اعتبار راست</p><p>نفس تو را خرید حق از بهر بندگی</p><p>تصدیق این معامله «ان الله اشتری » ست</p><p>غل ساختن ز طوق هوا تا نهی به ظلم</p><p>بر بنده خدای نه دأب اولی النهی ست</p><p>خوش دار حال را به خلاصی ز قید خویش</p><p>کاینده و گذشته غم افزا و غصه زاست</p><p>حاشا که حال خوش دهدت رو چو کار تو</p><p>گه فکر ما یجی گهی ذکر ما مضی ست</p><p>بگذر ز خود که پر نشود از هوای هو</p><p>هر کس که نی انای دلش خالی از اناست</p><p>گر اره ات نهند به سر سر مکش که آن</p><p>بر فرق فقر کنگره تاج کبریاست</p><p>ور خنجرت زنند به دل دل بنه که آن</p><p>درها گشاده بر دلت از عالم بقاست</p><p>در هر قدم مپای که مقصد نه منتهی ست</p><p>در هر گذر مای ست که ره را نه منتهاست</p><p>گر نی رهی ست این که نهایت پذیر نیست</p><p>آن را که مهتدی ست چه حاجت به اهدناست</p><p>ایمن مزی که کند شور بارگی سعی</p><p>گر زانکه زجر سائق خوفش نه از قفاست</p><p>نومید هم مباش که بیرون رود ز راه</p><p>گر نی زمام او به کف قائد رجاست</p><p>ره را میان خوف و رجا رو که در خبر</p><p>«خیرالامور اوسطها» قول مصطفی ست</p><p>آمد صدای بانگ جنازه ز صوب شهر</p><p>ما و تو را به خوان اجل آن صدا صلاست</p><p>می ترسی از فنای خود آخر ز صوفیان</p><p>بشنو که گفته اند بقا از پی فناست</p><p>نی از فناست ترس تو از زنگ هستی است</p><p>کآیینه حقیقت آن را ز خود نکاست</p><p>اخلاق نیک و بد همه تخم است و تو زمین</p><p>احوال آخرت ز تو روینده چون گیاست</p><p>تخمی که در زمین بود آخر همان دمد</p><p>گر ارغوان و لاله و گر سیر و گندناست</p><p>باشد هوای نفس عفن زو فرار کن</p><p>چون روح را عفونت آن مایه وباست</p><p>کسر بتان ملت کفر آید از خلیل</p><p>قهر قوای نفس قوی کار اقویاست</p><p>آزار جو عزیز بود لطف خوی خوار</p><p>این ست طبع دهر دلت مضطرب چراست</p><p>مستلزم ممات بود زهر و قیمتی است</p><p>سرمایه حیات بود آب و کم بهاست</p><p>جوع بست و عزلت و سهر و صمت چار رکن</p><p>زین چار رکن قصر ولایت قوی بناست</p><p>زین چار چاره نیست کسی را که همتش</p><p>در ساحت زمین دل این طرفه قصر خاست</p><p>خواهی صدای فقر تو گیرد همه جهان</p><p>کم خور که از درون تهی کوس پرصداست</p><p>معتاد شو به حکم تجوع تری اگر</p><p>در دل تو را مطالبه دولت لقاست</p><p>بهر فراغ دل طلب گنج می کنی</p><p>آن گنج را که می طلبی کنج انزواست</p><p>خلق اژدها و صحبتشان کام اژدها</p><p>از کام اژدها به حیل رستن از دهاست</p><p>در دیده میل خواب بود میل چشم دل</p><p>چشم دلت ز آفت این میل بی جلاست</p><p>گردی به دیده از ره بی خوابی ار کشی</p><p>روشن شود به چشم دلت کان چه توتیاست</p><p>در صمت جو نجات که حکمی که عاقبت</p><p>بر شرط من صمت مترتب شود نجاست</p><p>نقشی ست بی ثبات سخن کش پی هوس</p><p>کلک زبان رقم زده بر صفحه هواست</p><p>برتر ازین همه چه بود جست و جوی پیر</p><p>پیری که پای بر پی پیران پیشواست</p><p>پیری که در افاضه نور آفتاب و ماه</p><p>پیش ضمیر انور او کمتر از سهاست</p><p>پیری که در جهان برون از زمان او</p><p>نه پرتو صباح و نه تاریکی مساست</p><p>پیری که چون ز پستی هستی کند عروج</p><p>نعلین پای همت او تاج عرش ساست</p><p>پیری که چون ز نکته اخلاص دم زند</p><p>اخلاص مخلصان همه در جنب آن ریاست</p><p>پیری که جذب همت او درکشد تو را</p><p>یکسر به عالمی که نه ارض است و نی سماست</p><p>در قید طینتی چه کند با تو جذب پیر</p><p>که را ز گل کشیدن نی طبع کهرباست</p><p>نی نی قیاس را بهل اینجا که جذب پیر</p><p>اول کشیدنت ز گل و آبش اقتضاست</p><p>چون ز آب و گل خلاص شدی می برد تو را</p><p>تا اوج لامکان که در او عرش زیر پاست</p><p>جامی به گفت و گو مکن اثبات فقر از آنک</p><p>اثبات آن اقامت برهان انتقاست</p><p>پهلو بس است لوح و نی بوریا قلم</p><p>در شرح رنج شب که ز بی بستری تو راست</p><p>دردی که شب سر تو ز بی بالشی کشد</p><p>زیر سر تو سنگ بر آن درد سر گواست</p><p>دعوی کنی که پیر شدم زیر بار دل</p><p>برهان مستقیم برین دعوی انحناست</p><p>قول زبان و فکر خرد صورت است و بس</p><p>آنجا که سر فقر بود این همه هباست</p><p>گر سر فقر بایدت از خواجه ای طلب</p><p>کز سر فقر سر زده از کسوت غناست</p><p>آن خواجه ای که خوان کرم تا کشیده است</p><p>هر جا شهی ست بر در دهلیز او گداست</p><p>نبود ز شرع جنبش و آرام او برون</p><p>او مقتدی و خواجه کونین مقتداست</p><p>چون در زمانه نصرت دین محمدی</p><p>او کرده است ناصر دینش لقب سزاست</p><p>گویم به وجه تعمیه نامش نه آشکار</p><p>زیرا که طبع اهل ادب را ازان اباست</p><p>چون شست دل ز عجب دمد زو شمیم فقر</p><p>زان رو شمامه سان به یدالله گرفته جاست</p><p>همچون شمامه بر سر دستش گرفته است</p><p>فضل ازل چو از نفسش بوی فقر خاست</p><p>چشم امید خلق همه گرچه سوی اوست</p><p>چشم شهود او ز همه خلق بر خداست</p><p>امواج بحر کی شود او را حجاب بحر</p><p>با بحر بی حجاب چو جان وی آشناست</p><p>دهقان این سراست ولی از کمال حزم</p><p>انبار کرده حاصل خود را در آن سراست</p><p>کارش حراثت است اگر نغلطم خود اوست</p><p>آن حارثی که داده نشان ختم انبیاست</p><p>در مزرع سلوک ز باران فیض او</p><p>تخم ارادت همه در نشو و در نماست</p><p>چون کلک او متاع خطا آورد به روم</p><p>منقاد خط او ز در روم تا خطاست</p><p>بس نارواست بر خطش انگشت چون ازو</p><p>حاجات عالمی به دو انگشت خط رواست</p><p>زین گفته قصد من نه ادای ثنای اوست</p><p>بر آفتاب شب پره را کی حد ثناست</p><p>گوید نشان ز پرتو خورشید شب پره</p><p>یعنی که رسته چشم من از ظلمت عمی ست</p><p>ورنی در آن مقام که خورشید انور است</p><p>آن قوتش که چشم به بالا کند کجاست</p><p>ز اطناب در سخن چو میسر نمی شود</p><p>عد شمایلش که مبرا از انتهاست</p><p>شد وقت آنکه ختم کند بر دعای او</p><p>زیرا دعای او همه آفاق را دعاست</p><p>تا بر مس وجود مرید کمال جوی</p><p>فر حضور پیر مکمل چو کیمیاست</p><p>ممدود باد سایه فر حضور او</p><p>بر فرق هر که روی دلش در ره هدی ست</p><h2><a id="poem-79484" href="https://ganjoor.net/jami/divanj/fateha-shabab/ghaside-fj/sh4">شمارهٔ ۴</a></h2>
<p>درین سراچه که چرخش کمینه طاق نماست</p><p>همیشه قامتم از بار دل چو طاق دوتاست</p><p>چگونه شاد زید آن که بهر مردن زاد</p><p>به خانه ای که پی انهدام کرده بناست</p><p>به اعتبار درین کاخ زرنگار نگر</p><p>که هر نظر که نه از روی اعتبار خطاست</p><p>پی مشاهده رازهای پنهانی</p><p>رخام و مرمرش آیینه های داده جلاست</p><p>چرا چو سنگ اساسش به پستیی مانده</p><p>که بر تو از در و دیوار بار رنج و عناست</p><p>عروج ده دل خود را که روزن بامش</p><p>دری گشاده به رویت ز عالم بالاست</p><p>به فخر هر که سرافراخت همچو کنگره اش</p><p>فتد ز زلزله حادثات در کم و کاست</p><p>به نطع خاک مربع نشین نشد به فراغ</p><p>جز آن فتاده که چون خشت فرش او ته پاست</p><p>کمان هر خم طاقش که هست درخور زه</p><p>کشیده بر هدف دین و دل خدنگ بلاست</p><p>فروغ شمسه او آفتاب تابان است</p><p>ولی دریغ که وقت زوال آن پیداست</p><p>درون خانه شود تیره از در بسته</p><p>به تیرگی درون هر که در ببست سزاست</p><p>گشای بر همه در اگر صفا خواهی</p><p>که صفه را چو در بسته نیست جمله صفاست</p><p>چو تابه دان به ریاضت لطیف ساز حجاب</p><p>که چون کثیف نماند حجاب امید ضیاست</p><p>نفیر درد جدایی رسد به گوش آخر</p><p>ز مطربی که درین بزمگاه نغمه سراست</p><p>ز بینوایی خود پرده دگر گیرد</p><p>مغنیی که درین پرده برگرفته نواست</p><p>تو را به سر پس پرده راه نگشاید</p><p>جز این قصیده که از سر کار پرده گشاست</p><p>گذشت پایه شعرم به رفعت از شعری</p><p>برین کتابه که معراج گفته شعراست</p><p>ولی هنوز علو مدارج قدرش</p><p>فرود منزلت مدح خسرو والاست</p><p>سپهر مرتبه سلطان حسین کز کف جود</p><p>زده طپانچه تشویر بر رخ دریاست</p><p>شهنشهی که چو باد بهار بستان را</p><p>نسیم عاطفتش روضه جهان آراست</p><p>به دشت آن همه گل چیست دانی و سبزه</p><p>صبا دقایق لطفش نهاده بر صحراست</p><p>به کوه آن همه کان چیست دانی و گوهر</p><p>فلک خصایص جودش نموده در خار است</p><p>اگر چه در نظر آبی ست بس تنک تیغش</p><p>گذشته گه ز میان گه ز گردن اعداست</p><p>ز گردن آب گذشته ست و تشنه می میرد</p><p>بلی چنین بود آن را که علت استسقاست</p><p>عصای رمح وی اعجاز موسوی دارد</p><p>که روز معرکه در چشم خصم اژدرهاست</p><p>بدین نشیمن فقر و نیاز کی نگرد</p><p>چنین که همت او در مقام استغناست</p><p>جهان پناها چون مرتقای همت تو</p><p>ز هر چه عقل تصور کند ازان اعلاست</p><p>تنزلی ست ز اوج جلال و جاه تو را</p><p>که منزل تو درین خاک توده غبراست</p><p>قیاس ملک جهان با حریم عزت تو</p><p>حدیث خانه چغذ و نشیمن عنقاست</p><p>تو بر زمین به تواضع نشسته ای لیکن</p><p>رواق قدر تو برتر ز گنبد خضراست</p><p>درین خرابه همانا عمارتی که کنی</p><p>غرض نه حظ خود آسودگی خلق خداست</p><p>که تا به سایه دیوار تو پناه آرند</p><p>که چرخ کینه ور و روزگار حادثه زاست</p><p>به جنب نور ضمیر تو آفتاب بود</p><p>چنان حقیر که در جنب آفتاب سهاست</p><p>ز خسروان به تو کس را قیاس نتوان کرد</p><p>درین قضیه که گفتم دلیل استقراست</p><p>بود دل همه مشغول عشرت امروز</p><p>به جز دل تو که مشعوف دولت فرداست</p><p>بلی ز دولت باقی امید ببریدن</p><p>برای عشرت فانی نه شیوه داناست</p><p>عنان بارگی خود کشیده می داری</p><p>ز هر رهی که شریعت به آن نه راهنماست</p><p>فروغ رای تو آثار شرع روشن کرد</p><p>ظلام توره و یرغو ز راه دین برخاست</p><p>مهارت تو به حدیست در دقایق فقه</p><p>که مبدعات ضمیر تو حیرة الفقهاست</p><p>نفاذ عدل تو برداشت از میانه خلق</p><p>رسوم کج که نه با حکم شرع باشد راست</p><p>نشان نماند ز تمغا به غیر آن داغی</p><p>که در درونه تمغاچی از غم تمغاست</p><p>اگر چه سوق سخن بر مساق حکمت و پند</p><p>نه مذهب شعرا بل وظیفه حکماست</p><p>درین قصیده سپردم خلاف مذهب شعر</p><p>به وفق امر تو کان را نفاذ حکم قضاست</p><p>وگرنه همچو منی را به مجلسی که رود</p><p>هزار نکته حکمت زبان پند کجاست</p><p>سخن که نه بر نهج اختصار رفت آن به</p><p>که طی کنم دگر این نامه را که وقت دعاست</p><p>همیشه تا ز فلک داند این قدر دانا</p><p>که هر عمارت او را خرابیی ز قفاست</p><p>مباد شغل تو الا عمارت دلها</p><p>که در عمارت دلها عمارت دو سراست</p><h2><a id="poem-79485" href="https://ganjoor.net/jami/divanj/fateha-shabab/ghaside-fj/sh5">شمارهٔ ۵</a></h2>
<p>آن را که بر سر افسر اقبال سرمد است</p><p>سر در ره محمد و آل محمد است</p><p>فرزند کاف و نون اند افراد کاینات</p><p>احمد میان ایشان فرزند امجد است</p><p>مدی که هست بر سر آدم علامتی</p><p>زان میم و دال دان که قدمگاه احمد است</p><p>آن مد ز چتر دولت سرمد نشانه ای ست</p><p>آدم سرآمد همه عالم ازان مد است</p><p>هر کس نه مرتدی به ردای ولای اوست</p><p>در راه دین مرید مخوانش که مرتد است</p><p>سر در گلیم فاقه و تن بر حصیر فقر</p><p>شاه هزار صاحب دیهیم و مسند است</p><p>خاک رهش جلاده چشم خرد بود</p><p>آن را به نقد جان به خرد هر که به خرد است</p><p>سروی ست قد او چمن آرای فاستقم</p><p>طوبی به باغ سدره هوادار آن قد است</p><p>بس تلخکام کفر که بر خوان دعوتش</p><p>شیرین دهان ز چاشنی شهد اشهد است</p><p>بس سالخورد دهر کز آغاز بعثتش</p><p>رفته چو کودکان به سر لوح ابجد است</p><p>بد را شفیع و پایه نیکان ازو رفیع</p><p>محتاج لطف اوست اگر نیک اگر بد است</p><p>حال سپاه اهل ضلالت بد است ازو</p><p>تا بر سپاه اهل هدایت سپهبد است</p><p>مشکات انور است دل او خوش آن حدیث</p><p>کز راوی صحیح بدو گشته مسند است</p><p>یابد ز جامه خانه او خلعت قبول</p><p>هر تن که از لباس رعونت مجرد است</p><p>جاه و جلال بین که براقش گه عروج</p><p>از نعل خویش تاج نه فرق فرقد است</p><p>با او چه دستبرد عدو را که جاودان</p><p>بازوی مکنتش به یدالله مؤید است</p><p>پیوسته از تشدد او مدعی دین</p><p>خم گشته زیر اره چو دال مشدد است</p><p>جانش مقیم مقعد صدق است ازان چه باک</p><p>کش تنگنای حجره صدیقه مرقد است</p><p>انکار و شک ز خاطر ارباب شرک برد</p><p>حکم نبوتش که به قرآن مؤکد است</p><p>از فیض روح اوست به تجدید مستفیض</p><p>هر قابلی که طالب فیض مجدد است</p><p>ورد جمال از عرق عارضش دمید</p><p>زان ورد خد شاهد گیتی مورد است</p><p>آنجا که جاودانه بود جای باش او</p><p>عقل و خیال را چه مجال شد آمد است</p><p>دندان سین سنت و شین شریعتش</p><p>دندانه کلید بهشت مخلد است</p><p>شد طی بساط کفر و غوایت زمانه را</p><p>زان دم کزو مهاد هدایت ممهد است</p><p>خضرای دمنه حرم شرع و دین او</p><p>افعی نفس کوردلان را زبرجد است</p><p>یا خاتم النبیین یا سیدالرسل</p><p>نعت تو فتحنامه ملک مؤبد است</p><p>جامی که هست خاطر او بحر و نعت تو</p><p>زان بحر بر لب آمده در منضد است</p><p>عمری ست رو به کعبه فقر است و نیستی</p><p>راهش نما که گم شده در هستی خود است</p><p>بگشای قفل بند طبیعت ز باطنش</p><p>چون ظاهرش به قید شریعت مقید است</p><h2><a id="poem-79486" href="https://ganjoor.net/jami/divanj/fateha-shabab/ghaside-fj/sh6">شمارهٔ ۶</a></h2>
<p>کنگر ایوان شه کز کاخ کیوان برتر است</p><p>رخنه ها دان کش به دیوار حصار دین در است</p><p>چون سلامت ماند از تارج نقد این حصار</p><p>پاسبان در خواب و بر هر رخنه دزدی دیگر است</p><p>چیست زر ناب رنگین گشته خاکی ز آفتاب</p><p>هر که کرد افسر ز زر ناب خاکش بر سر است</p><p>گر ندارد سیم و زر دانا منه نامش گدا</p><p>در برش دل بحر دانش و او شه بحر و بر است</p><p>زن نیی مردی کن و دست کرم بگشا که زر</p><p>مرد را بهر کرم زن را برای زیور است</p><p>کیسه خالی باش بهر رفعت یوم الحساب</p><p>صفر چون خالی ست ز ارقام عدد بالاتر است</p><p>عاشق همیان شدی لاغر میانش کن ز بذل</p><p>حسن معشوقان رعنا در میان لاغر است</p><p>نیست سرخ از اصل گوهر تنگه زر گوییا</p><p>بهر داغ بخل کیشان کرده سرخ از آذر است</p><p>زر بود در جیب مال و میل او در جان و بال</p><p>لعل آتش رنگ بر کف لعل و در دل اخگر است</p><p>بگذر از ویرانه گیتی سلامت گر چه هست</p><p>گنج ها در وی که بر هر یک طلسمی منکر است</p><p>هر کجا بینی در گنجی و بر در حلقه ای</p><p>حلقه حلقه کرده ماری در دهان اژدر است</p><p>حرص کار مور باشد گر روی با او به گور</p><p>حشو گور خویشتن بینی که مور بی مر است</p><p>شد دهان حرص سنجر پر ولی از خاک مرو</p><p>این سخن بشنو که مروی از دهان سنجر است</p><p>معنی ذراترک آمد مقبلی کو برد بو</p><p>ز امتثال امر ذر در ترک دنیی بوذر است</p><p>زر بده وز فحش اولادالزنا را لب ببند</p><p>دیده باشی قفل زر کز بهر فرج استر است</p><p>گر چه باشد زر خوش ابرا کن ز زر کابراست تاج</p><p>بهر ابراهیم و زر نعلین پای آذر است</p><p>از ریا پیشه مجو حاجت که جودش عارضی ست</p><p>میوه کی آرد درخت خشک کز باران تر است</p><p>لب نیالایند اهل همت از خوان خسان</p><p>در خور دندان انجم گرده ماه و خور است</p><p>طامعان از بهر طعمه پیش هر خس سر نهند</p><p>قانعان را خنده بر شاه و وزیر کشور است</p><p>ماکیان از بهر دانه می برد سر زیر کاه</p><p>قهقهه بر کوه و بر در شیوه کبک نر است</p><p>نفع عامه عامه را اولی ست آری دم خر</p><p>خوش مگس رانی ست لیکن کون خر را در خور است</p><p>مرد کاسب کز مشقت می کند کف را درشت</p><p>بهر ناهمواری نفس دغل سوهان گر است</p><p>ساغر راحت بود از کسب بر کف آبله</p><p>وقت آن کس خوش که راحت یافته زین ساغر است</p><p>فرج را بند از گلو کن کز زنان سعتری</p><p>فارغ است آن کس که قوت او ز نان و سعتر است</p><p>هر که را خر ساخت شهوت نیم خردل گو به عقل</p><p>خود به فهم خرده بینان نیم خردل هم خر است</p><p>سفله را منظور نتوان ساختن کو خوبروست</p><p>میخ را در دیده نتوان کوفتن کان از زر است</p><p>شاهدان زر طلب را عارض پر خط و خال</p><p>در کف طامع به قصد مال مردم محضر است</p><p>روزگارت تیره دستت خالی و دل پر هوس</p><p>شب دراز و ناخنان افتاده اعضا پر گر است</p><p>دست ده با راستان در قطع پستی های طبع</p><p>بی عصا مگذر که در راه تو صد جوی و جر است</p><p>باش در دین ثابت ار ترسی ز قهر حق که پای</p><p>کرده محکم در زمین عرعر ز بیم صرصر است</p><p>نیکی آموز از همه ار کم ز خود آخر چه عیب</p><p>راستی در جدول زرگر ز چوبین مسطر است</p><p>نیست قدر عالی و دون جز به مقدار هنر</p><p>قصر شه را پاسبان بر بام و دربان بر در است</p><p>حکمت اندر رنج تن تهذیب عقل و جان توست</p><p>قصد واعظ زجر اصحاب و لگد بر منبر است</p><p>کامل و ناقص نه یکسانند در قطع امور</p><p>آنچه از شمشیر می آید نه حد خنجر است</p><p>چون کنند اهل حسد طوفان طریق حلم گیر</p><p>گاه موج آرام کشتی را ز ثقل لنگر است</p><p>با حسودان لطف خوش باشد ولی نتوان به آب</p><p>کشتن آن آتش که اندر سنگ آتش مضمر است</p><p>گر نیی همکار با نیکان ز همنامی چه سود</p><p>یک مسیح ابراء اکمه کرد و دیگر اعور است</p><p>خوی نیکو گیرد آن کز نیک یابد تربیت</p><p>شیر حکمت نوشد آن کام الکتابش مادر است</p><p>فعل نیک از نیک خویان جو که در تصریف دهر</p><p>مشتق اندر صورت و معنی به وفق مصدراست</p><p>خارخار شک درون دل بودن جان را چو گر</p><p>معنی ان کز برای شک بود زان رو گر است</p><p>هست مرد تیره دل در صورت اهل صفا</p><p>آن زن هندو که از جنس سفیدش چادر است</p><p>هر خلل کاندر عمل بینی ز نقصان دل است</p><p>رخنه کاندر قصر یابی از قصور قیصر است</p><p>نفس ظلمت رو به حبل الله ز جنبش باز ماند</p><p>رشته خورشید بند بال مرغ شب پر است</p><p>بی گناهی را به جرم دیگری از روی جهل</p><p>سرزنش کردن به رسم عاقل دانشور است</p><p>کرم را کش می توان عین کرم خواندن چه عیب</p><p>گر به رغم مردمش ام الخبائث دختر است</p><p>هر چه می یابی ز وی آن خاصیت کش ممکن است</p><p>طعن او بر فقد هر ناممکنی مستنکر است</p><p>نیست کوه از بهر همراهی که گویی مزمن است</p><p>نیست شیر از بهر هم خوابی که گویی ابخر است</p><p>سفله گر خجلت کشد ز آثار فعل خود کشد</p><p>گلخنی را رو سیاه از دود یا خاکستر است</p><p>گوش حکمت کش طلب، نی دیده صورت پرست</p><p>حظ کور از شاهدان خوش نوا بیش از کر است</p><p>چون فتد ز آهنگ صحت تار رگ بر عود تن</p><p>زخمه بهر ساز آن آهنگ زخم نشتر است</p><p>نقش پهلو نسخه تفصیل رنج شب بس است</p><p>جامه چاکی را که تا صبح از حصیرش بستر است</p><p>خوش بود خوشخو به هر صورت که باشد چون عبیر</p><p>کش به سهو ار غافلی تصحیف خواند عنبر است</p><p>کوس ناموس ار زنی از چرخ و انجم بر گذر</p><p>چون دف رسواییت این پر جلاجل چنبر است</p><p>سوی معنی رو که گر ماند به صورت با سپند</p><p>کی کند دفع گزند آن نقطه کاندر مجمر است</p><p>کم نشین ز امثال خود ایمن که باشد در رقم</p><p>مثل حنجر خنجر اما بهر قطع حنجر است</p><p>طعنه از کس خوش نباشد گر چه شیرین گو بود</p><p>زخم نی بر دیده سخت است ار همه نیشکر است</p><p>کندن بنیاد دولت را بود سیلی عظیم</p><p>رشحه کلک عوانان گر چه بس مستحقر است</p><p>گر عروج نفس خواهی بال همت برگشای</p><p>کانچه در پرواز دارد اعتبار اول پر است</p><p>نیست از مردی عجوز دهر را گشتن زبون</p><p>زن که فایق گشت بر شوهر به معنی شوهر است</p><p>راه عزلت پوی و خرم زی که چندین قهقهه</p><p>کبک ازان دارد که دور از خلق بر کوه و در است</p><p>حبس نیلی گنبدی از گریه می شو غرق آب</p><p>شب چو مرغی کآشیانش غنچه نیلوفر است</p><p>منکران را واردات عارفان نبود قبول</p><p>کافران را معجزات انبیا کی باور است</p><p>فقره فقره از کلام شیره مردان گوش کن</p><p>زانکه بر بوجهل جهل آن ذوالفقار حیدر است</p><p>نکته های پست کامل هست طالب را بلند</p><p>نقطه های یای حیدر تاج قاف قنبر است</p><p>خاک یاران شو که پشت کبر و کینت بشکند</p><p>کحل اغبر چشم نصرت را غبار لشکر است</p><p>لشکر انعام نادیده به بانگی تفرقه ست</p><p>دفتر شیرازه ناکرده به بادی ابتر است</p><p>ناپسندی گر رسد از یار روشندل چه باک</p><p>نیست عیبی آب صافی را که خاشاک آور است</p><p>دل بپرور بحر فیض نو به نو کز نخل خشک</p><p>می خورد خرمای تر مریم که عیسی پرور است</p><p>کافری دان نفس سرکش را که لازم یابیش</p><p>سرکشی چون سرکش کافی که اندر کافر است</p><p>ساغر عشرت مزن با زن که گر هست از نخست</p><p>رازدار سر عفت آخر از ساغر غر است</p><p>بهره از جنسیت افزاید که چون در فصل دی</p><p>مهر عریان باشد از وی حظ عریان اوفر است</p><p>دل مکن با ژنده پوشان بد که جاسوس دلند</p><p>بهر جاسوسی ست شه کاندر لباس چاکر است</p><p>چاره در دفع خواطر صحبت پیر است و بس</p><p>رخنه بر یأجوج بستن خاصه اسکندر است</p><p>جان پژمرده ز فیض پیر یابد زندگی</p><p>خضر ازان خضر است کز وی سبزه خشک اخضر است</p><p>بوی درویشی نداری خرقه پشمین چه سود</p><p>چند پیچی پشک در نافه که مشک اذفر است</p><p>ناز پرورد هوا با نفس نتواند غزا</p><p>زن که باشد لایق معجر چه مرد مغفر است</p><p>در جوانی سعی کن گر بی خلل خواهی عمل</p><p>میوه بی نقصان بود چون از درخت نوبر است</p><p>عالم عالی مقام از بهر جر خواهد علو</p><p>چون علی کش معنی استعلا و کار او جر است</p><p>مفتی تر دامن از مستی نوازد همچو دف</p><p>دفتر خود را دف تر دامن آری دفتر است</p><p>فلسفه چون اکثرش آمد سفه پس کل آن</p><p>هم سفه باشد که دارد حکم کل آنچ اکثر است</p><p>فلسفی از گنج حکمت چون به فلسی ره نیافت</p><p>می ندانم دیگری را سوی آن چون رهبر است</p><p>حکم حال منطقی خواهی ز حال فلسفی</p><p>کن قیاس آن را که اصغر مندرج در اکبر است</p><p>آن بد اختر کش منجم گفته ای چون هر اثر</p><p>پیش او مسند به اختر شد خدایش اختر است</p><p>اختیاری نیست او را اختیار از وی مپرس</p><p>اختیار جمله گم در اختیار داور است</p><p>چرخ و انجم جن و مردم هر یک اینجا مضطرند</p><p>اختیار جمله پیش «من یجیب المضطر» است</p><p>نور توحید است در دل مشعر ادراک حق</p><p>مشعر اخترپرستان را کجا آن مشعر است</p><p>معنی معشر معیت با شر آمد زان سبب</p><p>نیست زین معشر کسی بی شر اگر بو معشر است</p><p>حکمت یونیان پیغام نفس است و هوا</p><p>حکمت ایمانیان فرموده پیغمبر است</p><p>نامه کش عنوان نه قال الله یا قال النبی ست</p><p>حاصل مضمون آن خسران روز محشر است</p><p>نیست جز بوی نبی سوی خدا رهبر تو را</p><p>از علی جو بو که بوی بوعلی مستقذر است</p><p>دست بگسل از شفای او که دستور شقاست</p><p>پای یکسو نه ز قانونش که کانون شر است</p><p>صاحب علم لدنی را چه حاجت خط و لفظ</p><p>صفحه دل مصحف است آن را که قرآن از بر است</p><p>جامی احسنت این نه شعر از باغ رضوان روضه ای ست</p><p>کاندرو هر حرف ظرفی پر شراب کوثر است</p><p>در سواد خط آن انوار حکمت مختفی ست</p><p>چون شب تاریک آبستن به صبح انور است</p><p>همچو بکر فکر خسرو زاده است از لطف طبع</p><p>در کمال خوبی این یک خواهر آن یک خواهر است</p><p>ای بسا خواهر که با خواهر چو گردد جلوه گر</p><p>در جمال اکبر بود هر چند در سال اصغر است</p><p>«لجة الاسرار» اگر سازم لقب آن را سزاست</p><p>زانکه از اسرار دین بحری لبالب گوهر است</p><p>«حجة الاحرار» اگر با آن کنم ضم هم رواست</p><p>زانکه بر مطلوب هر آزاده حجت گستر است</p><p>مر بود پنجاه و چون آمد دو مر ابیات آن</p><p>در صفا و محکمی شاید که گویم مرمر است</p><p>سال تاریخش اگر فرخ نویسم دور نیست</p><p>زانکه سال از دولت تاریخ او فرخ فر است</p><h2><a id="poem-79487" href="https://ganjoor.net/jami/divanj/fateha-shabab/ghaside-fj/sh7">شمارهٔ ۷</a></h2>
<p>حبذا قصری که ایوانش ز کیوان برتر است</p><p>قبه والای او بالای چرخ اخضر است</p><p>سرکشیده ست آنچنان بالا که گویی چرخ را</p><p>کنگر اطراف بامش شرفه های افسر است</p><p>کعبه از سنگ است و هر سنگی که در بنیاد اوست</p><p>کعبه آسا مقبلان را قبله گاهی دیگر است</p><p>چرخ بر معمار او گاه عمارت عرضه کرد</p><p>خشت مهر و مه که این از سیم ناب آن از زر است</p><p>گفت خشت سیم و زر اینجا نمی ارزد به هیچ</p><p>بر زمین افکن که فرش ساحتش را در خور است</p><p>گل که بهر آجرش دست قضا تخمیر کرد</p><p>خاکش از خلد برین آبش ز حوض کوثر است</p><p>بهر استاد مقرنس کار او هر بامداد</p><p>گج سرشته مهر ز اسفیداج صبح انور است</p><p>شاخ و برگ نقش های صفحه دیوار او</p><p>در علو منزلت با شاخ طوبی همسر است</p><p>زانچه فاضل مانده از نقاش رنگ آمیز او</p><p>یک سفال لاجورد این گنبد نیلوفر است</p><p>شب ز نور شمسه او ذره در چشم ضریر</p><p>ز آفتاب چاشت بر اهل بصر روشن تر است</p><p>می کنم دعوی که هست افزون ز عالم فسحتش</p><p>گر چه طول و عرض عالم کشور اندر کشور است</p><p>حجتم این بس که آن شاهی که در عالم ز جاه</p><p>می نگنجد در حریمش مهد عزت گستر است</p><p>شاه ابوالغازی معز ملک و دین سلطان حسین</p><p>کز سرابستان جاهش نه فلک یک منظر است</p><p>سقف قصرش با ملمع نقش ها بالای چرخ</p><p>همچو بالای زمین این طارم پراختر است</p><p>چون در خلوت سرا بر روی خاصان کرده باز</p><p>از سران صد حلقه اش چون حلقه بیرون در است</p><p>چون بود در سایه دیوار او جا یافته</p><p>گر نهد در قصر خود پای از قصور قیصر است</p><p>ملک ازو شد دلبر زیبا و این فیروزه طاق</p><p>پیش این ایوان مقوس ابروی آن دلبر است</p><p>شب سراید زهره بهر پاسبانانش سرود</p><p>گوییا بر گوشه بامش یکی خنیاگر است</p><p>از در دهلیز جاه او که باب دولت است</p><p>قیمت هر تخته ای تخت هزار اسکندر است</p><p>آفتاب و چرخ را با او همی کردم قیاس</p><p>در محیط همت او این صدف آن گوهر است</p><p>عرصه هیجا که باشد پردلان را روضه ای</p><p>کش سپر گل غنچه ها پیکان و سوسن خنجر است</p><p>هر که آنجا ز ابر تیغ افشانده باران ضرر</p><p>رسته از خون اعادی لاله های احمر است</p><p>مدحت جاه و جلالش را چه حاجت نظم من</p><p>حسن مادرزاد مستغنی ز زیب و زیور است</p><p>تا فلک کرده ز خورشید آتش از انجم سپند</p><p>گرد این قصر جهان آرا چو گردان مجمر است</p><p>باده دور از چشم بد در وی گرفته جام عیش</p><p>آن که همچون جم هزارش جرعه نوش ساغر است</p><h2><a id="poem-79488" href="https://ganjoor.net/jami/divanj/fateha-shabab/ghaside-fj/sh8">شمارهٔ ۸</a></h2>
<p>منم که تاج سر چرخ خاک پای من است</p><p>چو ذره رقص کنان مهر در هوای من است</p><p>قطار روز و شب افتاده سایه و نوری</p><p>ز اوج کنگره کاخ کبریای من است</p><p>به آفتاب کجا سر درآورم که چو او</p><p>هزار خشت زر افتاده در فضای من است</p><p>ز ماه کاسه به کف هر شب از شهاب عصا</p><p>فلک طواف کنان گرد در گدای من است</p><p>نه شب به ماه بود حاجت و نه روز به مهر</p><p>چنین که روی زمین روشن از ضیای من است</p><p>ز یمن بزم شه و ساقیان حور نژاد</p><p>حریم روضه رضوان حرمسرای من است</p><p>کند نزول ز من هر زمان به جای دگر</p><p>چه لطف ها که ز هر منزلش به جای من است</p><h2><a id="poem-79489" href="https://ganjoor.net/jami/divanj/fateha-shabab/ghaside-fj/sh9">شمارهٔ ۹</a></h2>
<p>زان پیش کز مداد دهم خامه را مدد</p><p>جویم مدد ز فضل تو ای مفضل احد</p><p>باشد که طی شود ورق علم و فضل من</p><p>حمد تو را به فضل تو گویم نه فضل خود</p><p>نشکفت جز شکوفه حمد و ثنای تو</p><p>در باغ کن نهال قلم چون کشید قد</p><p>هستی برای ثبت ثنایت صحیفه ای ست</p><p>کآغاز آن ازل بود انجام آن ابد</p><p>در جنب آن صحیفه چه باشد اگر بفرض</p><p>صد نامه در ثنای تو انشا کند خرد</p><p>بالذات واحدی تو و اعداد کون را</p><p>نبود جز اختلاف ظهور تو مستند</p><p>رخسار وحدت تو جمال دگر گرفت</p><p>در دیده شهود ز خال و خط عدد</p><p>از کثرت زبد نشود بحر مختفی</p><p>بحر حقیقیی تو و عالم همه زبد</p><p>بر آفتاب سایه نیفتاد اگر چه شد</p><p>ممدود بر سر الفش سایبان مد</p><p>عنوان نامه کرم و فضل نام توست</p><p>خوش آن که شد به نامه و نام تو نامزد</p><p>صد کم یکی ست نام تو لیکن چنانکه هست</p><p>احصای آن عدد نتواند یکی ز صد</p><p>هر کس نگشت محصی صد کم یکت چه سود</p><p>کز هشت و نه رسید به هشتاد یا نود</p><p>نتوان صفات تو ز طلسم جهان شناخت</p><p>احکام آن نجوم نگنجد درین رصد</p><p>از هیچ حادثی نتواند کسی حدیث</p><p>کش تا به صنع تو نه مسلسل بود سند</p><p>تولید کائنات کنی از دو حرف کن</p><p>نسبت به تو ز جهل بود تهمت ولد</p><p>کس چون شناسدت که نبینم درین شناخت</p><p>ادراک عقل معتبر و کشف معتمد</p><p>هرگونه اعتقاد کنندت نیی چنان</p><p>ما را درین قضیه جز این نیست معتقد</p><p>قرب تو را سبب نبود جز فنا و فقر</p><p>طوبی لمن تهیاء للقرب واستعد</p><p>عمری کلیم خلعت فقر از در تو جست</p><p>تا سربلند شد به کلاهی ازان نمد</p><p>در دل فروغ مهر تو کالنور فی البصر</p><p>در جان هوای عشق تو کالروح فی الجسد</p><p>نورت فروخت مشعل انجم بلا دخان</p><p>صنعت فراخت خیمه گردون بلا عمد</p><p>در ربقه قضای تو باشد ذلیل دیو</p><p>در دام اقتدار تو باشد اسیر دد</p><p>انوار عزت تو منزه ز کیف و کم</p><p>الوان نعمت تو مبرا ز حصر و حد</p><p>باشد به عقل و وهم قیاس مواهبت</p><p>امساک باد در قفس و آب در سبد</p><p>کار تو جمله نیکی صرف است و خیر محض</p><p>در کارگاه ماست دو رنگی نیک و بد</p><p>ردی که می رسد ز تو ما را ز دست ماست</p><p>نبود به بارگاه قبول تو دست رد</p><p>لبیک گفت لطف تو و هر جا برهمنی</p><p>بر جای یاصنم به خطا گفت یا صمد</p><p>بس طفل ساده دل که نگشت ست هرگزش</p><p>تعلیم گوی تخته ابجد نه اب نه جد</p><p>ز ارشاد تو رشید شد آن سان کزو رسید</p><p>دانشوران گمشده ره را ره رشد</p><p>نشو و نما ز شبنم فضل تو یافته ست</p><p>گلزار حسن غنچه دهانان لاله خد</p><p>بی زاد رحمتت نرسد کس به هیچ جای</p><p>گر صد ذخیره بهر معادش بود معد</p><p>جاهل بود نفور ز نور حضور تو</p><p>آری ز آفتاب رمد صاحب رمد</p><p>رقاص جوش عشق تو جز بیخودان نیند</p><p>هر خودپسند کی سزد آن دیگ را نخود</p><p>بس دل که چشمه حکم از وی کنی روان</p><p>گر فی المثل حجاره بود بل کزان اشد</p><p>باشد ز میخ و نعل نشان انجم و هلال</p><p>خورده فلک ز توسن قهرت مگر لگد</p><p>هر کس کمر به عشق و ولای تو بسته است</p><p>کی باشد از کمند بلای تو در کمد</p><p>با عشق تو چه چاره کند عقل حیله جوی</p><p>روباه را چه طاقت سرپنجه اسد</p><p>جان در کفم به نقد لقایم بگیر دست</p><p>سودای عاشقان تو باشد یدا بید</p><p>مستغرق شهود تو کرده ست نقد وقت</p><p>مستخلص از فسانه امس و امید غد</p><p>دارد به کعبه طلبت روی اهتمام</p><p>هم عابر بوادی و هم عاکف بلد</p><p>هر بولهب شرر که چو حمالة الحطب</p><p>در راه دوستانت نهد خاری از حسد</p><p>تا برکشد زمانه به دار سیاستش</p><p>گردد به گردنش رگ جان حبلی از مسد</p><p>بر هر که موش حرص ز خارف گماشتی</p><p>زد حفره سوی موقد نیرانش از لحد</p><p>هر کس که در رضای تو کد عمل کشید</p><p>شد کدخدای خانه رضوان به قدر کد</p><p>تعداد لطف های تو باخود چه سان کنم</p><p>برگ درخت و ریگ بیابان که کرد عد</p><p>جامی که شر طبع مصر بر معاصیش</p><p>بست از فساد پیش صلاح و سداد سد</p><p>بس عقد توبه اش که پذیرفت انحلال</p><p>از نفس سحر پیشه نفاثه فی العقد</p><p>هرگز یکی ز صد نتواند سپاس تو</p><p>صد بار اگر چه بیش درآید بدین صدد</p><p>عجز وی از سپاس به جای سپاس دار</p><p>یا غایة الامانی یا منتهی الابد</p><h2><a id="poem-79490" href="https://ganjoor.net/jami/divanj/fateha-shabab/ghaside-fj/sh10">شمارهٔ ۱۰</a></h2>
<p>این مقام خوش که می بخشد نسیم وصل یار</p><p>خیر دار حل فیها خیر ارباب الدیار</p><p>فرخ آن محفل که شاهی را بود در وی نشست</p><p>روشن آن منزل که ماهی را فتد بر وی گذار</p><p>بی قراران را پدید آید قرار دل در او</p><p>جای آن دارد که باشد نام وی دارالقرار</p><p>از فروغ آفتاب شمسه او ذره را</p><p>دیده اعشی تواند دید در شبهای تار</p><p>نقش دیوارش اگر صورتگر چین بنگرد</p><p>رو به دیوار آورد از صورت خود شرمسار</p><p>از منبت نقشها دیوار و سقفش فصل دی</p><p>همچو صحن باغ از الوان نبات اندر بهار</p><p>بین نگارین خط ز قرطاس مقطع گرد او</p><p>نیست ممکن مثل آن قطعا ز کلک خط نگار</p><p>باشد از هر رنگ خط بر کاغذ آیین وین به عکس</p><p>کرده از کاغذ خطی بر لوح رنگین آشکار</p><p>چون دل صوفی در او پیداست صورتهای غیب</p><p>بس که مصقول است دیوار و درش آیینه وار</p><p>کی بود هر چوب باب آنکه وی را در شود</p><p>گو در این آرزو طوبی به روی خود برآر</p><p>تا درآید آفتاب دولتش روز ز در</p><p>تابه دان را مانده بر در چشم های انتظار</p><p>گنبد غنچه ست در باغ جهان آرای دهر</p><p>کز ورق های ملون باشدش سقف و جدار</p><p>کاغذین خانه ست چون فانوس تا در وی زید</p><p>شمع ملک ایمن ز باد حادثات روزگار</p><p>مأمن عیش است چون فردوس تا در وی کشد</p><p>نو عروس ملک در بر شاه جمشید اقتدار</p><p>خسرو غازی معز ملک و دین سلطان حسین</p><p>شهریار کامیاب کام بخش کامگار</p><p>آسمان عز و رفعت آفتاب قدر و جاه</p><p>بحر جود و مکرمت کان سخا کوه وقار</p><p>مدح او چون شاعران خواهم که گویم لیک نیست</p><p>پیش ارباب ذکا و فطنت آن را اعتبار</p><p>نکته کز طرف زبان خیزد نشاید بهر مدح</p><p>مهره سفتن از خزف خوش نیست بهر گوشوار</p><p>مدحت آن باشد که از بخشایش و بخشش کند</p><p>عدل و جود خود رقم بر صفحه لیل و نهار</p><p>بلکه از لیل و نهار آن دم که هم نبود نشان</p><p>باشد او را جاودان منشور عز و افتخار</p><p>خیزد از عدلش درختی میوه امید بر</p><p>روید از جودش نهالی دولت جاوید بار</p><p>شه چو باشد عادل ار چه کس به آن نستایدش</p><p>روز حشر از راستی عدل گردد رستگار</p><p>ور نباشد عادل و خوانند خلقی عادلش</p><p>در شمار ذم برآید مدحشان روز شمار</p><p>ای بسا دیوان مدح شهریاران را که کرد</p><p>ثبت بر لوح زمانه شاعر مدحت شعار</p><p>لیک چشم اعتبار امروز ازان برداشته ست</p><p>عقل عبرت بین چنان کامسال از تقویم پار</p><p>شهریارا کامگارا می کنم پیش تو عرض</p><p>چند نکته بر زبان نیک خواهی گوش دار</p><p>سعی در تعمیر صورت بیش ازین منما که هست</p><p>پیش معماران دارالملک معنی عیب و عار</p><p>خانه دل در تنزل خانه گل سربلند</p><p>خانه دین در تزلزل خانه طین استوار</p><p>کار طفلان است کردن نقش بر دیوار و در</p><p>بالغان را زینهار از کار طفلان زینهار</p><p>شاهباز همت خود بر پران زین خاکدان</p><p>تا کند بر شاخ سدره طایر قدسی شکار</p><p>فسحت منزل اگر بودی کمال ارباب دل</p><p>کی ازین فیروزه ایوان سر درآوردی به غار</p><p>تنگ بودی چون دل اهل جهالت تیره نیز</p><p>خلوت لقمان که بود از خوان حکمت لقمه خوار</p><p>خرقه اش یک نیمه ماندی خشک و نیمی تر شدی</p><p>چون فراز کلبه او ابر گشتی قطره بار</p><p>بهر قیلوله در آن پیغوله چون خفتی به خاک</p><p>بر تنش سایه ردا بودی فروغ خور ازار</p><p>کس نیارستی قیامش فرق کردن از رکوع</p><p>چون در آن کاشانه محنت شدی طاعت گذار</p><p>بس که در وقت سجودش سر به دیوار آمدی</p><p>تارک او سر به سر ز آسیب آن بودی فگار</p><p>بوالفضولی گفتش آن به کز پی آسودگی</p><p>منزلی با فسحت و نزهت نمایی اختیار</p><p>گفت آن کس را که باید بار بستن زین سرا</p><p>فسحت خانه ازین افزون نمی آید به کار</p><p>راحت خانه چه سود اینجا چه خواهد عاقبت</p><p>محنت هم خانگی پیش آمدن با مور و مار</p><p>پای همت زین مغاک تنگ بالا نه که چرخ</p><p>نقد انجم می کند زین شیوه در پایت نثار</p><p>تو به غفلت خفته مست و هر شبی از بهر پاس</p><p>چشم بر تو دیده بانان را ازین نیلی حصار</p><p>از غبار تن بیفشان دامن جان پیش ازان</p><p>کز وجودت باد استغنا برانگیزد غبار</p><p>در کنار کس چو ننهند آرزوی این جهان</p><p>خوش کسی کز آرزوی این جهان گیرد کنار</p><p>ترسم از اطناب طبع شاه را گیرد ملال</p><p>بر دعا خواهم سخن را بعد ازین کرد اختصار</p><p>نی دعایی کز خدا خواهم محالی بهر او</p><p>چون هزارش سال در عالم بقا یا صد هزار</p><p>نی دعایی کز قصور همت اندر وی کنم</p><p>بر حصول دولت و اقبال فانی اقتصار</p><p>بلکه می گویم خدایا تا بقا ممکن بود</p><p>بر بقایش باد ملک و دین و ملک را مدار</p><p>دولتی بادش قرین در مسند شاهی کزان</p><p>پایه ادنی نماید تخت ملک پایدار</p>
</body></html>