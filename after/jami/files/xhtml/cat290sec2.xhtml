<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>سبحة‌الابرار - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65979" href="https://ganjoor.net/jami/7ourang/7-4/sh19">بخش ۱۹ - عقد چهارم در استدلال به ظهور آثار وجود آفریدگار سبحانه ما اعز شأنه و ما اجلی برهانه</a></h2>
<p>ای درین کارگه هوش ربای</p><p>روز و شب چشم نه و گوش گشای</p><p>نه به چشم تو ز دیدن اثری</p><p>نه به گوشت ز شنیدن خبری</p><p>نرگس این چمنی کز لب جوی</p><p>خوش نهاده ست نظر سوی به سوی</p><p>نه ز رخسار گلش دیداری</p><p>نه به سرو و سمنش بازاری</p><p>گل این باغچه ای کز سر شاخ</p><p>صبحدم گوش گشاده ست فراخ</p><p>نه ز بلبل شنود آوازی</p><p>نز لب غنچه نهانی رازی</p><p>نکنی گوش و نبینی چندین</p><p>کور و کر چند نشینی چندین</p><p>چند گاهی ره آگاهان گیر</p><p>ترک همراهی بیراهان گیر</p><p>پرده از چشم جهان بین کن باز</p><p>بنگر پیش و پس و شیب و فراز</p><p>بین که این دایره گردان چیست</p><p>دور او گرد تو جاویدان چیست</p><p>بر سرت چتر مرصع که فراشت</p><p>بر وی این نقش ملمع که نگاشت</p><p>مهر را نور ده روز که کرد</p><p>ماه را شمع شب افروز که کرد</p><p>کیست میزان ده دکان سپهر</p><p>کفه سازنده آن از مه و مهر</p><p>تا به میزان چو دکان آرایند</p><p>عمر بر خلق جهان پیمایند</p><p>کیست کز دست دل آتشناک</p><p>صبح چون اطلس کحلی زده چاک</p><p>سوزن و رشته ز خورشید اندوخت</p><p>وصله زرد قصب بر وی دوخت</p><p>کیست کز طاق فلک چون خم زد</p><p>زیر او چار گهر بر هم زد</p><p>چون گهرها به هم آمیخته شد</p><p>نو به نو صورتی انگیخته شد</p><p>ساخت گردآوری عالم را</p><p>خاتم جمله صور آدم را</p><p>بهر این کارگه خونخواره</p><p>نیست از کارگزاری چاره</p><p>عین ممکن به براهین خرد</p><p>نتواند که شود هست به خود</p><p>چون ز هستیش نباشد اثری</p><p>چون به هستی رسد از وی دگری</p><p>ذات نایافته از هستی بخش</p><p>چون تواند که بود هستی بخش</p><p>خشک ابری که بود ز آب تهی</p><p>ناید از وی صفت آب دهی</p><p>هر چه آن را بود از بود نشان</p><p>گر بود منحصر اندر امکان</p><p>لازم آید که نیاید به وجود</p><p>هیچ موجود درین عرصه بود</p><p>نقش بی خامه نقاش که دید</p><p>نغمه بی زخمه مطرب که شنید</p><p>ناید از ممکن تنها چون کار</p><p>حاجت افتاد به واجب ناچار</p><p>او به خود هست و جهان هست بدو</p><p>نیست دان هر چه نه پیوست بدو</p><p>جنبش از وی رسد این سلسله را</p><p>روی در وی بود این قافله را</p><p>چون خلد جنبش موریت به پشت</p><p>زود آری سوی آن مور انگشت</p><p>زان خلش هستی او را دانی</p><p>به سر انگشت ز پشتش رانی</p><p>باورت ناید کاندر ژنده</p><p>خلدت پشت نه زان جنبنده</p><p>عالم و این همه آثار در او</p><p>چرخ و این جنبش بسیار در او</p><p>پرده سازند و نو اگر پیوست</p><p>که پس پرده نواسازی هست</p><p>همه را جنبش و آرام ازوست</p><p>همه را دانه ازو دام ازوست</p><p>زوست جنبنده نه از باد درخت</p><p>زوست فرخنده نه از گردون بخت</p><p>او برد تشنگی تشنه نه آب</p><p>او دهد شادی مستان نه شراب</p><p>غنچه در باغ نخندد بی او</p><p>میوه بر شاخ نبندد بی او</p><p>کارگر او دگران آلت کار</p><p>کارگر یافتی آلت بگذار</p><p>کار او کارگر او آلت اوست</p><p>اوست مغز و دگران جمله چو پوست</p><p>مغزخواهی نظر از پوست ببند</p><p>مغز جویی نکند پوست پسند</p><p>حرف غیر از ورق دل بتراش</p><p>خاطر از ناخن فکرت مخراش</p><p>از همه ساده کن آیینه خویش</p><p>وز همه پاک بشو سینه خویش</p><p>تا شود گنج بقا سینه تو</p><p>غرق نور ازل آیینه تو</p><p>طی شود وادی برهان و قیاس</p><p>تو بمانی و دل دوست شناس</p><p>دوست آنجا که بود جلوه نمای</p><p>حجت عقل بود تفرقه زای</p><p>چون نماید به تو این دولت روی</p><p>رو در آن آر و به کس هیچ مگوی</p><p>زانکه از گوهر عرفان خالی</p><p>به بود کیسه استدلالی</p><h2><a id="poem-65980" href="https://ganjoor.net/jami/7ourang/7-4/sh20">بخش ۲۰ - حکایت آن متکلم و صوفی که زبان استدلال گشاد و صوفی از صفای ذوق و وجدان خبر داد</a></h2>
<p>فاضلی وادی برهان پیمای</p><p>در بیابان جدل جان فرسای</p><p>عمر در بحث و جدل طی کرده</p><p>پای یکران عمل پی کرده</p><p>نه دلش را ز طریقت نوری</p><p>نه سرش را ز حقیقت شوری</p><p>صوفیی دید ز آلایش پاک</p><p>زده در چهره آسایش خاک</p><p>ز ریاضت شده چون موی تنش</p><p>سر مویی نه سر خویشتنش</p><p>زان تقابل که میان شب و روز</p><p>هست با برد دی و حر تموز</p><p>شد به جنگاوریش شیر مصاف</p><p>زخم زن گشت به شمشیر خلاف</p><p>گفت کای روی تو چون خوی درشت</p><p>کرده بر صحبت دانایان پشت</p><p>با شناسایی خود ساخته ای</p><p>گو خدا را به چه بشناخته ای</p><p>گفت ازان فیض که هر لحظه ز غیب</p><p>ریزدم بر دل و جان پاک ز عیب</p><p>گر چه شد موج زنم خاطر ازان</p><p>هست گفتار زبان قاصر ازان</p><p>فاضلش گفت بدین کشف نهان</p><p>چون شوی قاید کوران جهان</p><p>گفت من غرق شناساوریم</p><p>نیست کاری به شناساگریم</p><p>هر که پی بر پی من بشتابد</p><p>هر چه من یافتم او هم یابد</p><p>کار من نیست که کس را به جدال</p><p>ره نمایم به خدای متعال</p><h2><a id="poem-65981" href="https://ganjoor.net/jami/7ourang/7-4/sh21">بخش ۲۱ - مناجات در ثنا بر هستی آفریدگار گفتن و طلب داشتن توفیق بر گوهر توحید سفتن</a></h2>
<p>ای جهان از صفت ذات تو پر</p><p>عالم از حجت اثبات تو پر</p><p>هیچ جا نیست که غوغای تو نیست</p><p>پرتو روی دلارای تو نیست</p><p>تو چنین ظاهر و ما کور بصر</p><p>تو چنین حاضر و ما دور نگر</p><p>نور تو گر نبود ما چه کنیم</p><p>چشم بینا دل دانا چه کنیم</p><p>نیست از غایت کوته نظری</p><p>خبر ما ز تو جز بی خبری</p><p>گر چه جامی بود از بیخبران</p><p>چه شود گر به طفیل دگران</p><p>بخشی از هستی خویشش خبری</p><p>بندی از طاعت خویشش کمری</p><p>در دلش تخم هدایت کاری</p><p>بر گلش ابر عنایت باری</p><p>مهرش از مهره گل بگشایی</p><p>زنگش از چهره دل بزدایی</p><p>پا به کاشانه قربت نهیش</p><p>می ز میخانه وحدت دهیش</p><h2><a id="poem-65982" href="https://ganjoor.net/jami/7ourang/7-4/sh22">بخش ۲۲ - عقد پنجم در بیان یکتایی و برهان بی همتایی حق سبحانه که در بیان و برهان همه زبان آوران یکسانند و همه بی زبانان یکزبان</a></h2>
<p>ای درین بتکده طبع فریب</p><p>برده غوغای بتان از تو شکیب</p><p>طبع را بند خرد بر پا نه</p><p>پای اندیشه درین غوغا نه</p><p>بنگر این انجم و مهر و مه را</p><p>بت ره گشته خلیل الله را</p><p>یافتندی به دلش راه قبول</p><p>گرنه بشکستیشان سنگ افول</p><p>سنگ بر بتکده آزر زن</p><p>در جهان صیت خلیلی افکن</p><p>تیز کن خنجر لابر سر لات</p><p>ببر از لات منی را ز منات</p><p>تاج عزت ز سر عزی کش</p><p>رخت طاعت به در مولاکش</p><p>ثنوی اهرمن و یزدان گوی</p><p>تافت از انجمن ایمان روی</p><p>عیسوی شد به سه گویی افزون</p><p>خیمه از ساحت دین زد بیرون</p><p>تو به صد بت چه به صد بلکه هزار</p><p>بلکه بیرون ز ترازوی شمار</p><p>کرده ای روی ولی هر نفسی</p><p>می پزی در ره ایمان هوسی</p><p>گاه گویی که من آن دریایم</p><p>که جهان را به گهر آرایم</p><p>دل صدف گوهر توحیدم در</p><p>گوش دهر از در توحیدم پر</p><p>گاه گویی که من آن گلزارم</p><p>که دهد بر گل عرفان خارم</p><p>هر که یابد ز گل من بویی</p><p>بوی عرفان دهد از هر مویی</p><p>به زبان می زنی این لاف ولی</p><p>نیست بر موجب اینت عملی</p><p>هر چه تقریر تو ترتیب کند</p><p>صورت حال تو تکذیب کند</p><p>هر چه یابد ز مقال تو فروغ</p><p>سازدش حال تو مطعون به دروغ</p><p>نیست این راستی و راستروی</p><p>که چنان راست که گویی نشوی</p><p>راه رو پس سخن راه بگوی</p><p>آنچه خواهی بشو آنگاه بگوی</p><p>دل نکرده ز دورویی صافی</p><p>چه ز یکرویی وحدت لافی</p><p>دیده بر شاهد وحدت بگشای</p><p>وز دورویی و دو گویی باز آی</p><p>سهل باشد که ز ماهی تا ماه</p><p>بر تو باشند درین نکته گواه</p><p>گر چه قولت دم اقرار زند</p><p>فعل تو نعره انکار زند</p><p>از محیط فلک و اوج سماک</p><p>تا حضیض سمک و مرکز خاک</p><p>بین مرتب شده اجرام که هست</p><p>وین همه جنبش و آرام که هست</p><p>شکل و ترتیب فلک بر یک حال</p><p>دور سیر همه بر یک منوال</p><p>یکی از صورت خود ناگشته</p><p>یکی از گردش خود نگذشته</p><p>متفق وضع دوایر با هم</p><p>منتظم سلک عناصر با هم</p><p>همه بر یک صفت و یک آیین</p><p>هیچ زیرین نشده بالایین</p><p>سال و مه روز و شب و شام و سحر</p><p>یک به یک گرم رو و تیز گذر</p><p>تا به آمد شد خود در گروند</p><p>بر یکی قاعده آیند و روند</p><p>چار فصلی که به هر سال در است</p><p>به همین رسم و روش رهسپر است</p><p>این موالید سه گانه که جهان</p><p>پر از آنهاست چه پیدا چه نهان</p><p>نوع نوعش نه کم آید نه فزون</p><p>از نهانخانه ابداع برون</p><p>کارگاهی به چنین ضبط و نسق</p><p>کار یک کارگزارست الحق</p><p>کشور آباد نگردد به دو شاه</p><p>بشکند از دو سپهدار سپاه</p><p>از دو بانو چو شود آشفته</p><p>خانه امید مدارش رفته</p><p>رنج طفل است ادای دو ادیب</p><p>مرگ رنجور دوای دو طبیب</p><h2><a id="poem-65983" href="https://ganjoor.net/jami/7ourang/7-4/sh23">بخش ۲۳ - حکایت آن پادشاه مریض که از دست دو طبیب نبض او به اعتدال نمی جست و تا قاروره وجود یکی نشکست مزاج وی از علاج دیگری به صحت نپیوست</a></h2>
<p>داشت آن شاه به بالین دو حکیم</p><p>هر دو دانا و خردمند و کریم</p><p>لبشان با دم عیسی همدم</p><p>کفشان راحت هر رنج و الم</p><p>دست هر یک چو به نبض آوردی</p><p>دستگیری ضعیفان کردی</p><p>شاه بیمار ز تغییر مزاج</p><p>وان دو در کار به تدبیر علاج</p><p>لیک همپیشگی و همکاری</p><p>زد بر ایشان ره دولتیاری</p><p>هر چه این گفتی آن وا دادی</p><p>هر چه آن بستی این بگشادی</p><p>روز صحت شد از ایشان تاریک</p><p>شب تار اجل آمد نزدیک</p><p>شاه را بود وزیری زیرک</p><p>آن تعصب چو بدید از هر یک</p><p>حیله ای کرد به دانایی ساز</p><p>کان دو دانا به یکی آمد باز</p><p>زان یکی شاه چو شد چاره پذیر</p><p>قصه را کرد بر او عرضه وزیر</p><p>گفت ای از تو زیانم همه سود</p><p>این خیالت ز کجا روی نمود</p><p>گفت از آنجا که به ما گفت خدای</p><p>که عمارتگر این طرفه سرای</p><p>گر به فرض از یکی افزون بودی</p><p>هر دمش حال دگرگون بودی</p><p>طشت خورشید ز بام افتادی</p><p>کار گردون ز نظام افتادی</p><p>زاده خاک دگر خاک شدی</p><p>خاک چون گرد بر افلاک شدی</p><p>تیز کردی به عدم جمله قدم</p><p>بلکه سر بر نزدندی ز عدم</p><h2><a id="poem-65984" href="https://ganjoor.net/jami/7ourang/7-4/sh24">بخش ۲۴ - مناجات در طلب ترقی از مقام توحید به شهود وحدت که نهایت راه و مقصدالاقصای عارفان آگاه است</a></h2>
<p>ای به توحید تو هر ذره گواه</p><p>نیست یک ذره به توحید تو راه</p><p>در رهت ذره ناچیز شدیم</p><p>کمتر از ذره بسی نیز شدیم</p><p>ما و بی حاصلی و نومیدی</p><p>که نه فضل تو کند خورشیدی</p><p>جست و جوی تو قرار از ما برد</p><p>ضعف تن قوت کار از ما برد</p><p>قوتی بخش که کاری بکنیم</p><p>به حریم تو گذاری بکنیم</p><p>جامی از کارگزاری مانده</p><p>نامه بیهده کاری خوانده</p><p>می کند از تو طلب قوت کار</p><p>تا شود در طلبت کارگزار</p><p>قوت کارگزاریش بده</p><p>سکه پاک عیاریش بده</p><p>نقد دین از غش و غل پاکش کن</p><p>دل ز آلایش گل پاکش کن</p><p>شد پریشان ز دو بینی کارش</p><p>روی در قبله وحدت دارش</p><h2><a id="poem-65985" href="https://ganjoor.net/jami/7ourang/7-4/sh25">بخش ۲۵ - عقد ششم در بیان آنکه ذات حق سبحانه حقیقت وجود است و هر حقیقت که مشهود است به سریان ذاتی وی موجود است</a></h2>
<p>بعد ازان مرغ ظهورش پر و بال</p><p>زد ز ارواح به اقلیم مثال</p><p>وز مثالش به حس افتاد گذر</p><p>یافت مس حس ازو رونق زر</p><p>نه فلک بر ورق حس بنگاشت</p><p>هر فلک دوره دایم برداشت</p><p>زیر آن ز آب و گل و آتش و باد</p><p>چار در خانه آغاز نهاد</p><p>ساخت در وی پی نیکو بختی</p><p>از موالید سه پایه تختی</p><p>آن نکوبخت ازان تخت بلند</p><p>چشم بینش به چپ و راست فکند</p><p>دید و دانست که موجود یکیست</p><p>در همه شاهد و مشهود یکیست</p><p>اوست در صورت لیلی ظاهر</p><p>اوست از دیده مجنون ناظر</p><p>زده از پیرهن یوسف سر</p><p>بوی او داده به یعقوب بصر</p><p>هر چه او نیست نه مغز است نه پوست</p><p>همه هیچند همین اوست که اوست</p><p>ژرف بحریست پر از آب حیات</p><p>موج زن آمده از کل جهات</p><p>پر هوا جام حبابش خوانند</p><p>بر هوا چتر سحابش خوانند</p><p>در صدف ریخت نم نیسان است</p><p>منعقد گشت در غلطان است</p><p>نامور هست یکی وقت شمار</p><p>نامهاش آمده افزون ز هزار</p><p>آنچه بر وحدت ذات است مقیم</p><p>از دو نامش نتوان ساخت دو نیم</p><p>یک شود دیده یک بین بگشای</p><p>وز دو نامی به دو نیمی مگرای</p><p>بین یکی علم و عیان در وی گم</p><p>اسم و رسم دو جهان در وی گم</p><p>در همه بر صفت یکتایی</p><p>مانده پوشیده ز بس پیدایی</p><p>گر به فرض از همه اعیان جهان</p><p>ماند آن نور یکی لحظه نهان</p><p>همه اعیان به عدم باز روند</p><p>وز عدم واقف این راز شوند</p><p>تیزبین گرددشان چشم شهود</p><p>غرقه گردند به دریای وجود</p><p>ای درین خوابگه خفته دلان</p><p>جمع ناگشته چو آشفته دلان</p><p>زیر این پرده کحلی مه و سال</p><p>مانده در تفرقه خواب و خیال</p><p>لعبتانی که بدین پرده درند</p><p>که ازین پرده چنین جلوه گرند</p><p>گر چه بس عشوه ده و طنازند</p><p>پرده وحدت لعبت بازند</p><p>این همه لعبت و لعبت سازی</p><p>وین به صد شعبه لعبت بازی</p><p>نیست جز در نظر خواب آلود</p><p>جلوه گر گشته خیالی بی بود</p><p>چند خرسند نشینی به خیال</p><p>هان و هان دیده خود نیک بمال</p><p>بو کزین خواب چو بیدار شوی</p><p>خارق پرده پندار شوی</p><p>گرددت تیز نظر چشم شهود</p><p>بر تو مکشوف شود سر وجود</p><p>وحدتی بینی خالی ز دویی</p><p>ظاهر از کسوت مایی و تویی</p><p>هستی ساده ز هر نام و نشان</p><p>برتر از مرتبه علم و عیان</p><p>در همه ساری بی وهم حلول</p><p>سریانی نه حد فهم عقول</p><p>وز همه عاری بی نقص زوال</p><p>منتقل ناشده از حال به حال</p><p>جلوه اولش از حضرت ذات</p><p>بود بر خویش به اسما و صفات</p><p>ذات ساذج چو به اوصاف و نعوت</p><p>یافت در مرتبه علم ثبوت</p><p>دید در خود همه بیش و کم را</p><p>شد حقایق صور عالم را</p><p>وان حقایق ز درون عکس انداخت</p><p>علم کثرت اعیان افراخت</p><p>شد ز هر عکس در آیینه ذات</p><p>ذات یک عین ز اعیان ذوات</p><p>اولا گشت ز تکرار عکوس</p><p>مرتبه مرتبه ارواح نفوس</p><h2><a id="poem-65986" href="https://ganjoor.net/jami/7ourang/7-4/sh26">بخش ۲۶ - حکایت آن ماهیان که گوهر حیات در جستجوی دریا باختند و تا به خشکی نیفتادند دریا را نشناختند</a></h2>
<p>داشت غوکی به لب بحر وطن</p><p>دایم از بحر همی راند سخن</p><p>روز و شب قصه دریا گفتی</p><p>گوهر مدحت دریا سفتی</p><p>گفتی از بحر پدید آمده ایم</p><p>زو درین گفت و شنید آمده ایم</p><p>دل ازو گوهر دانایی یافت</p><p>تن ازو دست توانایی یافت</p><p>هر کجا می نگرم اوست همه</p><p>هر طرف می گذرم اوست همه</p><p>ماهیی چند رسیدند آنجا</p><p>وز وی آن قصه شنیدند آنجا</p><p>عشق بحر از دلشان سر بر زد</p><p>آتش شوق به جانشان در زد</p><p>پای تا سر همگی پای شدند</p><p>در طلب مرحله پیمای شدند</p><p>برگرفتند تک و پوی نیاز</p><p>بحر جویان چه نشیب و چه فراز</p><p>گاه در تگ چو صدف جا کردند</p><p>گه چو خس رو به کنار آوردند</p><p>نه نشان یافت شد از بحر به نام</p><p>می نهادند به نومیدی گام</p><p>از قضا صیدگری دام نهاد</p><p>راهشان بر گذر دام فتاد</p><p>یکسر آن جمع به دام افتادند</p><p>تن به جان دادن خود در دادند</p><p>صیدگر برد سوی ساحلشان</p><p>ساخت بر خشک زمین منزلشان</p><p>چند تن کوشش و جنبش کردند</p><p>خز خزان راه به بحر آوردند</p><p>نیم مرده چو رسیدند به بحر</p><p>جام مقصود کشیدند به بحر</p><p>دانش و بینششان روی نمود</p><p>کانچه می داد نشان غوک چه بود</p><p>زنده در بحر شهود آسودند</p><p>غرقه بودند در آن تا بودند</p><h2><a id="poem-65987" href="https://ganjoor.net/jami/7ourang/7-4/sh27">بخش ۲۷ - مناجات در اشارت به عموم سران حقیقت در مراتب و طلب وصول به شهود آن که روش ارباب تصوف است</a></h2>
<p>ای پر از فیض وجود تو جهان</p><p>غرق نور تو چه پیدا چه نهان</p><p>مایه صورت و معنی همه تو</p><p>با همه بی همه تو ای همه تو</p><p>بی نصیب از تو نه چند است و نه چون</p><p>خالی از تو نه درون است و نه برون</p><p>متحد اولی و آخریت</p><p>متفق باطنی و ظاهریت</p><p>کرده ای در همه اضداد ظهور</p><p>هیچ ضد نیست ز نزدیک تو دور</p><p>جامی از هستی خود پاک شده</p><p>در ره فقر و فنا خاک شده</p><p>در بقای تو فنا می خواهد</p><p>وز فنا در تو بقا می خواهد</p><p>از خود و کار خودش فانی دار</p><p>وان فنا را به وی ارزانی دار</p><p>چون فنا شد به بقایش برسان</p><p>بر سر صدر صفایش بنشان</p><p>کن به صافی صفتان رهبریش</p><p>متصف دار به صوفیگریش</p><h2><a id="poem-65988" href="https://ganjoor.net/jami/7ourang/7-4/sh28">بخش ۲۸ - عقد هفتم در شرح تصوف که بستن دست تصرف است و رستن از قید تکلف</a></h2>
<p>ای به صوفیگری آوازه بلند</p><p>کرده زین شغل به آوازه پسند</p><p>دل چو خم چند بر آوازه نهی</p><p>ناید آوازه جز از خم تهی</p><p>چون دهد کوس برون بانگ ز پوست</p><p>بانگ او شاهد بی مغزی اوست</p><p>نیستی صوفی ازین نام چه سود</p><p>دعوی پختگی از خام چه سود</p><p>کی سیاهی شود از زنگی دور</p><p>گر چه خوانند به نامش کافور</p><p>جامه فوطه چه پوشی چو مگس</p><p>پر به هر خوان چه گشایی ز هوس</p><p>طوطی قدسی و از هیچ کسی</p><p>می زنی پر به هوای مگسی</p><p>دین که صد پاره ز بی باکی توست</p><p>نکندش خرقه صد پاره درست</p><p>چاک در تارکت از تیغ حسود</p><p>بخیه بر پاشنه موزه چه سود</p><p>گردی انداخته سجاده به دوش</p><p>گرد بازار چو سجاده فروش</p><p>لیک بازاریگان دیده ورند</p><p>صد ازین جنس به یک جو نخرند</p><p>در ره اهل دل از همت پست</p><p>جز عصا نیست تو را هیچ به دست</p><p>آن که در چه فتد از لغزش پا</p><p>دستگیریش نیاید ز عصا</p><p>هست مسواک به کف سوهانت</p><p>کز طمع تیز کند دندانت</p><p>ترسم از بیخ برد چون شجره</p><p>تیز دندانیت آخر چو اره</p><p>رشته سبحه برانگشت مپیچ</p><p>که ازان حلقه برون ناید هیچ</p><p>مهره ای چند بود بی سر و بن</p><p>کف ازان طاسچه نرد مکن</p><p>تات ازان چشم بود بست و گشاد</p><p>هرگزت رو ندهد نقش مراد</p><p>گر حساب حسناتت هوس است</p><p>عقد انگشت تو تسبیح بس است</p><p>چون زنان موی به صد رعنایی</p><p>ریشت از شانه زدن آرایی</p><p>شانه بفکن چو نیی مردانه</p><p>که به این دست جدا از شانه</p><p>جمعی از نان لبی آورده به چنگ</p><p>همچو دندان پی آن صف زده تنگ</p><p>بهر کم بهره ای آن هم نه حلال</p><p>در زنی سر به میانشان چو خلال</p><p>دستت از حرص و شره کوته کن</p><p>در صف اهل قناعت ره کن</p><p>نیست زیبنده درین دیر مجاز</p><p>آستین کوتهی از دست دراز</p><p>ذوق صوفیگری ار هست تو را</p><p>باید از خویش نظر بست تو را</p><p>صوفی آنست که از خود رسته ست</p><p>ز نکو جسته و از بد رسته ست</p><p>بند هستی و ز هستی ساده</p><p>زاده کون و ز کون آزاده</p><p>با اضافت ز اضافت بیرون</p><p>در مسافت ز مسافت بیرون</p><p>در مکان نی و مکان از وی پر</p><p>در زمان نی و زمان از وی پر</p><p>ابدش را به ازل جنگی نه</p><p>ازلش را ز ابد ننگی نه</p><p>نه ز ادوار در او تأثیری</p><p>نه در اطوار ازو تغییری</p><p>گر حضیض سمک و اوج سما</p><p>وانچه محصور بود بینهما</p><p>گیرد اندر دل پاکش خانه</p><p>نکند احساس که هست آن یا نه</p><p>دل او موج زنان دریاییست</p><p>کش فزون از دو جهان پهناییست</p><p>هفت دریا چو یکی شبنم ازوست</p><p>بلکه یک در کره عالم ازوست</p><p>گنج عرفان بودش حاصل کسب</p><p>قبله اش نیست بجز ذات فحسب</p><p>جلوه گر گشته بر او وحدت ذات</p><p>نکشد رنج تقابل ز صفات</p><p>پیش او لطف همان قهر همان</p><p>نوشداروش همان زهر همان</p><h2><a id="poem-65989" href="https://ganjoor.net/jami/7ourang/7-4/sh29">بخش ۲۹ - حکایت مناظره کلیم در نواحی طور با آن سیه گلیم مهجور که چرا سجده آدم نکردی و سر به طوق لعنت درآوردی</a></h2>
<p>پورعمران به دلی غرقه نور</p><p>می شد از بهر مناجات به طور</p><p>دید در راه سر دوران را</p><p>قاید لشکر مهجوران را</p><p>گفت کز سجده آدم ز چه روی</p><p>تافتی روی رضا راست بگوی</p><p>گفت عاشق که بود کامل سیر</p><p>پیش جانان نبرد سجده غیر</p><p>گفت موسی که به فرموده دوست</p><p>سر نهد هر که به جان بنده اوست</p><p>گفت مقصود ازان گفت و شنود</p><p>امتحان بود محب را نه سجود</p><p>گفت موسی که اگر حال این است</p><p>لعن و طعن تو چراش آیین است</p><p>بر تو چون از غضب سلطانی</p><p>شد لباس ملکی شیطانی</p><p>گفت کین هر دو صفت عاریتند</p><p>مانده از ذات به یک ناحیتند</p><p>گر بیاید صد ازین یا برود</p><p>حال ذاتم متغیر نشود</p><p>ذات من بر صفت خویشتن است</p><p>عشق او لازمه ذات من است</p><p>تاکنون عشق من آمیخته بود</p><p>در عرضهای من آویخته بود</p><p>داشت بخت سیه و روز سفید</p><p>هر دمم دستخوش بیم و امید</p><p>این دم از کشمکش آن رستم</p><p>پس زانوی وفا بنشستم</p><p>لطف و قهرم همه یکرنگ شده ست</p><p>کوه و کاهم همه همسنگ شده ست</p><p>عشق شست از دل من نقش هوس</p><p>عشق با عشق همی بازم و بس</p><h2><a id="poem-65990" href="https://ganjoor.net/jami/7ourang/7-4/sh30">بخش ۳۰ - مناجات در اشارت به سعادت ذوق و وجدان و علم و عرفان ارباب تصوف و طلب کمال قوت ارادت که مقدمه آن سعادت است</a></h2>
<p>ای صفاتت حجب وحدت ذات</p><p>جلوه گر ذات تو ز اسما و صفات</p><p>آشکارا به جهان غیر تو کیست</p><p>زیر این پرده نهان غیر تو کیست</p><p>باطن عالم و ظاهر همه تو</p><p>غایب از دیده و حاضر همه تو</p><p>فضل تو شامل هر ناکس و کس</p><p>همه را روی به سوی تو و بس</p><p>جامی از جمله کسان ناکستر</p><p>وز همه بازپسان واپستر</p><p>می نهد در ره تو روی نیاز</p><p>بی نیازش ز همه کار بساز</p><p>سر ز هر راه بگردان او را</p><p>سر بنه در ره مردان او را</p><p>از همه وسوسه ها پاکش کن</p><p>در ره اهل طلب خاکش کن</p><p>لنگی از پای ارادت ببرش</p><p>ده به اقلیم سعادت گذرش</p><p>بخشش از حسن ارادت کیشی</p><p>بر همه اهل ارادت بیشی</p><h2><a id="poem-65991" href="https://ganjoor.net/jami/7ourang/7-4/sh31">بخش ۳۱ - عقد هشتم در بیان ارادت که عنان قصد از مقاصد مجازی تافتن است و بر باد پای جهد به کعبه مراد حقیقی شتافتن</a></h2>
<p>ای درین دامگه وهم و خیال</p><p>مانده در ربقه عادت همه سال</p><p>حق که منشور سعادت داده ست</p><p>در خلاف آمد عادت داده ست</p><p>چند سر در ره عادت باشی</p><p>تارک تاج سعادت باشی</p><p>کرده ای عادت و خو پرده خویش</p><p>باز کن خوی ز خو کرده خویش</p><p>دیده کز بهر صنایع باشد</p><p>تا دلیل ره صانع باشد</p><p>منظر شاهد رعنا سازی</p><p>با رخش نرد تماشا بازی</p><p>گوش کامد پی قرآن شنوی</p><p>تا به فرموده یزدان گروی</p><p>روزن بانگ نی و چنگ کنی</p><p>به سماع غزل آهنگ کنی</p><p>دست دادند که بی رنج و ملال</p><p>سازیش آبله از کسب حلال</p><p>نه که از جام شوی باده گسار</p><p>داریش بر کف دست آبله وار</p><p>پات دادند که از راه وفا</p><p>آوری رو به صف اهل صفا</p><p>نه که دین در ره آفات نهی</p><p>پا به میدان خرابات نهی</p><p>لب و دندان و زبانت دادند</p><p>قوت نطق و بیانت دادند</p><p>تا شوی بر نهج صدق و صواب</p><p>متکلم به اسالیب خطاب</p><p>نه که بیهوده سخن سنج شوی</p><p>خلق را مایه صد رنج شوی</p><p>آنچه گفتم همه عادات بد است</p><p>که نه شایسته دین و خرد است</p><p>به کز اینها همه پیوند گشای</p><p>آوری روی ارادت به خدای</p><p>هست ارادت بر هر آزاده</p><p>ترک ما کان علیه العاده</p><p>ای خوش آن وقت که بی فکر و نظر</p><p>بر زند خواستی از جان تو سر</p><p>کوه اگر بر تو کشد تیغ به جنگ</p><p>با مرصع کمر از دم پلنگ</p><p>دست خود در کمر آری با کوه</p><p>در دلت ناید ازو هیچ شکوه</p><p>همچو خورشید که نبود میغش</p><p>خویش را عور زنی بر تیغش</p><p>خون لعل از جگرش بگشایی</p><p>نقد کان از کمرش بربایی</p><p>بلکه چون کبک نهی پا به سرش</p><p>وز لگدکوب کنی پی سپرش</p><p>ور رسد بادیه ژرف به پیش</p><p>فسحت آن ز دل عارف بیش</p><p>گردبادش به فلک سوده کلاه</p><p>گشته گوی کلهش قبه ماه</p><p>خار آن دشنه بیدادگران</p><p>خاک آن تشنه خونین جگران</p><p>کوه با صرصر آن ریگ نمای</p><p>ریگ چون اخگر سوزان ته پای</p><p>به هوایش چو کند مرغ گذر</p><p>همچو پروانه فتد سوخته پر</p><p>بگذری از سر آن همچو سحاب</p><p>از مژه بر تف آن ریزان آب</p><p>ور بگیرد ره تو دریایی</p><p>قله موج به گردون سایی</p><p>جرم سیاره چو گوهر در وی</p><p>ماهی چرخ شناور در وی</p><p>غوک آن پنجه زنان با خرچنگ</p><p>گام اول ز وی و کام نهنگ</p><p>زان کنی همچو صبا زود گذار</p><p>نکنی لب تر ازان کشتی وار</p><p>هر چه القصه شود بند رهت</p><p>روی برتابد ازین قبله گهت</p><p>یک به یک را ز میان برداری</p><p>قدم صدق به جان برداری</p><p>تا نهی بزم به خلوتگه راز</p><p>چنگ وحدت ز نوای تو به ساز</p><p>ور بود تار ارادت ز تو سست</p><p>سازش اندر قدم پیر درست</p><p>باز در خواهش او خواهش خویش</p><p>روز در افزونیش از کاهش خویش</p><p>باش پیش رخش آیینه صاف</p><p>بر تراش از دل خود زنگ خلاف</p><p>شو سمندر چو فروزد آتش</p><p>باش در آتش او خرم و خوش</p><h2><a id="poem-65992" href="https://ganjoor.net/jami/7ourang/7-4/sh32">بخش ۳۲ - حکایت آن مرید گرم رو که به فرموده پیر پخته کار در تنور فروزان نشست و از تاب آتش یک موی بر اندام وی کج نگشت</a></h2>
<p>صادقی را غم شبگیر گرفت</p><p>صبحدم دست یکی پیر گرفت</p><p>کمر خدمت او ساخت کمند</p><p>بهر معراج مقامات بلند</p><p>پیر روزی دم عرفان می زد</p><p>گوی اسرار به چوگان می زد</p><p>سامعان جمله سرافکنده به پیش</p><p>از ره گوش برون رفته ز خویش</p><p>آمد آن طالب صادق به حضور</p><p>که به فرموده ات ای چشمه نور</p><p>خشک و تر هیمه همه سوخته شد</p><p>تا تنوری عجب افروخته شد</p><p>بعد ازین کار چه و فرمان چیست</p><p>آنچه مکنون ضمیر است آن چیست</p><p>پیر مشغول سخن بود بسی</p><p>در جوابش نزد اصلا نفسی</p><p>کرد آن نکته مکرر دو سه بار</p><p>پیر زد بانگ که ای نکته گذار</p><p>چند با ما کنی الحاح چنین</p><p>رو در آن آتش سوزان بنشین</p><p>باز دریای صفا پیر کهن</p><p>موج زن گشت به تحقیق سخن</p><p>موج آن بحر به آخر چو رسید</p><p>یادش آمد ز مقامات مرید</p><p>گفت خیزید که آن نادره فن</p><p>کرده در آتش سوزانش وطن</p><p>زانکه عقد دل او نیست گزاف</p><p>با من آنسان که کند قصد خلاف</p><p>یافتندش چو زر پاک عیار</p><p>کرده در آتش سوزنده قرار</p><p>آتشش شعله زنان از همه سوی</p><p>بر تنش کج نشده یک سر موی</p><h2><a id="poem-65993" href="https://ganjoor.net/jami/7ourang/7-4/sh33">بخش ۳۳ - مناجات در اشارت به آنکه ارادت نخست از جانب مراد است نه مرید و طلب توفیق توبه که مبنای سایر مقامات است</a></h2>
<p>ای دل اهل ارادت به تو شاد</p><p>به تو نازم که مریدی و مراد</p><p>مرد تلوین تو را تمکین نیست</p><p>شوق مسکین تو را تسکین نیست</p><p>خواهش از جانب ما نیست درست</p><p>هر چه هست از طرف توست نخست</p><p>تا به ناخواست دهی کاهش ما</p><p>هیچ سودی ندهد خواهش ما</p><p>ور به ما خواهش تو راست شود</p><p>مو به مو بر تن ما خواست شود</p><p>دولت نیک سرانجامی را</p><p>گرم کن ز آتش خود جامی را</p><p>در دلش از تف آن شعله فروز</p><p>هر چه غیر تو بود جمله بسوز</p><p>بو که بی درد سر خامی چند</p><p>پا ز سر کرده رود گامی چند</p><p>ره به سر منزل مقصود برد</p><p>پی به بیغوله نابود برد</p><p>ور زند آتش هستی تابی</p><p>ریزد از توبه بر آتش آبی</p><h2><a id="poem-65994" href="https://ganjoor.net/jami/7ourang/7-4/sh34">بخش ۳۴ - عقد نهم در مقام توبه که پشت بر مخالفات کردن است و روی در موافقات آوردن</a></h2>
<p>پیش ازان کایدت این واقعه پیش</p><p>به که از توبه کنی چاره خویش</p><p>دامن از نفس و هوا درچینی</p><p>پس زانوی وفا بنشینی</p><p>هر چه بد باشد ازان بازآیی</p><p>عقد اصرار ز دل بگشایی</p><p>زانچه بگذشت پشیمان باشی</p><p>اشک اندوه ز مژگان پاشی</p><p>ره به سر حد خطا کم سپری</p><p>سوی اقلیم جفا کم گذری</p><p>گل این باغ همه یکرنگ است</p><p>بانگ مرغانش به یک آهنگ است</p><p>میوه کامسال ز شاخش چینی</p><p>بر همان صورت پارش بینی</p><p>بوی آنه هست همان رنگ همان</p><p>به کمال خودش آهنگ همان</p><p>پار خوش بود به چشم و دل تو</p><p>چیست امسال ازان حاصل تو</p><p>باشد اندر نظر نکته شناس</p><p>سال دیگر به همین طرز و قیاس</p><p>نیست در کار ز تکرار بزه</p><p>لیکن آن می برد از کار مزه</p><p>چند باشی ز معاصی مزه کش</p><p>توبه هم بی مزه ای نیست بچش</p><p>ملک از وصمت عصیان پاک است</p><p>دیو کافر منش و بی باک است</p><p>نکند طبع ملک میل گناه</p><p>ناید از توبه گری دیو به راه</p><p>خاصه آدمی آمد توبه</p><p>مایه محرمی آمد توبه</p><p>گرت از نسبت آدم نه اباست</p><p>ربنا گو و ظلمنات کجاست</p><p>چهره پر گرد کن از خاک نیاز</p><p>مژه از خون جگر رنگین ساز</p><p>جامه خود چو فلک زن در نیل</p><p>به درون شعله فکن چون قندیل</p><p>دیده را سرمه بیداری کش</p><p>رخت در زاویه خواری کش</p><p>فرش آن زاویه خاکستر کن</p><p>جا در او با دل چون اخگر کن</p><p>سینه از ناخن حسرت بخراش</p><p>حرف میل گنه از دل بتراش</p><p>دست بردار به درگاه خدای</p><p>کای خطابخش خطاگر بخشای</p><p>گریه و زاری و خواریم نگر</p><p>بر جگر ناوک کاریم نگر</p><p>آتش افکند به دل آوخ من</p><p>بس بود آتش دل دوزخ من</p><p>ز آتش دل شده ام گرم نفس</p><p>در گنه سوزیم این آتش بس</p><p>زین قبل گرد تواضع می تن</p><p>در زاری و تضرع می زن</p><p>بو که در دل کند اینت اثری</p><p>وا شود بر رخت از توبه دری</p><p>ور نه دریوزه کنان از زن و مرد</p><p>بر در هر کس و ناکس می گرد</p><p>درد دل می کن و همت می خواه</p><p>تا ازین ورطه برون آری راه</p><p>ای بسا شیر ز عجز آمده تنگ</p><p>کش شود صید نما روبه لنگ</p><p>وی بسا مرد فرومانده به جای</p><p>کش کشد پیرزنی خار ز پای</p><p>ای رقم کرده تو حرف گناه</p><p>نامه عمرت ازین حرف سیاه</p><p>گر نیی خامه سیهکاری چند</p><p>بهر هر حرف نگونساری چند</p><p>وای اگر عهد بقا پشت دهد</p><p>مرگ بر حرف تو انگشت نهد</p><p>گسترد دست اجل مهد فراق</p><p>وز فزع ساق تو پیچد بر ساق</p><p>دوستان نغمه غم ساز کنند</p><p>دشمنان خرمی آغاز کنند</p><p>وارثان حلقه به گرد سر تو</p><p>حلقه کوبان ز طمع بر در تو</p><p>از برون سو به تو گریان نگرند</p><p>وز درون خرم و خندان گذرند</p><p>هیچ تن را سر سودای تو نی</p><p>هیچ کس را غم فردای تو نی</p><h2><a id="poem-65995" href="https://ganjoor.net/jami/7ourang/7-4/sh35">بخش ۳۵ - حکایت آن فرو رفته به چاه جاه که از دست دوک ریسی رشته عنایتش به چنگ افتاد و کمند نجات او گشت</a></h2>
<p>می شد اندر حشم حشمت و جاه</p><p>پادشاوار وزیری در راه</p><p>گرد او حلقه مرصع کمران</p><p>موکبش ناظم عالی گهران</p><p>دیدن حشمت او باده اثر</p><p>چشم نظارگیان مست نظر</p><p>هر که آن دولت و شوکت نگریست</p><p>بانگ برداشت که این کیست این کیست</p><p>بود چابک زنی آنجا حاضر</p><p>گفت تا چند که این کیست آخر</p><p>رانده ای از حرم قرب خدای</p><p>کرده در کوکبه دوران جای</p><p>خورده از شعبده دهر فریب</p><p>مبتلا گشته به این زینت و زیب</p><p>زیر این دایره پر خم و پیچ</p><p>مانده ای از همه محروم به هیچ</p><p>آمد آن زمزمه در گوش وزیر</p><p>داشت در سینه دلی پند پذیر</p><p>بر هدف کارگر آمد تیرش</p><p>صید شد کوه سپر نخجیرش</p><p>همه اسباب وزارت بگذاشت</p><p>به حرم راه زیارت برداشت</p><p>بود تا بود در آن پاک حریم</p><p>همچو پاکان به دل پاک مقیم</p><p>ای خوش آن جذبه که ناگاه رسید</p><p>زخم آن بر دل آگاه رسید</p><p>صاحب جذبه ز خود باز رهد</p><p>وز بد و نیک خرد باز رهد</p><p>جای در کعبه امید کند</p><p>روی در قبله جاوید کند</p><h2><a id="poem-65996" href="https://ganjoor.net/jami/7ourang/7-4/sh36">بخش ۳۶ - مناجات در طلب کردن توبه و ثبات بر آن و نادیدن آن از خود و استوار ساختن آن به تقوا و ورع</a></h2>
<p>ای ز هر رو همه را روی به تو</p><p>روی هر ذره ز هر سوی به تو</p><p>کار ما چیست گنه ورزیدن</p><p>عادت تو گنه آمرزیدن</p><p>توبه از بنده بود سست نهاد</p><p>توبه آنست کش از توست گشاد</p><p>بار نه بار فکن هر دو تویی</p><p>توبه ده توبه شکن هر دو تویی</p><p>هر که شد گمشده تیه گناه</p><p>جز به توبه نشود روی به راه</p><p>جامی گمشده را بخش نجات</p><p>توبه روزی کن و بر توبه ثبات</p><p>نخوت توبه برون بر ز سرش</p><p>دیدن توبه بپوش از نظرش</p><p>پیش آن دیده که روشن نظر است</p><p>دیدن توبه گناه دگر است</p><p>می زند این همه از هستی سر</p><p>کس نخورد از شجر هستی بر</p><p>از ورع هر که زبردستی یافت</p><p>پنجه زورور هستی تافت</p><h2><a id="poem-65997" href="https://ganjoor.net/jami/7ourang/7-4/sh37">بخش ۳۷ - عقد دهم در کشف سر ورع که کاسر سورت حرص و طمع است و کاشف ظلمت اهوا و بدع</a></h2>
<p>ای که بهر شکمت گردن آز</p><p>سوی کاسه چو صراحیست دراز</p><p>چون خم باده همین داری کام</p><p>که کنی پر شکم خود ز حرام</p><p>در نماز چه شد از پشت خم است</p><p>چون تو را قبله همت شکم است</p><p>چون به کامت ز ورع نیست مزه</p><p>لقمه را از مزه پرسی نه بزه</p><p>هر چه بر سفره و خوان تو نهند</p><p>هر چه در کام و دهان تو نهند</p><p>بخوری خواه کدر خواه صفی</p><p>گاو و خر نیست بدین خوش علفی</p><p>مرغ باید که مسمن باشد</p><p>صحن ازو چشمه روغن باشد</p><p>هیچ غم نیست گرش غصب کنان</p><p>شحنه ده کشد از بیوه زنان</p><p>میوه باید که بود تازه و تر</p><p>چاشنی دار چو جلاب شکر</p><p>هیچ غم نیست اگر دزد لئیم</p><p>افکند رخنه به بستان یتیم</p><p>تخم لقمه ست در آب و گل تو</p><p>نکند جز چو خودی حاصل تو</p><p>دانه ریزی به کف آید خر</p><p>خار کاری بدراند دامن</p><p>لقمه خشک حلالت در کام</p><p>لقمه چرب چه خواهی ز حرام</p><p>بز که لاغر بود و سگ فربه</p><p>هست ازین فربهت آن لاغر به</p><p>دسترنج تو حلال است تو را</p><p>غیر آن رنج و وبال است تو را</p><p>نان خود با تره و دوغ زنی</p><p>به که از خوان شه آروغ زنی</p><p>نیست ممتاز حرامت ز حلال</p><p>سیل تیره ست تو را آب زلال</p><p>دلق و دراعه همی آرایی</p><p>عطر تزویر بر آن می سایی</p><p>سبحه با شانه همی پیوندی</p><p>عقد تلبیس بر آن می بندی</p><p>می کشی خرقه پشمینه به دوش</p><p>می نهی گوشه فش در بن گوش</p><p>باشد اینها همه دعوی یعنی</p><p>صوفی وقتم و صاحب معنی</p><p>تا فتد ساده دلی در دامت</p><p>طعمه چاشت دهد یا شامت</p><p>چون به دل افتدت از شهر گره</p><p>با گروهی روی از شهر به ده</p><p>که فلان هست ز نیکوکیشان</p><p>مخلص و معتقد درویشان</p><p>زیر صد بار وی از ناداری</p><p>تو ز ادبار شوی سرباری</p><p>کند از مفلسی آن بی مایه</p><p>رخت خانه گرو همسایه</p><p>بهر تو سفره و خوان آراید</p><p>شربت و میوه بر آن افزاید</p><p>تو هم از دین و خرد هر دو بری</p><p>بنشینی و به شهوت بخوری</p><p>تف بر این صوت و سیرت که تو راست</p><p>تف بر این عقل و بصیرت که تو راست</p><p>این نه صوفیگری و درویشیست</p><p>نامسلمانی و کافر کیشیست</p><p>نفس را حلقه حلقوم بری</p><p>به که این زقه زقوم خوری</p><p>دزدی و راهزنی بهتر ازین</p><p>کفن از مرده کنی بهتر ازین</p><p>چند روزی کم بی دردان گیر</p><p>پی پیران و جوانمردان گیر</p><p>بین که مردان چه ریاضت بردند</p><p>تا درین مرحله پای افشردند</p><p>خاطر از وسوسه صافی کردند</p><p>در ورع موی شکافی کردد</p><p>گم شدی بر دلشان حرص و طمع</p><p>پرده دیدن اسرار ورع</p><p>اگر از شبهه خلیدی خاری</p><p>پا کشیدندی از گلزاری</p><p>ور ز شک قطره چکیدی جایی</p><p>دست شستندی از دریایی</p><p>مردم چشم جهان آن نفرند</p><p>که به نفرت سوی دنیا نگرند</p><p>صدق کوشان و ورع کیشانند</p><p>خصم حرص و طمع اندیشانند</p><p>چشم جان بر اثر ایشان دار</p><p>گوش دل بر خبر ایشان دار</p><h2><a id="poem-65998" href="https://ganjoor.net/jami/7ourang/7-4/sh38">بخش ۳۸ - حکایت آن متورع آبی از قبول مرغابی شکار کرده به چنگل بازی طعمه از غیر وجه خورده</a></h2>
<p>خسروی عاقبت اندیشی کرد</p><p>روی در قبله درویشی کرد</p><p>با بزرگی که در آن کشور بود</p><p>بر سر اهل صفا سرور بود</p><p>نوبتی چند به هم بنشستند</p><p>عقد پیروی و مریدی بستند</p><p>برد صد تحفه خدمت سوی پیر</p><p>هیچ ازو پیر نشد تحفه پذیر</p><p>روزی از بالش زین مسند ساخت</p><p>قاصد صید سوی صحرا تاخت</p><p>باز را دیده بینا بگشاد</p><p>کله از سر گره از پا بگشاد</p><p>کرد ازان باز رها کرده ز قید</p><p>متعاقب دو سه مرغابی صید</p><p>صید را از خم فتراک آویخت</p><p>جانب پیر جنیبت انگیخت</p><p>بندگی کرد که ای خاص خدای</p><p>لقمه پاک است به این روزه گشای</p><p>هست ازین طعمه درین منزلگاه</p><p>پنجه کسب خلایق کوتاه</p><p>پیر خندید که ای پاک نهاد</p><p>نامت از لوح بقا پاک مباد</p><p>جره بازت که شکاری فکن است</p><p>جره از جوزه هر بیوه زن است</p><p>رخشت این ره چو به پایان برده ست</p><p>جو ز توزیع گدایان خورده ست</p><p>نیروی بازوی باز اندازت</p><p>باشد از دست ستم پردازت</p><p>چشمه کز سنگ تراود پاک است</p><p>تیره از رهگذر گلناک است</p><p>هر که آلوده به گل رهگذرش</p><p>کی ز گل پاک بود آبخورش</p><h2><a id="poem-65999" href="https://ganjoor.net/jami/7ourang/7-4/sh39">بخش ۳۹ - مناجات در اشارت به آنکه حقیقت ورع اعراض است از ماسوی الله و طلب تحقیق به مقام زهد</a></h2>
<p>ای به خود خوانده ورع وزران را</p><p>رغم بر حرص و طمع لرزان را</p><p>دید غیر تو حرام است حرام</p><p>ورع از ترک حرام است تمام</p><p>نیست اهل ورع آن مانده ز راه</p><p>کش به غیر تو کند دیده نگاه</p><p>هر که از غیر تو شد بیگانه</p><p>ورع اینست و دگر افسانه</p><p>هر درختی که نه بارش ورع است</p><p>رسته از دانه حرص و طمع است</p><p>میوه ور کن ز ورع جامی را</p><p>ببر از میوه وی خامی را</p><p>غره دولت او سلخ مکن</p><p>طعم آن میوه بر او تلخ مکن</p><p>بر وی آن میوه چنان شیرین دار</p><p>که شود در دو جهان شیرین کار</p><p>از دلش رغبت دنیا کم کن</p><p>زان اساس ورعش محکم کن</p><p>سازش از مال جهان مایل زهد</p><p>تاکشد رخت به سر منزل زهد</p><h2><a id="poem-66000" href="https://ganjoor.net/jami/7ourang/7-4/sh40">بخش ۴۰ - عقد یازدهم در مقام زهد که انقطاع رغبت است از نعم فانی و اقتصار همت بر نعیم جاودانی</a></h2>
<p>ای گل تازه که از باغ الست</p><p>به جهان آمده ای دست به دست</p><p>پرده سبز فلک غنچه توست</p><p>باشد این جامه به قدش ز تو چست</p><p>باغبان گر چه کند غنچه هوس</p><p>قصد او جلوه گل باشد و بس</p><p>گل تویی زن چمن و غیر تو خار</p><p>شیوه خار پرستی بگذار</p><p>گلبن اندر رهت از خار درشت</p><p>گه به کف زر کشد و گاه به مشت</p><p>غنچه مشتیست ز زر گل چو کفی</p><p>پی ایثار تو از هر طرفی</p><p>چشم نرگس به تماشای تو باز</p><p>نای بلبل ز نوای تو به ساز</p><p>یاسمن بزم تو را لخلخه سای</p><p>نارون فرق تو را چتر گشای</p><p>سبزه در آرزوی مفرشیت</p><p>باد خرسند به محمل کشیت</p><p>محملت راست به هر پیش و پسی</p><p>لاله از بانگ فتاده جرسی</p><p>گر بنفشه نه ز دستت سیلی</p><p>خورده اعضاش چرا شد نیلی</p><p>آینه روی تو را آب زلال</p><p>شانه کش موی تو را باد شمال</p><p>طرفه حالی که ز خیل تو همه</p><p>واندرین بزم طفیل تو همه</p><p>تو ز حال همه پوشیده نظر</p><p>گشته مشعوف دو سه خرده زر</p><p>گاه بندیش نهانی به میان</p><p>گه نهی بر طبق عرض عیان</p><p>کی سزد دلق مرقع به برت</p><p>در ته دلق گره کرده زرت</p><p>یا مرقع ز سرت بیرون باد</p><p>یا ز دل مهر زرت بیرون باد</p><p>صوفی و مال پرستی نه خوش است</p><p>عالی و میل به پستی نه خوش است</p><p>نقد دین گوهر و دنیا صدف است</p><p>وین صدف درصدد صد تلف است</p><p>چه دهی گوهر جاویدانی</p><p>به صدف خاصه که باشد فانی</p><p>لذت خوردن و آشامیدن</p><p>با بت حوروش آرامیدن</p><p>خلعت فاخر از اطلس کردن</p><p>خانه در قصر مقرنس کردن</p><p>زیر ران ابلق تازی راندن</p><p>بر مه و مهر غبار افشاندن</p><p>همه هیچند و به هیچی سمرند</p><p>بلکه از هیچ بسی هیچترند</p><p>همه زنگند بر آیینه دل</p><p>تار پیوند از اینها بگسل</p><p>گنده پیریست جهان عشوه نمای</p><p>دل صد تازه جوان کنده ز جای</p><p>دل خورشید دلان خون کرده</p><p>تابه آن چهره شفق گون کرده</p><p>طره اش حلقه تزویر و فریب</p><p>غمزه اش صف شکن صبر و شکیب</p><p>ابرویش کهنه کمانیست دو تاه</p><p>کرده از وسمه تلبیس سیاه</p><p>چشم او را مژه از تیر بلا</p><p>مژه اش میل کش چشم حیا</p><p>لبش از ماتم شوهر خندان</p><p>تیز در زخم کسانش دندان</p><p>دانه دام ضلالت خالش</p><p>کنده پای خرد خلخالش</p><p>قامتش خاربنی زین بستان</p><p>گل او حیله و برگش دستان</p><p>بازویش تاب ده پنجه دین</p><p>ساعدش پنجه بر صدق و یقین</p><p>ساق او دولت ناپاینده</p><p>پایه پایه به زوال آینده</p><p>نیست از شیوه بالغ نظری</p><p>که به دنباله چشمش نگری</p><p>صد ضرر بیند ازو ضره او</p><p>وای آن کس که شود غره او</p><p>ضره اش کیست جهان جاوید</p><p>که خرد راست نظرگاه امید</p><p>چند ازو روی نهی در پستی</p><p>بجه از وی که چو جستی رستی</p><p>هست ازو بند امل بگسستن</p><p>به خدا عزوجل پیوستن</p>
</body></html>