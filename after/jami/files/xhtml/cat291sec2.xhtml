<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>یوسف و زلیخا - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66106" href="https://ganjoor.net/jami/7ourang/7-5-yusof-zoleykha/sh16">بخش ۱۶ - در صفت و نسب زلیخا که مغرب از طلوع آفتاب جمالش مشرق گشته بود بلکه به هزار درجه از آن گذشته</a></h2>
<p>چنین گفت آن سخندان سخن سنج</p><p>که در گنجینه بودش از سخن گنج</p><p>که در مغرب زمین شاهی به ناموس</p><p>همی زد کوس شاهی نام طیموس</p><p>همه اسباب شاهی حاصل او</p><p>نمانده آرزویی در دل او</p><p>ز فرقش تاج را اقبالمندی</p><p>ز پایش تخت را پایه بلندی</p><p>فلک در خیلش از جوزا کمربند</p><p>ظفر با بند تیغش سخت پیوند</p><p>زلیخا نام زیبا دختری داشت</p><p>که با او از همه عالم سری داشت</p><p>نه دختر اختری از برج شاهی</p><p>فروزان گوهری از درج شاهی</p><p>نگنجد در بیان وصف جمالش</p><p>کنم طبع آزمایی با خیالش</p><p>ز سر تا پا فرود آیم چو مویش</p><p>شوم روشن ضمیر از عکس رویش</p><p>ز نوشین لعلش استمداد جویم</p><p>ز وصفش آنچه در گنجد بگویم</p><p>قدش نخلی ز رحمت آفریده</p><p>ز بستان لطافت سر کشیده</p><p>ز جوی شهریاری آب خورده</p><p>ز سرو جویباری آب برده</p><p>به فرقش موی دام هوشمندان</p><p>ازو تا مشک فرق اما نه چندان</p><p>فراوان مو شکافی کرده شانه</p><p>نهاده فرق نازک در میانه</p><p>ز فرق او دو نیمه نافه را دل</p><p>و زو در نافه کار مشک مشکل</p><p>فرو آویخته زلف سمن سای</p><p>فکنده شاخ گل را سایه در پای</p><p>دو گیسویش دو هندوی رسن ساز</p><p>ز شمشاد سرافرازش رسن باز</p><p>فلک درس جمالش کرده تلقین</p><p>نهاده از جبینش لوح سیمین</p><p>ز طرف لوح سیمینش نموده</p><p>دو نون سرنگون از مشک سوده</p><p>به زیر آن دو نون طرفه دو صادش</p><p>نوشته کلک صنع اوستادش</p><p>ز حد نون او تا حلقه میم</p><p>الف واری کشیده بینی از سیم</p><p>فزوده بر الف صفر دهان را</p><p>یکی ده کرده آشوب جهان را</p><p>شده سینش عیان از لعل خندان</p><p>گشاده میم را عقده به دندان</p><p>ز بستان ارم رویش نمونه</p><p>در او گلها شکفته گونه گونه</p><p>به رو هر جانب از خالی نشانی</p><p>چو زنگی بچگان در گلستانی</p><p>زنخدانش که سیم بی زکات است</p><p>در او چاهی پر از آب حیات است</p><p>به زیر غبغب ار دانا برد راه</p><p>بود گرد آمده رشحی ازان چاه</p><p>قرار دل بود نایاب آنجا</p><p>که هم چاه است و هم گرداب آنجا</p><p>بیاض گردنش صافی تر از عاج</p><p>به گردن آورندش آهوان باج</p><p>بر و دوشش زده طعنه سمن را</p><p>گل اندر جیب کرده پیرهن را</p><p>دو پستان هر یکی چون قبه نور</p><p>حبابی خاسته از عین کافور</p><p>دو نار تازه بر رسته ز یک شاخ</p><p>کف امیدشان نبسوده گستاخ</p><p>ز بازو گنج سیمش در بغل بود</p><p>عیار سیم پیش آن دغل بود</p><p>پی تعویذ آن پاکیزه چون در</p><p>دل پاکان عالم از دعا پر</p><p>پریرویان به جان کرده پسندش</p><p>رگ جان ساخته تعویذ بندش</p><p>ز تاراج سران تاج و دیهیم</p><p>دو ساعد آستینش کرده پر سیم</p><p>کفش راحت ده هر محنت اندیش</p><p>نهاده مرهمی بر هر دل ریش</p><p>به دست آورده ز انگشتان قلم ها</p><p>زده از مهر بر دلها رقم ها</p><p>دل از هر ناخنش بسته خیالی</p><p>فزوده بر سر بدری هلالی</p><p>به پنج انگشت مه را برده پنجه</p><p>ز زور پنجه مه را کرده رنجه</p><p>میانش موی بل کز موی نیمی</p><p>ز باریکی بر او از موی بیمی</p><p>نیارستی کمر از موی بستن</p><p>کزان مو بودیش بیم گسستن</p><p>شکم چون تخته قاقم کشیده</p><p>به نرمی دایه ناف او بریده</p><p>سرینش کوهی اما سیم ساده</p><p>چه کوهی کز کمر زیر اوفتاده</p><p>بدان نرمی که گر افشردیش مشت</p><p>برون رفتی خمیر آیین ز انگشت</p><p>ز دست افشار زرین پس خمش شو</p><p>بیا وین سیم دست افشار بشنو</p><p>ز زیر ناف تا بالای زانو</p><p>نگویم هیچ نکته کهنه یا نو</p><p>نداده در حریم آن حرمگاه</p><p>حصار عصمتش اندیشه را راه</p><p>سخن رانم ز ساق او که چون است</p><p>بنای حسن را سیمین ستون است</p><p>بنامیزد بود گلدسته نور</p><p>ولی از چشم هر بی نور مستور</p><p>صفای او نمود آیینه را رو</p><p>درآمد از ادب پیشش به زانو</p><p>ازان آیینه همزانوی او شد</p><p>که فیض نوریاب از روی او شد</p><p>به وی هر کس که همزانو نشیند</p><p>رخ دولت در آن آیینه بیند</p><p>قدم در لطف نیز از ساق کم نیست</p><p>چو او در لطف کس صاحب قدم نیست</p><p>چنان بودش چو رفتی چست و چابک</p><p>قدم از پاشنه تا پنجه نازک</p><p>که گر بر چشم عاشق بودیش جای</p><p>شدی پر آبله ز اشکش کف پای</p><p>ندانم از زر و زیور چه گویم</p><p>که خواهد بود قاصر هر چه گویم</p><p>به زیور خود که وصف آن پری کرد</p><p>که زیور را جمالش زیوری کرد</p><p>پر از گوهر به تارک افسری داشت</p><p>که در هر یک خراج کشوری داشت</p><p>در و لعلش که بود آویزه گوش</p><p>همی برد از دل و جان لطف آن هوش</p><p>اگر بگسستیش گوهر ز گردن</p><p>شدی گنج جواهر جیب و دامن</p><p>مرصع موی بندش کز قفا بود</p><p>هزاران عقد گوهر را بها بود</p><p>نه گر لطفش گرفتی یاره را دست</p><p>که یارستی به دستانش بر او بست</p><p>نیارم بیش ازین از زر خبر داد</p><p>که شد خلخال و اندر پایش افتاد</p><p>گهی در عشوه مسند نشینی</p><p>به زیبا دیبه رومی و چینی</p><p>گهی در جلوه ایوان خرامی</p><p>ز زرکش حله مصری و شامی</p><p>به هر روز نوی کافکنده پرتو</p><p>نبوده بر تنش جز خلعتی نو</p><p>به یک جیبش دوباره سر نسوده</p><p>چون مه هر روز از برجی نموده</p><p>ز پابوس سران دامن کشیدی</p><p>بدین دولت مگر دامن رسیدی</p><p>ندادی دست جز پیراهنش را</p><p>که در آغوش خود دیدی تنش را</p><p>سهی سروان هواداریش کردی</p><p>پریرویان پرستاریش کردی</p><p>ز همزادان هزاران حورزاده</p><p>به خدمت روز و شب پیشش ستاده</p><p>نه هرگز بر دلش باری نشسته</p><p>نه یکبارش به پا خاری شکسته</p><p>نبوده عاشق و معشوق کس را</p><p>نداده ره به خاطر این هوس را</p><p>به شب چون نرگس سیراب خفتی</p><p>سحر چون غنچه خندان شکفتی</p><p>به سیمین لعبتان از خردسالان</p><p>به صن خانه در رعنا غزالان</p><p>دلی فارغ ز لعب چرخ دوار</p><p>نبودی غیر لعبت بازیش کار</p><p>بدینسان خرم و دلشاد بودی</p><p>وز آن غم خاطرش آزاد بودی</p><p>کش از ایام بر گردن چه آید</p><p>وز این شبهای آبستن چه زاید</p><h2><a id="poem-66107" href="https://ganjoor.net/jami/7ourang/7-5-yusof-zoleykha/sh17">بخش ۱۷ - در نیام منام دیدن زلیخا نوبت اول تیغ آفتاب جمال یوسف را علیه السلام و کشته عشق شدن وی به آن تیغ نهفته در نیام</a></h2>
<p>ز کنگردار کاخ شهریاری</p><p>چو حارس دیده شکل کوکناری</p><p>به بیداری نمانده دیگرش تاب</p><p>خواص کوکنارش کرده در خواب</p><p>ستاره از دهل کوبی دهل کوب</p><p>هجوم خواب دستش بسته بر چوب</p><p>نکرده مؤذن از گلبانگ یا حی</p><p>فراش غفلت شب مردگان طی</p><p>زلیخا آن به لبها شکر ناب</p><p>شده بر نرگسش شیرین شکر خواب</p><p>سرش سوده به بالین جعد سنبل</p><p>تنش داده به بستر خرمن گل</p><p>ز بالین سنبلش در هم شکسته</p><p>به گل تار حریرش نقش بسته</p><p>به خوابش چشم صورت بین غنوده</p><p>ولی چشم دگر از دل گشوده</p><p>در آمد از درش ناگه جوانی</p><p>چه می گویم جوانی نی که جانی</p><p>همایون پیکری از عالم نور</p><p>به باغ خلد کرده غارت حور</p><p>ربوده سر به سر حسن و جمالش</p><p>گرفته یک به یک غنج و دلالش</p><p>کشیده قامتی چون تازه شمشاد</p><p>به آزادی غلامش سرو آزاد</p><p>ز بر آویخته زلفی چو زنجیر</p><p>خرد را بسته دست و پای تدبیر</p><p>فروزان لمعه نور از جبینش</p><p>مه و خورشید را رو بر زمینش</p><p>مقوس ابرویش محراب پاکان</p><p>معنبر سایه بان بر خوابناکان</p><p>رخش ماهی ز اوج برج فردوس</p><p>ز ابرو کرده آن مه خانه در قوس</p><p>مکحل نرگسش از سرمه ناز</p><p>ز مژگان بر جگرها ناوک انداز</p><p>دو لعلش از تبسم در شکر ریز</p><p>دهانش در تکلم شکر آمیز</p><p>بریق درش از لعل درافشان</p><p>چو از گلگون شفق برق درخشان</p><p>به خنده از ثریا نور می ریخت</p><p>نمک از پسته پرشور می ریخت</p><p>ذقن چون سیبی از غبغب مطوق</p><p>ز سیب آویخته آبی معلق</p><p>به گل خال رخش از مشک داغی</p><p>گرفته آشیان زاغی به باغی</p><p>ز سیمش ساعد و بازو توانگر</p><p>ز بی سیمی میان چون موی لاغر</p><p>زلیخا چون به رویش دیده بگشاد</p><p>به یک دیدارش افتاد آنچه افتاد</p><p>جمالی دید از حد بشر دور</p><p>ندیده از پری نشنیده از حور</p><p>ز حسن صورت و لطف شمایل</p><p>اسیرش شد به یک دل نی به صد دل</p><p>گرفت از قامتش در دل خیالی</p><p>نشاند از دوستی در جان نهالی</p><p>ز رویش آتشی در سینه افروخت</p><p>وز آن آتش متاع صبر و دین سوخت</p><p>وز آن عنبر فشان گیسوی دلبند</p><p>به هر مو رشته جان کرد پیوند</p><p>ز طاق ابرویش با ناله شد جفت</p><p>ز خواب آلوده چشمش غرق خون گفت</p><p>دل تنگ از لبش تنگ شکر ساخت</p><p>ز دندانش مژه عقد گهر ساخت</p><p>ز سیمین ساعدش شست از خرد دست</p><p>میانش را کمر در بندگی بست</p><p>به رویش دید مشکین خال دلکش</p><p>نشست از وی سپند آسا بر آتش</p><p>ز سیب غبغبش آسیب جان دید</p><p>بدانسان سیبی آسان کی توان چید</p><p>بنامیزد چه زیبا صورتی بود</p><p>که صورت کاست و اندر معنی افزود</p><p>زلیخا از زلیخایی رمیده</p><p>ازان صورت به معنی آرمیده</p><p>ازان معنی اگر آگاه بودی</p><p>یکی از واصلان راه بودی</p><p>ولی چون بود در صورت گرفتار</p><p>نشد در اول از معنی خبردار</p><p>همه در بند پنداریم مانده</p><p>به صورتها گرفتاریم مانده</p><p>ز صورت گر نه معنی رو نماید</p><p>کجا یک دل سوی صورت گراید</p><p>یقین داند که در کوزه نمی هست</p><p>ازان در گردن آرد تشنه اش دست</p><p>چو سازد غرقه دریای زلالش</p><p>نیاید یاد نم دیده سفالش</p><p>شبی خوش همچو صبح زندگانی</p><p>نشاط افزا چو ایام جوانی</p><p>ز جنبش مرغ و ماهی آرمیده</p><p>حوادث پای در دامن کشیده</p><p>درین بستانسرای پر نظاره</p><p>نمانده باز جز چشم ستاره</p><p>ربوده دزد شب هوش عسس را</p><p>زبان بسته جرس جنبان جرس را</p><p>سگان را طوق گشته حلقه دم</p><p>در آن حلقه ره فریادشان گم</p><p>ز شهپر مرغ شب خنجر کشیده</p><p>ز بانگ صبح نای خود بریده</p><h2><a id="poem-66108" href="https://ganjoor.net/jami/7ourang/7-5-yusof-zoleykha/sh18">بخش ۱۸ - وزیدن نسیم سحری بر زلیخا و نرگس خوابناکش را گشادن و از خیال شبانه غنچه وار خون به دل فرو خوردن و مهر بر لب نهادن</a></h2>
<p>سحر چون زاغ شب پرواز برداشت</p><p>خروس صبحگاه آواز برداشت</p><p>عنادل لحن دلکش بر کشیدند</p><p>لحاف غنچه ازگل درکشیدند</p><p>سمن از آب شبنم روی خود شست</p><p>بنفشه جعد عنبر بوی خود شست</p><p>زلیخا همچنان در خواب نوشین</p><p>دلش را روی در محراب دوشین</p><p>نبود آن خواب خوش بیهوشیی بود</p><p>ز سودای شبش مدهوشیی بود</p><p>کنیزان روی بر پایش نهادند</p><p>پرستاران به دستش بوسه دادند</p><p>نقاب از لاله سیراب بگشاد</p><p>خمارآلود چشم از خواب بگشاد</p><p>گریبان مطلع خورشید و مه کرد</p><p>ز مطلع سر زده هر سو نگه کرد</p><p>ندید از گلرخ دوشین نشانی</p><p>چو غنچه شد فرو در خود زمانی</p><p>بر آن شد کز غم آن سرو چالاک</p><p>گریبان همچو گل بر تن زند چاک</p><p>ولی شرم از کسان بگرفت دستش</p><p>به دامان صبوری پای بستش</p><p>نهان می داشت رازش در دل تنگ</p><p>چو کان لعل لعل اندر دل سنگ</p><p>فرو می خورد چون غنچه به دل خون</p><p>نمی داد از درون یک شمه بیرون</p><p>لب او با کنیزان در حکایت</p><p>دل او زان حکایت در شکایت</p><p>دهانش با رفیقان در شکرخند</p><p>دلش چون نیشکر در صد گره بند</p><p>زبانش با حریفان در فسانه</p><p>به دل از داغ عشقش صد زبانه</p><p>نظر بر صورت اغیار می داشت</p><p>ولی پیوسته دل با یار می داشت</p><p>عنان دل به دستش خود کجا بود</p><p>که هر جا بود با آن دلربا بود</p><p>دلی کز عشق در کام نهنگ است</p><p>ز جست و جوی کامش پای لنگ است</p><p>برون از یار خود کامی ندارد</p><p>درونش با کس آرامی ندارد</p><p>اگر گوید سخن با یار گوید</p><p>وگر جوید مراد از یار جوید</p><p>هزاران بار جانش بر لب آمد</p><p>که تا آن روز محنت را شب آمد</p><p>شب آمد سازگار عشقبازان</p><p>شب آمد رازدار عشقبازان</p><p>ازان بر روزشان شب اختیار است</p><p>که آن یک پرده در دین پرده دار است</p><p>چو شب شد روی در دیوار غم کرد</p><p>به زاری پشت خود چون چنگ خم کرد</p><p>ز تار اشک بست اوتار بر چنگ</p><p>به دل پردازی خود ساخت آهنگ</p><p>ز ناله نغمه جانکاه برداشت</p><p>به زیر و بم فغان و آه برداشت</p><p>خیال یار پیش دیده بنشاند</p><p>هم از دیده هم از لب گوهر افشاند</p><p>که ای پاکیزه گوهر از چه کانی</p><p>که از تو دارم این گوهر فشانی</p><p>دلم بردی و نام خود نگفتی</p><p>نشانی از مقام خود نگفتی</p><p>نمی دانم که نامت از که پرسم</p><p>کجا آیم مقامت از که پرسم</p><p>اگر شاهی تو را آخر چه نام است</p><p>وگر ماهی تو را منزل کدام است</p><p>مبادا هیچ کس چون من گرفتار</p><p>که نی دل دارم اندر بر نه دلدار</p><p>خیالت دیدم و بربود خوابم</p><p>گشاد از دیده و دل خون نابم</p><p>کنون دارم من بیخواب مانده</p><p>دلی از آتشت در تاب مانده</p><p>چه باشد گر زنی آبم بر آتش</p><p>نباشی همچو آتش گرم و سرکش</p><p>گلی بودم ز گلزار جوانی</p><p>تر و تازه چو آب زندگانی</p><p>نه بر سر هرگزم بادی وزیده</p><p>نه در پا هرگزم خار خلیده</p><p>به یک عشوه مرا بر باد دادی</p><p>هزارم خار در بستر نهادی</p><p>تنی نازک تر از گلبرگ صد بار</p><p>چه سان خواب آیدم بر بستر خار</p><p>همه شب تا سحرگه کارش این بود</p><p>شکایت با خیال یارش این بود</p><p>چو شب بگذشت دفع هر گمان را</p><p>بشست از گریه چشم خونفشان را</p><p>لبش تر بود از خون خوردن شب</p><p>کلوخ خشک را مالیده بر لب</p><p>به بالین رونق از گلبرگ تر داد</p><p>به بستر جان ز سرو سیمبر داد</p><p>شب و روزش بدین آیین گذشتی</p><p>سر مویی ازین آیین نگشتی</p><h2><a id="poem-66109" href="https://ganjoor.net/jami/7ourang/7-5-yusof-zoleykha/sh19">بخش ۱۹ - از مشاهده تغییر حال زلیخا گره تحیر به رشته تفکر کنیزان افتادن و دایه بر سر انگشت استفسار گره را از آن رشته گشادن</a></h2>
<p>کمان عشق هر جا افکند تیر</p><p>سپر داری نباشد کار تدبیر</p><p>چو سازد در درون آن تیر خانه</p><p>ز بیرون باشد آن را صد نشانه</p><p>خوش است از بخردان این نکته گفتن</p><p>که مشک و عشق را نتوان نهفتن</p><p>اگر بر مشک گردد پرده صد توی</p><p>کند غمازی از صد پرده اش بوی</p><p>زلیخا عشق را پوشیده می داشت</p><p>به سینه تخم غم پوشیده می کاشت</p><p>ولی سر می زد آن هر دم ز جایی</p><p>همی کرد از درون نشو و نمایی</p><p>گهی از گریه چشمش آب می ریخت</p><p>چه جای آب خون ناب می ریخت</p><p>به هر قطره که از مژگان گشادی</p><p>نهانی راز او بر رو فتادی</p><p>گهی از آتش دل آه می کرد</p><p>به گردون دود آهش راه می کرد</p><p>به هر آهی که از دل برکشیدی</p><p>کسان بوی کباب دل شنیدی</p><p>که از روز و شب بی خواب و بی خورد</p><p>گل سرخش نمودی لاله زرد</p><p>بدانستی همه کز هیچ باغی</p><p>نروید لاله ای خالی ز داغی</p><p>کنیزان این نشانی ها چو دیدند</p><p>خط آشفتگی بر وی کشیدند</p><p>ولی روشن نشد کان را سبب چیست</p><p>قضا جنبان آن حال عجب کیست</p><p>یکی گفتا کسی مثلش ندیده ست</p><p>همانا کز کسی چشمش رسیده ست</p><p>یکی افتاد این معنی پسندش</p><p>که از دیو و پری آمد گزندش</p><p>یکی گفتا همانا سحر سازی</p><p>ز سحرش بست بر دامن طرازی</p><p>یکی گفت این همه آثار عشق است</p><p>دلش بی شک به زیر بار عشق است</p><p>ولی کس را به بیداری ندیده</p><p>ز خوابش گویی این آفت رسیده</p><p>همی بست از گمان هر کس خیالی</p><p>همی کردند با هم قیل و قالی</p><p>ولی سر دلش ظاهر نمی شد</p><p>سخن بر هیچ چیز آخر نمی شد</p><p>ازان جمله فسونگر دایه ای داشت</p><p>که از افسونگری سرمایه ای داشت</p><p>به راه عاشقی کارآزموده</p><p>گهی عاشق گهی معشوق بوده</p><p>به هم وصلت ده معشوق و عاشق</p><p>موافق ساز یار ناموافق</p><p>شبی آمد زمین بوسید پیشش</p><p>به یاد آورد خدمت های خویشش</p><p>بگفت ای غنچه بستان شاهی</p><p>به خاری از تو گلرویان مباهی</p><p>دلت خرم لبت پر خنده بادا</p><p>ز فرت بخت ما فرخنده بادا</p><p>تو در باغ جمال آن تازه سروی</p><p>که کردت طوطی جان تذروی</p><p>من از بحر وفا آن جویبارم</p><p>که پروردت زمانه در کنارم</p><p>رخت ز آغاز من بودم که دیدم</p><p>به تیغ مهر نافت من بریدم</p><p>سر و تن شستم از مشک و گلابت</p><p>گلاب مشکبو کردم خطابت</p><p>قماط از پرده دل کردمت ساز</p><p>ز جانش رشته پیچیدم به صد ناز</p><p>غذا از شیر دادم شکرت را</p><p>بپروردم تن جان پرورت را</p><p>شب آمد خواب در کار تو کردم</p><p>سحر شد زیب رخسار تو کردم</p><p>اگر رفتم طراز دوش بودی</p><p>چو خفتم خفته در آغوش بودی</p><p>چو شد شاخ گلت سرو خرامان</p><p>هنوزت دست نگسستم ز دامان</p><p>به هر کاریت خدمتگار بودم</p><p>به خدمتگاریت در کار بودم</p><p>به هر جا رفت سرو دلربایت</p><p>فتادم همچو سایه در قفایت</p><p>چو بنشستی به خدمت ایستادم</p><p>چو خسپیدی به پایت سر نهادم</p><p>کنون هم در همان کارم که بودم</p><p>بدان صدقت پرستارم که بودم</p><p>ز من راز دلت پنهان چه داری</p><p>ز خود بیگانه ام زینسان چه داری</p><p>بگوی آخر درین کارت که انداخت</p><p>که برد اینسان خرد بارت که انداخت</p><p>چنین آشفته و در هم چرایی</p><p>چنین با درد و غم همدم چرایی</p><p>گل سرخت چرا زرد است ازینسان</p><p>دم گرمت چرا سرد است ازینسان</p><p>تو خورشیدی چو ماهت کاستن چیست</p><p>زوال چاشتگاهت خواستن چیست</p><p>یقین دانم که زد ماهی تو را راه</p><p>بگو روشن مرا تا کیست آن ماه</p><p>اگر بر آسمان باشد فرشته</p><p>ز نور قدسیان ذاتش سرشته</p><p>به تسبیح و دعا خوانم چنانش</p><p>که آرم بر زمین از آسمانش</p><p>وگر باشد پری در کوه و بیشه</p><p>عزایم خوانیم کار است و پیشه</p><p>به تسخیرش عزیمت ها بخوانم</p><p>کنم در شیشه و پیشت نشانم</p><p>وگر باشد ز جنس آدمیزاد</p><p>بزودی سازم از وی خاطرت شاد</p><p>که باشد خود که پیوندت نخواهد</p><p>نه بنده بل خداوندت نخواهد</p><p>زلیخا چون بدید آن مهربانی</p><p>فسون پردازی و افسانه خوانی</p><p>ندید از راست گفتن هیچ چاره</p><p>گرفت از گریه مه را در ستاره</p><p>که گنج مقصدم بس ناپدید است</p><p>در آن گنج ناپیدا کلید است</p><p>چه گویم با تو از مرغی نشانه</p><p>که با عنقا بود هم آشیانه</p><p>ز عنقا هست نامی پیش مردم</p><p>ز مرغ من بود آن نام هم گم</p><p>چه شیرین است عیش تلخکامی</p><p>که می داند ز کام خویش نامی</p><p>ز دوری گر چه باشد تلخ کامش</p><p>کند باری زبان شیرین ز نامش</p><p>زبان بگشاد آنگه پیش دایه</p><p>ز همرازی بلندش ساخت پایه</p><p>به خواب خویشتن بیداریش داد</p><p>به بیهوشی خود هشیاریش داد</p><p>چو دایه حرفی از طومار او خواند</p><p>ز چاره سازیش حیران فرو ماند</p><p>بلی این حرف نقش هر خیال است</p><p>که نادانسته را جستن محال است</p><p>مرادی را ز اول تا ندانی</p><p>کجا در آخرش جستن توانی</p><p>نیارست از دلش چون بند بگشاد</p><p>به اصلاحش زبان پند بگشاد</p><p>نخستین گفت کاینها کار دیو است</p><p>همیشه کار دیوان مکر و ریو است</p><p>به مردم صورتی زیبا نمایند</p><p>که تا بر وی در سودا گشایند</p><p>زلیخا گفت دیوی را چه یارا</p><p>که بنماید چنان شکلی دلارا</p><p>تنی کز شور و شر باشد سرشته</p><p>معاذالله کزو زاید فرشته</p><p>دگر گفتا که این خوابیست ناراست</p><p>چرا باید به هر ناراست جان کاست</p><p>بگفت این خواب اگر ناراست بودی</p><p>بدینسان راستان را کی ربودی</p><p>شمارند اهل دل این نکته را راست</p><p>که کج با کج گراید راست با راست</p><p>دگر گفتا که هستی دانش اندیش</p><p>برون کن این محال از خاطر خویش</p><p>بگفتا کار اگر بودی به دستم</p><p>کی این بار گران دادی شکستم</p><p>مرا تدبیر کار از دست رفته ست</p><p>عنان اختیار از دست رفته ست</p><p>مرا نقشی نشسته در دل تنگ</p><p>که بی محکم تر است از نقش در سنگ</p><p>اگر بادی وزد یا آبی آید</p><p>ز سنگ آن نقش محکم چون زداید</p><p>چو دایه دیدش اندر عشق محکم</p><p>فرو بست از نصیحت گوییش دم</p><p>نهانی رفت و حالش با پدر گفت</p><p>پدر زان قصه مشکل برآشفت</p><p>ولی چون بود عاجز دست تدبیر</p><p>حوالت کرد کارش را به تقدیر</p><h2><a id="poem-66110" href="https://ganjoor.net/jami/7ourang/7-5-yusof-zoleykha/sh20">بخش ۲۰ - خواب دیدن زلیخا یوسف را علیه السلام نوبت دوم و سلسله عشق وی جنبیدن و وی را در ورطه جنون کشیدن</a></h2>
<p>خوش آن دل کاندر او منزل کند عشق</p><p>ز کار عالمش غافل کند عشق</p><p>در او رخشنده برقی برفروزد</p><p>که صبر و هوش را خرمن بسوزد</p><p>نماند در وی اندوه سلامت</p><p>شود کاهی بر او کوه ملامت</p><p>چنان جانش ملامت کیش گردد</p><p>که عشقش از ملامت بیش گردد</p><p>زلیخا همچو مه می کاست سالی</p><p>پس از سالی که شد بدرش هلالی</p><p>هلال آسا شبی پشت خمیده</p><p>نشسته در شفق از خون دیده</p><p>همی گفت ای فلک با من چه کردی</p><p>رساندی آفتابم را به زردی</p><p>فکندی چون کمانم ز استقامت</p><p>نشانم کردی از تیر ملامت</p><p>به دست سرکشی دادی عنانم</p><p>کزو جز سرکشی چیزی ندانم</p><p>نهاده در دلم از مهر تابی</p><p>بخیلی می کند با من به خوابی</p><p>به بیداری نگردد همنشینم</p><p>نیاید هم که در خوابش ببینم</p><p>نشان بخت بیداریست آن خواب</p><p>که در وی بینم آن ماه جهانتاب</p><p>نگیرد چشم من در خفتن آرام</p><p>ز بخت خویشتن خوابش دهم وام</p><p>بود بختم شود از خواب بیدار</p><p>نماید یارم اندر خواب دیدار</p><p>همی گفت این سخن تا پاسی از شب</p><p>رسده جانش از اندوه بر لب</p><p>ز ناگه زین خیالش خواب بربود</p><p>نبود آن خواب بل بیهوشیی بود</p><p>هنوزش تن نیاسوده به بستر</p><p>درآمد آرزوی جانش از در</p><p>همان صورت کز اول زد بر او راه</p><p>درآمد با رخی روشنتر از ماه</p><p>نظر چون بر رخ زیبایش انداخت</p><p>ز جا برجست و سر در پایش انداخت</p><p>زمین بوسید کای سرو گل اندام</p><p>که هم صبرم ز دل بردی هم آرام</p><p>به آن صانع که از نور آفریدت</p><p>ز هر آلایشی دور آفریدت</p><p>تو را بر خیل خوبان سروری داد</p><p>به لطف از آب حیوان برتری داد</p><p>قدت را گلبن بستان جان ساخت</p><p>لبت را مایه قوت روان ساخت</p><p>ز روی دلفروزت شمعی افروخت</p><p>که چون پروانه مرغ جان من سوخت</p><p>ز مشکین گیسوان دادت کمندی</p><p>که بر من زو به هر موییست بندی</p><p>تنم را ساخت چون موی از میانت</p><p>دلم را تنگ چون میم دهانت</p><p>که بر جان من بیدل ببخشای</p><p>به پاسخ لعل شکر بار بگشای</p><p>بگو با این جمال و دلستانی</p><p>کیی تو وز کدامین خاندانی</p><p>درخشان گوهری کانت کدام است</p><p>گرامی شاهی ایوانت کدام است</p><p>بگفتا از نژاد آدمم من</p><p>ز جنس آب و خاک عالمم من</p><p>کنی دعوی که هستم بر تو عاشق</p><p>اگر هستی درین گفتار صادق</p><p>حق مهر و وفای من نگه دار</p><p>به بی جفتی رضای من نگه دار</p><p>مکن دندان رسیده شکرت را</p><p>مساز الماس دیده گوهرت را</p><p>تو را از من اگر بر سینه داغ است</p><p>نپنداری کزان داغم فراغ است</p><p>مرا هم دل به دام توست در بند</p><p>ز داغ عشق تو هستم نشانمند</p><p>زلیخا چون بدید آن مهربانی</p><p>ز لعل او شنید آن نکته رانی</p><p>گرفت از نو پری دیوانه ای را</p><p>فتاد آتش به جان پروانه ای را</p><p>سری مست خیال از خواب برخاست</p><p>جگر پر سوز و جان پر تاب برخاست</p><p>به دل اندوه او انبوهتر شد</p><p>به گردون دودش از اندوه بر شد</p><p>یکی صد گشت سودایی که بودش</p><p>ز حد بگذشت غوغایی که بودش</p><p>زمام عقل بیرون رفتش از دست</p><p>ز بند پند و قید مصلحت رست</p><p>همی زد همچو غنچه جیب جان چاک</p><p>چو لاله خون دل می ریخت بر خاک</p><p>گهی از مهر رویش روی می کند</p><p>گهی بر یاد زلفش موی می کند</p><p>پرستاران به هر سویش نشستند</p><p>به گرد مه چو هاله حلقه بستند</p><p>اگر زان حلقه بودی هیچ تقصیر</p><p>برون جستی ز حلقه راست چون تیر</p><p>وگر نگرفتیش آن حلقه دامان</p><p>سوی برزن شدی سروش خرامان</p><p>وگر بندش نکردی غنچه کردار</p><p>چو گل بی پرده کردی رو به بازار</p><p>پدر زان واقعه چون گشت آگاه</p><p>دوا جو شد ز دانایان درگاه</p><p>به تدبیرش به هر راهی دویدند</p><p>به از زنجیر تدبیری ندیدند</p><p>بفرمودند پیچان ماری از زر</p><p>که باشد مهره دار از لعل و گوهر</p><p>به سیمین ساقش آن مار گهر سنج</p><p>درآمد حلقه زن چون مار بر گنج</p><p>زلیخا بود گنج خوبی آری</p><p>بود هر گنج را ناچار ماری</p><p>چو زرین مار زیر دامنش خفت</p><p>ز دیده مهره می بارید و می گفت</p><p>مرا پای دل اندر عشق بند است</p><p>همان بندم ازین عالم پسند است</p><p>سبک دستی چرخ عمر فرسای</p><p>بدین بندم چرا سازد گران پای</p><p>مرا خود قوت پایی نمانده ست</p><p>به هیچ آمد شدن رایی نمانده ست</p><p>به این بند گران پا بستنم چیست</p><p>بدین تیغ جفا دل خستنم چیست</p><p>فرو رفته ست پای سرو در گل</p><p>ره جنبش بر او گشته ست مشکل</p><p>چه حکمت باغبان بیند درین باب</p><p>که زنجیرش نهد بر پای از آب</p><p>به پای دلبری زنجیر باید</p><p>که در یک لحظه هوش از من رباید</p><p>نباشد در نظر چندان درنگش</p><p>که بینم سیر روی لاله رنگش</p><p>ز من چون برق رخشان بگذرد زود</p><p>بر آرد از دل پر آتشم دود</p><p>اگر یاری دهد بخت بلندم</p><p>بدین زنجیر زر پایش ببندم</p><p>ببینم روی او چندان که خواهم</p><p>بدو روشن شود روز سیاهم</p><p>چه می گویم نگاری ناز پرورد</p><p>که گر بر پشت پا بنشیندش گرد</p><p>به روی جان نشیند کوه دردم</p><p>بساط شادمانی درنوردم</p><p>پسندم کی فتد بر خاطرش بار</p><p>به سیمین ساق او از بند آزار</p><p>مرا صد تیغ خوشتر بر دل تنگ</p><p>که در دامان او خاری زند چنگ</p><p>ازین افسانه های عاشقانه</p><p>یکی افتاد ناگه در نشانه</p><p>فتاد از زخم آن در سینه اش چاک</p><p>چو صید زخمناک افتاد بر خاک</p><p>به بیهوشی زمانی گشت دمساز</p><p>دگر آمد به حال خویشتن باز</p><p>به افسون دل دیوانه خویش</p><p>ز سر آغاز کرد افسانه خویش</p><p>گهی در گریه گه در خنده می شد</p><p>گهی می مرد و گاهی زنده می شد</p><p>همی شد هر دم از حالی به حالی</p><p>بدینسان بود حالش تا به سالی</p><h2><a id="poem-66111" href="https://ganjoor.net/jami/7ourang/7-5-yusof-zoleykha/sh21">بخش ۲۱ - به خواب آمدن یوسف علیه السلام زلیخا را نوبت سیم و نام و مقام وی دانستن و به عقل و هوش باز آمدن</a></h2>
<p>بیا ای عشق پر افسون و نیرنگ</p><p>که باشد کار تو گه صلح و گه جنگ</p><p>گهی فرزانه را دیوانه سازی</p><p>گهی دیوانه را فرزانه سازی</p><p>چو بر زلف پریرویان نهی بند</p><p>به زنجیر جنون افتد خردمند</p><p>وگر زان زلف بندی برگشایی</p><p>چراغ عقل یابد روشنایی</p><p>زلیخا یک شبی نی صبر و نی هوش</p><p>به غم همراز و با محنت هم آغوش</p><p>ز جام درد درد آشامیی کرد</p><p>ز شور عشق بی آرامیی کرد</p><p>کشید از مقنعه موی معنبر</p><p>فشاند از آتش دل خاک بر سر</p><p>به سجده پشت سرو ناز خم کرد</p><p>زمین را رشک گلزار ارم کرد</p><p>ز نرگس ریخت اشک ارغوانی</p><p>چو سوسن کرد ساز خوش زبانی</p><p>شد از غمگین دل خود غصه پرداز</p><p>به یار خویش کرد این قصه آغاز</p><p>که ای تاراج تو هوش و قرارم</p><p>پریشان کرده ای تو روزگارم</p><p>غمم دادی و غمخواری نکردی</p><p>دلم بردی و دلداری نکردی</p><p>ندانم نام تو تا سازمش ورد</p><p>نیابم جای تو تا گردمش گرد</p><p>به کام خویش می کردم شکر خند</p><p>کنون در بندم از تو چون نی قند</p><p>چو غنچه بس که خوردم از غمت خون</p><p>فتادم همچو گل از پرده بیرون</p><p>نمی گویم که در چشمت عزیزم</p><p>نه آخر مر تو را کمتر کنیزم</p><p>چه باشد گر کنیزی را نوازی</p><p>ز بند محنتش آزاد سازی</p><p>مبادا کس به خون آغشته چون من</p><p>میان خلق رسوا گشته چون من</p><p>دل مادر ز بد پیوندیم تنگ</p><p>پدر را آید از فرزندیم ننگ</p><p>پرستاران مرا بدرود کردند</p><p>به تنهاییم غم فرسود کردند</p><p>زدی آتش به جان چون من خسی را</p><p>نسوزد کس بدینسان بی کسی را</p><p>به آن مقصود جان و دل خطابش</p><p>بدینسان بود تا بربود خوابش</p><p>چو چشمش مست گشت از ساغر خواب</p><p>به خوابش آمد آن غارتگر خواب</p><p>به شکلی خوبتر از هر چه گویم</p><p>ندانم بعد ازین دیگر چه گویم</p><p>به زاری دست در دامانش آویخت</p><p>به پایش از مژه خون جگر ریخت</p><p>که ای در محنت عشقت رمیده</p><p>قرارم از دل و خوابم ز دیده</p><p>به پاکی کاینچنین پاک آفریدت</p><p>ز خوبان دو عالم برگزیدت</p><p>که اندوه مرا کوتاهیی ده</p><p>ز نام و شهر خویش آگاهیی ده</p><p>بگفتا گر بدین کارت تمام است</p><p>عزیز مصرم و مصرم مقام است</p><p>به مصر از خاصگان شاه مصرم</p><p>عزیزی داد عز و جاه مصرم</p><p>زلیخا چون ز جانان این نشان یافت</p><p>تو گویی مرده صد ساله جان یافت</p><p>رسیدش باز ازان گفتار چون نوش</p><p>به تن زور و به جان صبر و به دل هوش</p><p>ازان خوابی که دید از بخت بیدار</p><p>اگر چه خفت مجنون خاست هوشیار</p><p>خبر زان مه که در دل جوشش آورد</p><p>دگر باره به عقل و هوشش آورد</p><p>کنیزان را ز هر سو داد آواز</p><p>که ای با من درین اندوه دمساز</p><p>پدر را مژده دولت رسانید</p><p>دلش را زآتش محنت رهانید</p><p>که آمد عقل و دانش سوی من باز</p><p>روان شد زآب رفته جوی من باز</p><p>بیا بردار بند زر ز سیمم</p><p>که نبود از جنون من بعد بیمم</p><p>چو مدخل سیم را در بند مگذار</p><p>به دست خود بند از سیم بردار</p><p>پدر را چون شنید این مژده در گوش</p><p>به استقبال آن رفت از سرش هوش</p><p>به رسم عاشق اول ترک خود کرد</p><p>وز آن پس ره سوی آن سرو قد کرد</p><p>دهان بگشاد آن مار دو سر را</p><p>رهاند از بند زر آن سیمبر را</p><p>پرستاران به پاش سر نهادند</p><p>به زیر پایش تخت زر نهادند</p><p>نشاندندش فراز مسند ناز</p><p>به زرین تاج کردندش سرافراز</p><p>پریرویان ز هر جا جمع گشتند</p><p>همه پروانه آن شمع گشتند</p><p>به همزادان چو در مجلس نشستی</p><p>چو طوطی لعل او شکر شکستی</p><p>سر درج حکایت باز کردی</p><p>ز هر شهری سخن آغاز کردی</p><p>ز روز و شام گشتی نکته انگیز</p><p>شدی از ذکر مصر اندر شکر ریز</p><p>حدیث مصریان کردی سرانجام</p><p>که تا بردی عزیز مصر را نام</p><p>چو این نامش گرفتی بر زبان جای</p><p>درافتادی به سان سایه از پای</p><p>ز ابر دیده سیل خون فشاندی</p><p>نوای ناله بر گردون رساندی</p><p>به روز و شب همه این بود کارش</p><p>سخن از یار راندی و دیارش</p><p>به این گفتار خوش گشتی سخن گوش</p><p>وگر نی بودی از گفتار خاموش</p><h2><a id="poem-66112" href="https://ganjoor.net/jami/7ourang/7-5-yusof-zoleykha/sh22">بخش ۲۲ - آمدن رسولان پادشاهان اطراف غیر از مصر به خواستگاری زلیخا و تنگدل گشتن وی از نومیدی آن</a></h2>
<p>به دارالملک گیتی شهریاران</p><p>به تخت شهریاری تاجداران</p><p>به دل داغ تمنای تو دارند</p><p>به سینه تخم سودای تو کارند</p><p>به سوی ما به امید قبولی</p><p>رسیده ست اینک از هر یک رسولی</p><p>بگویم داستان هر رسولت</p><p>ببینم تا که می افتد قبولت</p><p>به هر کشور که افتد در دلت میل</p><p>تو را سازم به زودی شاه آن خیل</p><p>پدر می گفت و او خاموش می بود</p><p>به بوی آشنایی گوش می بود</p><p>خوشا گوش سخن کردن ز جایی</p><p>به امید حدیث آشنایی</p><p>ز شاهان قصه ها پی در پی آورد</p><p>ولی از مصریان دم برنیاورد</p><p>زلیخا دید کز مصر و دیارش</p><p>نیامد هیچ قاصد خواستگارش</p><p>ز دیدار پدر نومید برخاست</p><p>ز غم لرزان چو شاخ بید برخاست</p><p>به نوک دیده مروارید می سفت</p><p>ز دل خونابه می بارید و می گفت</p><p>مرا ای کاشکی مادر نمی زاد</p><p>وگر می زاد کس شیرم نمی داد</p><p>ندانم بر چه طالع زاده ام من</p><p>بدین طالع کجا افتاده ام من</p><p>اگر بر خیزد از دریا سحابی</p><p>که ریزد بر لب هر تشنه آبی</p><p>چو ره سوی من لب تشنه آرد</p><p>به جای آب جز آتش نبارد</p><p>ندانم ای فلک با من چه داری</p><p>چو خویشم غرق خون دامن چه داری</p><p>گرم ندهی به سوی دوست پرواز</p><p>ز وی باری چنین دورم مینداز</p><p>گر از من مرگ خواهی مردم اینک</p><p>ز بیداد تو جان بسپردم اینک</p><p>وگر خواهی مرا در رنج و اندوه</p><p>نهادی بر دلم صد رنج چون کوه</p><p>به زیر کوه گاهی چند باشد</p><p>به موج غم گیاهی چند باشد</p><p>دلم از زخم تو صد جای ریش است</p><p>اگر رحمی کنی بر جای خویش است</p><p>اگر من شاد اگر غمگین تو را چه</p><p>وگر من تلخ اگر شیرین تو را چه</p><p>کیم من وز وجود من چه خیزد</p><p>وزین بود و نبود من چه خیزد</p><p>اگر شد خرمنم بر باد گو شو</p><p>دو صد خرمن ازین بر تو به یک جو</p><p>هزاران تازه گل بر باد دادی</p><p>ز داغ مرگ بر آتش نهادی</p><p>کجا گردد تو را خاطر پریشان</p><p>که من باشم یکی دیگر ازیشان</p><p>به صد افغان و درد آن روز تا شب</p><p>درون غنچه وار از خون لبالب</p><p>سرشک از دیده غمناک می ریخت</p><p>به دست غصه بر سر خاک می ریخت</p><p>پدر چون دید شوق و بی قراریش</p><p>ز سودای عزیز مصر زاریش</p><p>رسولان را به خلعت های شاهی</p><p>اجازت داد لب پر عذر خواهی</p><p>که هست از بهر این فرزانه فرزند</p><p>زبانم با عزیز مصر در بند</p><p>بود روشن بر دانش پرستان</p><p>که باشد دست دست پیشدستان</p><p>زبان دهر را به زین مثل نیست</p><p>که گوید دست پیشین را بدل نیست</p><p>رسولان زان تمنا در گذشتند</p><p>ز پیشش باد در کف بازگشتند</p><p>زلیخا گر چه عشق آشفت حالش</p><p>جهان پر بود از صیت جمالش</p><p>به هر جا قصه حسنش رسیدی</p><p>شدی مفتون او هر کس شنیدی</p><p>سران ملک را سودای او بود</p><p>به بزم خسروان غوغای او بود</p><p>به هر وقت آمدی از شهریاری</p><p>به امید وصالش خواستگاری</p><p>درین فرصت که از قید جنون رست</p><p>به تخت دلبری هشیار بنشست</p><p>رسولان از شه هر مرز و هر بوم</p><p>چو شاه ملک شام و کشور روم</p><p>فزون از ده تن از ره در رسیدند</p><p>به درگاه جلالش آرمیدند</p><p>یکی منشور ملک و مال در مشت</p><p>یکی مهر سلیمانی در انگشت</p><p>که هر یک تحفه کشور ستانیست</p><p>ز شاهی خواستگاری را نشانیست</p><p>به هر جا رو نهد آن غیرت خور</p><p>بود تخت آن او و تاج بر سر</p><p>به هر کشور که گردد جلوه گاهش</p><p>بد دیهیم شاهی خاک راهش</p><p>اگر گیرد چو مه در شام آرام</p><p>دعای او کنند از صبح تا شام</p><p>وگر آرد به سوی روم آهنگ</p><p>غلام وی شوند از روم تا زنگ</p><p>بدین دستور هر قاصد پیامی</p><p>همی گفت از لب فرخنده نامی</p><p>زلیخا را ازین معنی خبر شد</p><p>ز اندیشه دلش زیر و زبر شد</p><p>که با اینان ز مصر آیا کسی هست</p><p>که عشق مصریانم پشت بشکست</p><p>به سوی مصریانم می کشد دل</p><p>ز مصر ار قاصدی نبود چه حاصل</p><p>نسیمی کز دیار مصر خیزد</p><p>که در چشمم غبار مصر بیزد</p><p>مرا خوشتر ازان باد است صد بار</p><p>که آرد نافه از صحرای تاتار</p><p>درین اندیشه بود او کش پدر خواند</p><p>پدروارش به پیش خویش بنشاند</p><p>بگفت ای نور چشم و شادی دل</p><p>ز بند غم خط آزادی دل</p><h2><a id="poem-66113" href="https://ganjoor.net/jami/7ourang/7-5-yusof-zoleykha/sh23">بخش ۲۳ - فرستادن پدر زلیخا قاصدی به سوی عزیز مصر و عرض کردن زلیخا بر وی و قبول کردن وی آن را</a></h2>
<p>زلیخا داشت از دل بر جگر داغ</p><p>ز نومیدی فزودش داغ بر داغ</p><p>بود هر روز را رو در سپیدی</p><p>بجز روز سیاه ناامیدی</p><p>پدر چون بهر مصرش خسته جان دید</p><p>علاج خسته جانیش اندر آن دید</p><p>که دانایی به راه مصر پوید</p><p>علاجش از عزیز مصر جوید</p><p>برد از وی پیامی چند با او</p><p>زلیخا را دهد پیوند با او</p><p>ز نزدیکان یکی دانا گزین کرد</p><p>به دانایی هزارش آفرین کرد</p><p>بداد از تحفه ها صدگونه چیزش</p><p>به رفتن رای زد سوی عزیزش</p><p>پیامش داد کای دور زمانه</p><p>تو را بوسیده خاک آستانه</p><p>به هر روز از نوازش های گردون</p><p>عزیزی بر عزیزی بادت افزون</p><p>مرا در برج عصمت آفتابیست</p><p>که مه را در جگر افکنده تابیست</p><p>ز اوج ماه برتر پایه او</p><p>ندیده دیده خور سایه او</p><p>ز گوهر در صدف صافی بدن تر</p><p>ز اختر در شرف پرتو فکن تر</p><p>کند پوشیده رخ مه را نظاره</p><p>که ترسد بیندش چشم ستاره</p><p>جز آیینه کسی کم دیده رویش</p><p>بجز شانه کسی نبسوده مویش</p><p>نباشد غیر زلفش را میسر</p><p>که گاهی افکند در پای او سر</p><p>به صحن خانه چون گردد خرامان</p><p>نیارد پایبوسش غیر دامان</p><p>ندیده سیب او مشاطه در مشت</p><p>نسوده بر لبش نیشکر انگشت</p><p>جمال او ز گل دامن کشیده</p><p>که پیراهن به بدنامی دریده</p><p>ز نرگس حسن او پوشیده رخسار</p><p>که نرگس خیره چشم است و قدح خوار</p><p>نپوید در فروغ مهر یا ماه</p><p>که تا با او نگردد سایه همراه</p><p>گذر بر چشمه و جویش نیفتد</p><p>که چشم عکس بر رویش نیفتد</p><p>درون پرده منزلگاه کرده</p><p>ولی صد شور ازو بیرون پرده</p><p>همه شاهان هواخواهان اویند</p><p>خراب لطف ناگاهان اویند</p><p>سرافرازان ز حد روم تا شام</p><p>همه از شوق او خون دل آشام</p><p>ولی وی در نیارد سر به هر کس</p><p>هوای مصر در سر دارد و بس</p><p>نگردد خاطر او رام با روم</p><p>شمارد آب و خاک شام را شوم</p><p>به راه مصر چشم او سبیل است</p><p>برای مصر اشکش رود نیل است</p><p>ندانم سوی مصرش این شعف چیست</p><p>هواانگیز طبعش آن طرف کیست</p><p>همانا خاک او زانجا سرشتند</p><p>برات رزق او آنجا نوشتند</p><p>اگر افتد قبول رای عالی</p><p>فرستیمش به آن دلکش حوالی</p><p>اگر نبود به صدر خانه خوبی</p><p>بود خدمتگری را خانه روبی</p><p>عزیز مصر چون این قصه بشنود</p><p>کلاه فخر بر اوج فلک سود</p><p>تواضع کرد و گفتا من که باشم</p><p>که در دل تخم این اندیشه پاشم</p><p>ولی چون شه مرا برداشت از خاک</p><p>سزد گر بگذرانم سر ز افلاک</p><p>من آن خاکم که ابر نوبهاری</p><p>کند از لطف بر من قطره باری</p><p>اگر بر روید از تن صد زبانم</p><p>چو سبزه شکر لطفش چون توانم</p><p>بدین لطفی که شه کرده ست اظهار</p><p>کند واجب که گر بختم شود یار</p><p>کنم از فرق پای از دیده نعلین</p><p>شوم سویش روان بالرأس والعین</p><p>ولی با شاه مصر آن کان فرهنگ</p><p>چنانم در گرفته خدمتی تنگ</p><p>که گر یک ساعت از وی دور گردم</p><p>ز تیغ سطوتش رنجور گردم</p><p>درین خدمت مرا معذور دارد</p><p>گمان نخوت از من دور دارد</p><p>اگر گوید برای حق گزاری</p><p>روان سازم دو صد زرین عماری</p><p>هزاران از کنیزان و غلامان</p><p>صنوبر قامتان طوبی خرامان</p><p>غلامانی ز بس نیکو سرشتی</p><p>مصفاتر ز غلمان بهشتی</p><p>ز شیرینی دهانشان در شکرخند</p><p>ز لعل و زر همه بر مو کمربند</p><p>قبا بسته کله گوشه شکسته</p><p>به زرین خانه های زین نشسته</p><p>کنیزانی همه در حله حور</p><p>چو حوران از قصور آب و گل دور</p><p>معنبر طره ها بر گل گشاده</p><p>مقوس طاق ها بر مه نهاده</p><p>ز هر گوهر به خود بربسته زیور</p><p>نشسته جلوه گر در هودج زر</p><p>ز ارباب کیاست هر که باید</p><p>ز ارکان ریاست هر که شاید</p><p>فرستم تا به صد اعزازش آرند</p><p>بدین خلوتسرای نازش آرند</p><p>چو دانا قصد این اندیشه بشنید</p><p>به سجده سر نهاد و خاک بوسید</p><p>که ای مصر از تو دیده صد عزیزی</p><p>ز تو کشت کرم را تازه خیزی</p><p>شه ما را سر خیل و حشم نیست</p><p>به پیشش زانچه گفتی هیچ کم نیست</p><p>غلامان و کنیزانی که دارد</p><p>نگنجد در شماره گر شمارد</p><p>به بزمش خلعت فرخنده تختان</p><p>بود وافرتر از برگ درختان</p><p>ز دستش بذل گوهرهای تابان</p><p>بود افزون تر از ریگ بیابان</p><p>مراد وی قبول خاطر توست</p><p>خوش آن کس کو قبول خاطرت جست</p><p>چو آن میوه خورای خوانت افتاد</p><p>به زودی پیش تو خواهد فرستاد</p><h2><a id="poem-66114" href="https://ganjoor.net/jami/7ourang/7-5-yusof-zoleykha/sh24">بخش ۲۴ - نسیم قبول از جانب مصر وزیدن و محمل زلیخا را چون عماری گل به مصر کشیدن</a></h2>
<p>چو از مصر آمد آن مرد خردمند</p><p>که از جان زلیخا بگسلد بند</p><p>خبرهای خوش آورد از عزیزش</p><p>تهی از خویش و پر کرد از عزیزش</p><p>گل بختش شگفتن کرد آغاز</p><p>همای دولتش آمد به پرواز</p><p>ز خوابی بندها بر کارش افتاد</p><p>خیالی آمد و آن بند بگشاد</p><p>بلی هر جا نشاطی یا ملالیست</p><p>به گیتی در ز خوابی یا خیالیست</p><p>خوش آن کس کز خیال و خواب بگذشت</p><p>سبکبار از چنین گرداب بگذشت</p><p>زلیخا را پدر چون شادمان یافت</p><p>به ترتیب جهاز او عنان تافت</p><p>مهیا ساخت بهر آن عروسی</p><p>هزاران لعبت رومی و روسی</p><p>همه پسته دهان و نارپستان</p><p>عذار و بر گلستان بر گلستان</p><p>نهاده عقد گور بر بناگوش</p><p>کشیده قوس مشکین گوش تا گوش</p><p>چو برگ گل به وقت صبح تازه</p><p>ز ننگ وسمه پاک و عار غازه</p><p>نغوله بسته بر لاله ز عنبر</p><p>ز گوش آویزه کرده لؤلؤ تر</p><p>هزار امرد غلام فتنه انگیز</p><p>به عشوه جان ستان و غمزه خونریز</p><p>کلاه لعل بر سر کج نهاده</p><p>گره از کاکل مشکین گشاده</p><p>ز اطراف کله هر تار کاکل</p><p>چنان کز زیر لاله شاخ سنبل</p><p>به بر کرده قباهای قصب رنگ</p><p>چو غنچه نازک و چون نیشکر تنگ</p><p>کمرهای مرصع بسته بر موی</p><p>به موی آویخته صد دل ز هر سوی</p><p>هزار اسب نکو شکل خوش اندام</p><p>به گاه پویه تند و وقت زین رام</p><p>ز گوی پیش چوگان تیز دوتر</p><p>ز آب روی سبزه نرم رو تر</p><p>اگر سایه فکندی تازیانه</p><p>برون جستی ز میدان زمانه</p><p>چو وحشی گور در صحرا تکاور</p><p>چو آبی مرغ در دریا شناور</p><p>شکن در سنگ خارا کرده از سم</p><p>گره بر خیزران افکنده از دم</p><p>بریده کوه را آسان چو هامون</p><p>ز فرمان عنان کم رفته بیرون</p><p>هزار اشتر همه صاحب شکوهان</p><p>سراسر پشته پشت و کوه کوهان</p><p>به تن ها کوه اما بی ستون نی</p><p>ز راه باد رفتاری برون نی</p><p>چو زهاد قناعت کوش کم خوار</p><p>چو اصحاب تحمل بار بردار</p><p>بریده صد بیابان بر توکل</p><p>چریده خار را چون سنبل و گل</p><p>ز شوق رهروی بی خواب و خوردان</p><p>بر آهنگ حدی صحرانوردان</p><p>ز انواع نفایس صد شتروار</p><p>خراج کشوری بر هر شتر بار</p><p>دو صد مفرش ز دیبای گرامی</p><p>چه مصری و چه رومی و چه شامی</p><p>دو صد درج از گهرهای درخشان</p><p>ز یاقوت و در و لعل بدخشان</p><p>دو صد طبله پر از مشک تتاری</p><p>ز بان و عنبر و عود قماری</p><p>به هر جا ساربان منزل نشین شد</p><p>همه روی زمین صحرای چین شد</p><p>مرتب ساخت از بهر زلیخا</p><p>یکی دلکش عماری حجله آسا</p><p>مقطع خانه ای از صندل و عود</p><p>موصل لوح های وی زراندود</p><p>مرصع سقف او چون چتر جمشید</p><p>زرافشان قبه اش چون گوی خورشید</p><p>برون او درون او همه پر</p><p>ز مسمار زر و آویزه در</p><p>فرو هشته بدو زربفت دیبا</p><p>به رنگ دلپذیر و نقش زیبا</p><p>زلیخا را در آن حجله نشاندند</p><p>به صد نازش به سوی مصر راندند</p><p>به پشت بادپایان آن عماری</p><p>روان شد چون گل از باد بهاری</p><p>هزاران سرو و شمشاد و صنوبر</p><p>سمن روی و سمن بوی و سمنبر</p><p>روان گشتند گویی نوبهاری</p><p>رخ آورد از دیاری در دیاری</p><p>به هر منزل که شد جای آن صنم را</p><p>خجالت داد بستان ارم را</p><p>غلامان مست جولان در تک و تاز</p><p>کنیزان جلوه گر از هودج ناز</p><p>فکنده هر کنیز از زلف دامی</p><p>شکار خویشتن کرده غلامی</p><p>کشیده هر غلام از غمزه تیری</p><p>گشاده رخنه در جان اسیری</p><p>ز یک سو دلبری و عشوه سازی</p><p>ز دیگر سو نیاز و عشقبازی</p><p>هزاران عاشق و معشوق در کار</p><p>به هر جا صد متاع و صد خریدار</p><p>بدین دستور منزل می بریدند</p><p>به سوی مصر محمل می کشیدند</p><p>زلیخا با دلی از بخت خشنود</p><p>که راه مصر طی خواهد شدن زود</p><p>شب غم را سحر خواهد دمیدن</p><p>غم هجران به سر خواهد رسیدن</p><p>ازان غافل که آن شب بس سیاه است</p><p>از آن تا صبح چندین ساله راه است</p><p>به روز روشن و شب های تاریک</p><p>همی راندند تا شد مصر نزدیک</p><p>فرستادند از آنجا قاصدی پیش</p><p>که راند پیش ازیشان محمل خویش</p><p>به سوی مصر جوید پیشتر راه</p><p>عزیز مصر را گرداند آگاه</p><p>که آمد بر سر اینک دولتی نیز</p><p>گر استقبال خواهی کرد برخیز</p>
</body></html>