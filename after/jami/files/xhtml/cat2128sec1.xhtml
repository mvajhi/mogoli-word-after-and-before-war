<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قطعات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79547" href="https://ganjoor.net/jami/divanj/fateha-shabab/ghete-jf/sh1">شمارهٔ ۱</a></h2>
<p>به مصر و شام که گیرند وقف را به تمام</p><p>قضات اگر چه نباشند مستحق آن را</p><p>به غیر وصل نخوانند قاریان قرآن</p><p>ز حال وقف وقوفی نباشد ایشان را</p><p>گرفته اند همانا قضات از ایشان باز</p><p>به رسم عادت خود وقف های قرآن را</p><h2><a id="poem-79548" href="https://ganjoor.net/jami/divanj/fateha-shabab/ghete-jf/sh2">شمارهٔ ۲</a></h2>
<p>جامی ابنای زمان از قول حق صم اند و بکم</p><p>نام ایشان نیست عندالله به جز شرالدواب</p><p>گردن همت بکش از ربقه تقلیدشان</p><p>ورنه افتی عاقبت از منهج صدق و صواب</p><p>در بیابان سیهدیهم دهد سرگشته جان</p><p>هر که را باشد دلیل ره اذا کان الغراب</p><p>در لباس و دوستی سازند کار دشمنی</p><p>حسب الامکان واجب است از کید ایشان اجتناب</p><p>شکل ایشان شکل انسان فعلشان فعل سباع</p><p>هم ذیاب فی الثیاب او ثیاب فی ذیاب</p><h2><a id="poem-79549" href="https://ganjoor.net/jami/divanj/fateha-shabab/ghete-jf/sh3">شمارهٔ ۳</a></h2>
<p>باز رست از پنجه پنجه گریبان حیات</p><p>جامی اما نامدت دامان بهبودی به دست</p><p>سال عمرت شصت شد در لجه هستی بکوش</p><p>تا ازین دریا برآری صید مقصودی به شست</p><h2><a id="poem-79550" href="https://ganjoor.net/jami/divanj/fateha-shabab/ghete-jf/sh4">شمارهٔ ۴</a></h2>
<p>ای سهی قد که عمر تو اکثر</p><p>گشته مصرف به نحو و تصریف است</p><p>قد و زلف تو را اگر بنده</p><p>کرده تعریف جای تشریف است</p><p>نبود این جنس نکته بر تو نهان</p><p>که الف لام بهر تعریف است</p><h2><a id="poem-79551" href="https://ganjoor.net/jami/divanj/fateha-shabab/ghete-jf/sh5">شمارهٔ ۵</a></h2>
<p>هر پسر کو از پدر لافد نه از فضل و هنر</p><p>فی المثل گر دیده را مردم بود نامردم است</p><p>شاخ بی بر گر چه باشد از درخت میوه دار</p><p>چون نیارد میوه بار اندر شمار هیزم است</p><h2><a id="poem-79552" href="https://ganjoor.net/jami/divanj/fateha-shabab/ghete-jf/sh6">شمارهٔ ۶</a></h2>
<p>بود شاها رعیت آن خزینه</p><p>که در وی گنج های زر دفینه است</p><p>عوان چون مالشان دزدیده گیرد</p><p>ببر دستش که دزد آن خزینه است</p><h2><a id="poem-79553" href="https://ganjoor.net/jami/divanj/fateha-shabab/ghete-jf/sh7">شمارهٔ ۷</a></h2>
<p>ایا شاهی که هر جا مسند عدل</p><p>نهادی ظلم از آنجا رخت برداشت</p><p>بداندیش تو ترکی بود یک لخت</p><p>ولی تیغ تواش یک لخت نگذاشت</p><h2><a id="poem-79554" href="https://ganjoor.net/jami/divanj/fateha-shabab/ghete-jf/sh8">شمارهٔ ۸</a></h2>
<p>غلام خامه آن کاتبم که شعر مرا</p><p>چنان که بود رقم زد نه هر چه خواست نوشت</p><p>اگر چه شعر فروغ از دروغ می گیرد</p><p>دروغ و راست در او هر چه بود راست نوشت</p><h2><a id="poem-79555" href="https://ganjoor.net/jami/divanj/fateha-shabab/ghete-jf/sh9">شمارهٔ ۹</a></h2>
<p>به بوستان سخن مرغ طبع من اکثر</p><p>به هفت بیت شود نغمه ساز و قافیه سنج</p><p>ز هفت پیکر گنجور گنجه هر غزلی</p><p>نمونه ای ست ز معنی نهان در او صد گنج</p><p>چو بیت بیت ز هر هفت ازان دو مصراع است</p><p>گرش به سبع مثانی لقب نهند مرنج</p><p>ز هفت عضو یکی یا دو باد کم او را</p><p>که هفت بیت مرا شش رقم زند یا پنج</p><h2><a id="poem-79556" href="https://ganjoor.net/jami/divanj/fateha-shabab/ghete-jf/sh10">شمارهٔ ۱۰</a></h2>
<p>هر برق درخشان که بر آید ز بدخشان</p><p>صد شعله ازان در دل افگار من افتد</p><p>بر گوهر اشکم چو فتد پرتو آن برق</p><p>لعلی شود از چشم گهربار من افتد</p><h2><a id="poem-79557" href="https://ganjoor.net/jami/divanj/fateha-shabab/ghete-jf/sh11">شمارهٔ ۱۱</a></h2>
<p>با قضا جامی رضا ده گر چه حکم او تو را</p><p>از نکو سوی بد از بد سوی بدتر می برد</p><p>از برای حکمتی روح القدس از طشت زر</p><p>دست موسی را به سوی طشت آذر می برد</p><h2><a id="poem-79558" href="https://ganjoor.net/jami/divanj/fateha-shabab/ghete-jf/sh12">شمارهٔ ۱۲</a></h2>
<p>هر چند زند لاف کرم مرد درم دوست</p><p>دریوزه احسان ز در او نتوان کرد</p><p>دیرین مثلی هست که از فضله حیوان</p><p>نارنج توان ساخت ولی بو نتوان کرد</p><h2><a id="poem-79559" href="https://ganjoor.net/jami/divanj/fateha-shabab/ghete-jf/sh13">شمارهٔ ۱۳</a></h2>
<p>دل درین وحشتگه بیگانگان</p><p>یک حریف آشنا حاصل نکرد</p><p>در وفا کوشید عمری لیک ازان</p><p>غیر حرمان از وفا حاصل نکرد</p><p>کیمیاگر سالها بهر غنا</p><p>کند جان و جز عنا حاصل نکرد</p><p>حاصل خود کرد صرف کیمیا</p><p>هیچ چیز از کیمیا حاصل نکرد</p><h2><a id="poem-79560" href="https://ganjoor.net/jami/divanj/fateha-shabab/ghete-jf/sh14">شمارهٔ ۱۴</a></h2>
<p>مطرب خوش لهجه را حسن ادا باید نخست</p><p>تا دمش از رشته جان عقده غم بگسلد</p><p>نی چنان کز کثرت تحریر و تکرار نغم</p><p>در میان هر دو لفظش از غزل دم بگسلد</p><p>هر چه بربندد به هم ناظم به صد خون جگر</p><p>او ز ناهنجاری الحانش از هم بگسلد</p><h2><a id="poem-79561" href="https://ganjoor.net/jami/divanj/fateha-shabab/ghete-jf/sh15">شمارهٔ ۱۵</a></h2>
<p>پی لقمه و خرقه هر لحظه ای</p><p>نشاید کشیدن ز خلقی گزند</p><p>به روزی بود خشک نانی کفاف</p><p>به عمری بود کهنه دلقی بسند</p><h2><a id="poem-79562" href="https://ganjoor.net/jami/divanj/fateha-shabab/ghete-jf/sh16">شمارهٔ ۱۶</a></h2>
<p>جامی به روی خاک چو یک زنده یافت نیست</p><p>خوشوقت مردگان که ته خاک خفته اند</p><p>گردی ز رهروان ره صدق مانده بود</p><p>آن هم کنون ز ساحت ایام رفته اند</p><p>قومی رسیده اند که در کارگاه فضل</p><p>هرگز دری به مثقب فکرت نسفته اند</p><p>خاری به جان اهل دلی گر خلیده است</p><p>چون سبزه گشته خرم و چون گل شکفته اند</p><p>خاطر مدار رنجه اگر عیب ها ز تو</p><p>هر جا نموده باز و هنرها نهفته اند</p><p>از کج چه اعتبار اگر کج نموده اند</p><p>بر راست چیست طعنه اگر راست گفته اند</p><h2><a id="poem-79563" href="https://ganjoor.net/jami/divanj/fateha-shabab/ghete-jf/sh17">شمارهٔ ۱۷</a></h2>
<p>ساغری می گفت دزدان معانی برده اند</p><p>هر کجا در شعر من یک معنی خوش دیده اند</p><p>دیدم اکثر شعرهایش را یکی معنی نداشت</p><p>راست می گفت آنکه معنیهاش را دزدیده اند</p><h2><a id="poem-79564" href="https://ganjoor.net/jami/divanj/fateha-shabab/ghete-jf/sh18">شمارهٔ ۱۸</a></h2>
<p>جاهل که لاف فضل زند کاش از نخست</p><p>آن نقد را ز کیسه خود جست و جو کند</p><p>خر کی زند ز مایده عیسوی نفس</p><p>گر زانکه سر به توبره خود فرو کند</p><h2><a id="poem-79565" href="https://ganjoor.net/jami/divanj/fateha-shabab/ghete-jf/sh19">شمارهٔ ۱۹</a></h2>
<p>ای خواجه عقل بین که بزرگان شهر ما</p><p>بر خویشتن فضای جهان تنگ می کنند</p><p>گر فی المثل به مجلس صدر آورند روی</p><p>هر یک به صدر مجلسش آهنگ می کنند</p><p>بهر گزی زمین که بود ملک دیگری</p><p>تیغ زبان کشیده به هم جنگ می کنند</p><h2><a id="poem-79566" href="https://ganjoor.net/jami/divanj/fateha-shabab/ghete-jf/sh20">شمارهٔ ۲۰</a></h2>
<p>مشو با کم از خود مصاحب که عاقل</p><p>همه صحبت بهتر از خود گزیند</p><p>گرانی مکن با به از خود که او هم</p><p>نخواهد که با کمتر از خود نشیند</p><h2><a id="poem-79567" href="https://ganjoor.net/jami/divanj/fateha-shabab/ghete-jf/sh21">شمارهٔ ۲۱</a></h2>
<p>معنی جمعیت ار خواهی دلا لازم شمار</p><p>سلک صحبت را که جمعیت به جمع اولی بود</p><p>نظم پر معنی چو در تقطیع گردد مفترق</p><p>جمله اجزایش ز هم هر جزو بی معنی بود</p><h2><a id="poem-79568" href="https://ganjoor.net/jami/divanj/fateha-shabab/ghete-jf/sh22">شمارهٔ ۲۲</a></h2>
<p>هر که ناکس بود در اصل و سرشت</p><p>به تقالیب دهر کس نشود</p><p>سگ مگس را اگر کنی مقلوب</p><p>قلب آن غیر سگ مگس نشود</p><h2><a id="poem-79569" href="https://ganjoor.net/jami/divanj/fateha-shabab/ghete-jf/sh23">شمارهٔ ۲۳</a></h2>
<p>دلا منشین درین ویرانه چون چغد</p><p>سوی مرغان قدسی آشیان پر</p><p>بود گیتی درختی سر به سر شاخ</p><p>ولی جمله سوی یک اصل رهبر</p><p>ز هر شاخی سوی آن اصل ره جوی</p><p>چو آن را یافتی از شاخ بگذر</p><p>نباشد شیوه مرغان زیرک</p><p>نشستن هر زمان بر شاخ دیگر</p><h2><a id="poem-79570" href="https://ganjoor.net/jami/divanj/fateha-shabab/ghete-jf/sh24">شمارهٔ ۲۴</a></h2>
<p>جامی از قید تعلق چون رهیدی بعد ازین</p><p>با مسیحا باش در ملک تجرد هم نفس</p><p>غم مخور گر خانه ویران شد ز فوت اهل بیت</p><p>خانه بیت شعر و اهل بیت بکر فکر بس</p><h2><a id="poem-79571" href="https://ganjoor.net/jami/divanj/fateha-shabab/ghete-jf/sh25">شمارهٔ ۲۵</a></h2>
<p>هیچ سودی نکند تربیت ناقابل</p><p>گر چه برتر نهی از خلق جهان مقدارش</p><p>سبز و خرم نشود از نم باران هرگز</p><p>خار خشکی که نشانی به سر دیوارش</p><h2><a id="poem-79572" href="https://ganjoor.net/jami/divanj/fateha-shabab/ghete-jf/sh26">شمارهٔ ۲۶</a></h2>
<p>عشوه شاهد دنیا طمع انگیز بود</p><p>جامی آن به که ازین می نشوی مست طمع</p><p>لقمه تلخ قناعت ز جهان قوت تو بس</p><p>بهر حلوای کسان کفچه مکن دست طمع</p><h2><a id="poem-79573" href="https://ganjoor.net/jami/divanj/fateha-shabab/ghete-jf/sh27">شمارهٔ ۲۷</a></h2>
<p>من که از دولت قناعت رست</p><p>گردن همتم ز غل طمع</p><p>طمع از مال و جاه ببریدم</p><p>محنت فاقه به که ذل طمع</p><h2><a id="poem-79574" href="https://ganjoor.net/jami/divanj/fateha-shabab/ghete-jf/sh28">شمارهٔ ۲۸</a></h2>
<p>بسا اخ کز اخوت چون زند دم</p><p>دمش باشد چراغ عیش را پف</p><p>تف افکن بر رخ آن اخ که هرگز</p><p>نیفتد زین مناسب تر اخ و تف</p><h2><a id="poem-79575" href="https://ganjoor.net/jami/divanj/fateha-shabab/ghete-jf/sh29">شمارهٔ ۲۹</a></h2>
<p>بهشتی پیکری کز غایت لطف</p><p>سپاه نیکوان را بود سر خیل</p><p>سرآمد حسن او و دوزخی شد</p><p>فاغشی وجهه قطعا من اللیل</p><h2><a id="poem-79576" href="https://ganjoor.net/jami/divanj/fateha-shabab/ghete-jf/sh30">شمارهٔ ۳۰</a></h2>
<p>چنان ز خلق ملولم که تا به چشم نیاید</p><p>مرا خیال کسی روز و شب ز خواب گریزم</p><p>به سایه چون روم از تاب آفتاب یقین دان</p><p>که من ز سایه خود نی ز آفتاب گریزم</p><h2><a id="poem-79577" href="https://ganjoor.net/jami/divanj/fateha-shabab/ghete-jf/sh31">شمارهٔ ۳۱</a></h2>
<p>ایا نور دیده که بینم تو را</p><p>شده نقد راحت کم از درد چشم</p><p>ز درد تو نالم که چشم منی</p><p>بنالد بلی مردم از درد چشم</p><h2><a id="poem-79578" href="https://ganjoor.net/jami/divanj/fateha-shabab/ghete-jf/sh32">شمارهٔ ۳۲</a></h2>
<p>پست است قدر سفله اگر خود کلاه جاه</p><p>بر اوج سلطنت زند از گردش زمان</p><p>سفلی ست خاک اگر چه نه بر مقتضای طبع</p><p>همراه گردباد کشد سر بر آسمان</p><h2><a id="poem-79579" href="https://ganjoor.net/jami/divanj/fateha-shabab/ghete-jf/sh33">شمارهٔ ۳۳</a></h2>
<p>جامی مبند توسن همت به میخ آز</p><p>همچون خران بر آخر آخرزمانیان</p><p>از خوان خاکیان مطلب لقمه تا رسد</p><p>نزل بقا ز مایده آسمانیان</p><p>آزادگی گزین که نیرزد به نزد عقل</p><p>ملک جهان به دیدن روی جهانیان</p><h2><a id="poem-79580" href="https://ganjoor.net/jami/divanj/fateha-shabab/ghete-jf/sh34">شمارهٔ ۳۴</a></h2>
<p>برای نعمت دنیا که خاک بر سر آن</p><p>منه ز منت هر سفله بار بر گردن</p><p>به یک دو روز رود نعمتش ز دست ولی</p><p>بماندت ابدالدهر عار بر گردن</p><h2><a id="poem-79581" href="https://ganjoor.net/jami/divanj/fateha-shabab/ghete-jf/sh35">شمارهٔ ۳۵</a></h2>
<p>به دندان رخنه در پولاد کردن</p><p>به ناخن راه در خارا بریدن</p><p>فرو رفتن به آتشدان نگونسار</p><p>به پلک دیده آتش پاره چیدن</p><p>به فرق سر نهادن صد شتر بار</p><p>ز مشرق جانب مغرب دویدن</p><p>بسی بر جامی آسان تر نماید</p><p>ز بار منت دونان کشیدن</p><h2><a id="poem-79582" href="https://ganjoor.net/jami/divanj/fateha-shabab/ghete-jf/sh36">شمارهٔ ۳۶</a></h2>
<p>به جنگجو صنم خویش گفتم ای صد بار</p><p>رسیده سنگ جفایت بر آبگینه من</p><p>رسان به سینه من سینه را به رسم صفا</p><p>که پاک به دل همچون تویی ز کینه من</p><p>به عشوه گفت تو را سینه گر چه صاف آمد</p><p>گمان مبر که رسد در صفا به سینه من</p><h2><a id="poem-79583" href="https://ganjoor.net/jami/divanj/fateha-shabab/ghete-jf/sh37">شمارهٔ ۳۷</a></h2>
<p>جامی ارباب کرم نایاب چون عنقا شدند</p><p>اهل همت را بود قاف قناعت فرض عین</p><p>راح راحت نیست در جام غم انجام طمع</p><p>کأس یأس از کف منه کالیأس احدی راحتین</p><h2><a id="poem-79584" href="https://ganjoor.net/jami/divanj/fateha-shabab/ghete-jf/sh38">شمارهٔ ۳۸</a></h2>
<p>مشو مغرور حسن خوبرویان</p><p>به زلف دلکش و روی نگارین</p><p>کز اینها گیردت دل سال دیگر</p><p>چنان کامسال از خوبان پارین</p><h2><a id="poem-79585" href="https://ganjoor.net/jami/divanj/fateha-shabab/ghete-jf/sh39">شمارهٔ ۳۹</a></h2>
<p>هر که دل بر عشوه گیتی نهاد</p><p>بر حذر باش از غرور و جهل او</p><p>دامن آن گیر کز همت فشاند</p><p>آستین بر دنیی و بر اهل او</p><h2><a id="poem-79586" href="https://ganjoor.net/jami/divanj/fateha-shabab/ghete-jf/sh40">شمارهٔ ۴۰</a></h2>
<p>درین نشیمن حرمان مکن به کس پیوند</p><p>که هر کسی که نهی دل بر آشنایی او</p><p>اگر مخالف طور تو باشد اوضاعش</p><p>عذاب روح شود صحبت ریایی او</p><p>وگر موافق طبع تو افتد اخلاقش</p><p>مذاق مرگ دهد شربت جدایی او</p><h2><a id="poem-79587" href="https://ganjoor.net/jami/divanj/fateha-shabab/ghete-jf/sh41">شمارهٔ ۴۱</a></h2>
<p>تا نیفتادت ز کار ای پیر کار از رعشه دست</p><p>نامدت باور که ناید هیچ کار از دست تو</p><p>چیست دانی جنبش دستت چنین بی اختیار</p><p>یعنی ای غافل برون است اختیار از دست تو</p><h2><a id="poem-79588" href="https://ganjoor.net/jami/divanj/fateha-shabab/ghete-jf/sh42">شمارهٔ ۴۲</a></h2>
<p>حرص چه ورزی که ز سودا و سود</p><p>پنج تو شش گردد و هشت تو نه</p><p>رنج طلب را همه بر خود مگیر</p><p>یطلبک الرزق کما تطلبه</p><h2><a id="poem-79589" href="https://ganjoor.net/jami/divanj/fateha-shabab/ghete-jf/sh43">شمارهٔ ۴۳</a></h2>
<p>به مه آن رخ چرا کنم تشبیه</p><p>ترک تشبیه ناموجه به</p><p>گرچه آمد «مشبه به » خوب</p><p>هست صد بار ازو «مشبه » به</p><h2><a id="poem-79590" href="https://ganjoor.net/jami/divanj/fateha-shabab/ghete-jf/sh44">شمارهٔ ۴۴</a></h2>
<p>بیشه فقر جای شیران است</p><p>شیر این بیشه باش تا باشی</p><p>پیشه مرد چیست نفی وجود</p><p>مرد این پیشه باش تا باشی</p><p>با دو اندیشه جمع نتوان بود</p><p>با یک اندیشه باش تا باشی</p>
</body></html>