<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>لیلی و مجنون - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66186" href="https://ganjoor.net/jami/7ourang/7-6-leyli-majnoon/sh21">بخش ۲۱ - رفتن مجنون به حج بعد از اجازت خواستن از لیلی</a></h2>
<p>شرط است وفا به عهد کردن</p><p>در پاس عهود جهد کردن</p><p>سفری که ازین بلند مهد است</p><p>یک نکته ازان وفا به عهد است</p><p>آنست همیشه مرد را جهد</p><p>کاید بیرون ز عهده عهد</p><p>مجنون که وفا به عهد می کرد</p><p>در رفتن کعبه جهد می کرد</p><p>از منزل دوست بی سر و پای</p><p>شد بادیه گرد و راه پیمای</p><p>از گرمی ریگ و سختی سنگ</p><p>کرد آبله پای سعی او لنگ</p><p>از بس که شد از شکاف رنجه</p><p>شد پاشنه شاخه ها چو پنجه</p><p>بودی کف پاش گاه رفتار</p><p>نعلین هزار میخی از خار</p><p>ساقش شده صد قلم ز خاره</p><p>کردی ز میان ره کناره</p><p>بر صفحه ریگ ازان قلم ها</p><p>از محنت خود زدی رقم ها</p><p>گاهی قدمش ز بس شدی ریش</p><p>چون کو رفتی به پهلوی خویش</p><p>گاهی بودی به پویه اش رو</p><p>چون ناقه بسته پا به زانو</p><p>سقای عطش سراب بودش</p><p>وز آبله پا در آب بودش</p><p>نانش ز فطیر ماه و خور بود</p><p>آبش ز تراوش جگر بود</p><p>خوابش چو فتادن ذلیلان</p><p>بی خود ته دامن مغیلان</p><p>هر خار شدی به وقت آن خواب</p><p>بهر رگ جان کشیش قلاب</p><p>هم مرحله مار و مور با او</p><p>همراه گوزن و گور با او</p><p>دیوان و ددان رفیق راهش</p><p>یا او شه و آن همه سپاهش</p><p>هر خامه ریگ را که دیدی</p><p>حرفی ز نگار خود کشیدی</p><p>خون از مژه ریختی بر آن حرف</p><p>چندان که شدی به رنگ شنگرف</p><p>چون کعبه روان ز بعد میقات</p><p>لبیک زنان شدی در اوقات</p><p>او بسته لب از نوای لبیک</p><p>لیلی گفتی به جای لبیک</p><p>چشمش به سواد مکه از دور</p><p>چون شد ز جمال کعبه پر نور</p><p>آمد ز جمال لیلی اش یاد</p><p>برداشت ز داغ شوق فریاد</p><p>زانجا به طواف خانه زد گام</p><p>نگرفته ز ماه خانگی کام</p><p>انداخت به خانه شعله آه</p><p>از فرقت روی خانگی ماه</p><p>زد بر در خانه حلقه شوق</p><p>در گردن جان ز حلقه اش طوق</p><p>از حلقه غم در آن تک و دو</p><p>می جست ز حلقه اش برون شو</p><p>آن گه ز دو دیده خون دل ریخت</p><p>در دامن ستر کعبه آویخت</p><p>کای پرده نشین حجله ناز</p><p>وی عقده گشای پرده راز</p><p>در انجمن عرب نشستی</p><p>بازار همه عجم شکستی</p><p>روی عرب و عجم به سویت</p><p>جان همه مست آرزویت</p><p>در بادیه تو زیر هر سنگ</p><p>افتاده سر هزار سرهنگ</p><p>سنگی تو و شرک شیشه خانه</p><p>دیده ز تو کسر جاودانه</p><p>ریگ حرمت به سرمه سایی</p><p>در چشم زمانه روشنایی</p><p>از خوی من است هرزه کوشی</p><p>وز دامن توست پرده پوشی</p><p>از پرده دری پناه من باش</p><p>بر توبه گری گواه من باش</p><p>از هر چه نه نیک توبه کردم</p><p>بد کردم و لیک توبه کردم</p><p>معشوق ازل که اوست پیدا</p><p>در دیده عاشقان شیدا</p><p>عمری به درش نشسته بودم</p><p>پیمان وفاش بسته بودم</p><p>از هر چه مرا شکست پیمان</p><p>هستم ز همه کنون پشیمان</p><p>یارب ز همه بتاب رویم</p><p>وز حرف همه ورق بشویم</p><p>الا ز هوای روی لیلی</p><p>وز دعوی آرزوی لیلی</p><p>لیلی ست امیدگاه جانم</p><p>سرمایه عمر جاودانم</p><p>لیلی ستن فروغ بخش دیده</p><p>و آرام ده دل رمیده</p><p>لیلی ست چراغ زندگانی</p><p>نوباوه باغ کامرانی</p><p>او شاه ولایت نکوییست</p><p>جان تن عشق و مهرجوییست</p><p>تا او شاه است بنده ام من</p><p>تا او جان است زنده ام من</p><p>هر کس که نه زنده زوست مرده ست</p><p>هر کس که نه گرم ازو فسرده ست</p><p>گر جمله جهان شوند یک رای</p><p>کز قاعده وفاش باز آی</p><p>حاشا که نهم به سویشان گوش</p><p>یک لحظه ازو کنم فراموش</p><p>گویند به قصد حج چو مجنون</p><p>آمد سر و پا برهنه بیرون</p><p>زین واقعه اش پدر خبر یافت</p><p>دنباله او چو باد بشتافت</p><p>با او به طوافگه قرین بود</p><p>در وقت دعاش در کمین بود</p><p>بشنید چو آن دعا و زاریش</p><p>قانون وفا و دوستداریش</p><p>دست طمع از خلاص او شست</p><p>دیگر همه جا رضای او جست</p><p>در محمل لطف و هودج ناز</p><p>آورد به کوی لیلی اش باز</p><h2><a id="poem-66187" href="https://ganjoor.net/jami/7ourang/7-6-leyli-majnoon/sh22">بخش ۲۲ - واقف شدن قبیله لیلی از عشق مجنون با وی و منع کردن وی از ملاقات با لیلی</a></h2>
<p>خوش نغمه مغنی حجازی</p><p>این نغمه زند به پرده سازی</p><p>کز کعبه چو بازگشت مجنون</p><p>با شوقی از آنچه بود افزون</p><p>محمل به دیار لیلی افکند</p><p>سررشته وصل یافت پیوند</p><p>آمد شد پیش ساخت پیشه</p><p>جویان وصال او همیشه</p><p>چون سر زدی آفتاب خاور</p><p>در راه طلب شدی تکاور</p><p>آیین وفا ز سر گرفتی</p><p>راه در دوست برگرفتی</p><p>جامی ز می طلب لبالب</p><p>بردی بر دوست روز تا شب</p><p>چون ظلمت شب علم کشیدی</p><p>خود را به حریم غم کشیدی</p><p>در کلبه خود مقام کردی</p><p>آسایش شب حرام کردی</p><p>هر چند که دوست را ندیدی</p><p>با او گفتی و زو شنیدی</p><p>چون یکچندی بر این برآمد</p><p>صد بار دل از زمین برآمد</p><p>آن واقعه فاش شد در افواه</p><p>گشتند کسان لیلی آگاه</p><p>در گفتن این فسانه راز</p><p>نمام زبان کشید و غماز</p><p>مشروح شد این حدیث درهم</p><p>با مادر لیلی و پدر هم</p><p>یک شب ز کمال مهربانی</p><p>در گوشه خلوتی که دانی</p><p>فرزند خجسته را نشاندند</p><p>بر وی ز سخن گهر فشاندند</p><p>کای مردم چشم و راحت دل</p><p>کم شو نمک جراحت دل</p><p>هر چند که چرخ پرده دار است</p><p>در پرده دری ستیزه کار است</p><p>کم دوز پرده ای ز آغاز</p><p>ک آخر نکند دریدنش ساز</p><p>هر شب که ز مشک پرده بندد</p><p>از پرده دری سحر بخندد</p><p>یک گل به نقاب غنچه ننهفت</p><p>کز جنبش باد صبح نشکفت</p><p>یک دانه نشد به پرده خاک</p><p>کان پرده نگشت عاقبت چاک</p><p>خلق از تو و قیس آنچه گویند</p><p>زان قصه نه نیکی تو جویند</p><p>زین گونه حکایت پریشان</p><p>رسوایی توست قصد ایشان</p><p>بشنید صبا سحر ز بلبل</p><p>آوازه پرده داری گل</p><p>بر وی نفسی دمید و بگذشت</p><p>آن پرده بر او درید و بگذشت</p><p>زان پیش که این سخن شود فاش</p><p>افتد سمری به دست اوباش</p><p>کوته کن ازان زبان مردم</p><p>بر در ورق گمان مردم</p><p>دیوار چو سست شد ز یک نم</p><p>از یک دو نم دگر شود خم</p><p>گر رو ننمایدش ز معمار</p><p>پشتیوانی شود نگونسار</p><p>آتش بنشان ز آستانه</p><p>نابرده علم به سقف خانه</p><p>چون شعله به سقف خانه گیرد</p><p>صد حیله اگر کنی نمیرد</p><p>بردار ز قیس عامری دل</p><p>وز صحبت او امید بگسل</p><p>رفتن ز درت نه رای قیس است</p><p>تو کعبه و قیس بوقبیس است</p><p>لیکن تو مکن برای او کار</p><p>از پهلوی خود بیفکن این بار</p><p>یاری که ازو به دل غبار است</p><p>یارش نکنی لقب که بار است</p><p>مپسند به گردن خود این بار</p><p>بر دامنت این غبار مگذار</p><p>در ستر عفاف باش مستور</p><p>دیگر مدهش به خانه دستور</p><p>مستور که رخ نهفته باشد</p><p>چون غنچه ناشکفته باشد</p><p>آسوده بود به طرف گلزار</p><p>رسوا نشود به کوی و بازار</p><p>وان دم که گشادچهره چون گل</p><p>زد نعره عشق و شوق بلبل</p><p>از طارم گلبنش شکستند</p><p>با شاخ گیاه دسته بستند</p><p>گردانیدند گرد هر کوی</p><p>بردند به هرزه آبش از روی</p><p>هر چند که دامن تو پاک است</p><p>وز طعنه حاسدت نه باک است</p><p>آلوده هر گمان چه باشی</p><p>افتاده به هر زبان چه باشی</p><p>آن را که ز درد سر معاف است</p><p>طبعش خالی ز انحراف است</p><p>از درد سر عصابه رستن</p><p>بهتر که به سر عصابه بستن</p><p>لیلی می کرد پندشان گوش</p><p>از آتش قیس سینه پر جوش</p><p>ایشان با قیس بر سر جنگ</p><p>لیلی بی قیس با دلی تنگ</p><p>ایشان بر قیس ناسزاگوی</p><p>لیلی او را به جان دعا گوی</p><p>ایشان با قیس آب و آذر</p><p>لیلی با او چو شیر و شکر</p><p>ایشان ز برون به پندگویی</p><p>لیلی ز درون به مهرجویی</p><p>چون رو به دیار آن دل افروز</p><p>شد قیس روان به رسم هر روز</p><p>افتاد دوچار او عجوزی</p><p>همچون خر پیر پشت کوزی</p><p>رویی که ز سختی و درشتی</p><p>شاید صفتش به سنگپشتی</p><p>از کشمکش حوادث دهر</p><p>فرقی چو کدو ز موی بی بهر</p><p>خالی سر او ز زیب معجر</p><p>عاری تن او ز ستر میزر</p><p>وامانده دو لب ولی نه خندان</p><p>چون فرج دهان تهی ز زندان</p><p>چشمش چو دهان به جز یکی نه</p><p>در دجالی او شکی نه</p><p>زان صورت زشت و شکل هایل</p><p>فالی بدش اوفتاد در دل</p><p>کان کس که نخست بیند این روی</p><p>آخر ز خوشی کیش رسد بوی</p><p>بیچاره چو با دل پریشان</p><p>شد همدم ماه مهر کیشان</p><p>آن مه ز حدیث شب خبر گفت</p><p>ناسازی مادر و پدر گفت</p><p>گفتا بنگر چه پیشم آمد</p><p>بر ریش جگر چه نیشم آمد</p><p>از عشق تو داشتم دلی نیش</p><p>شد زخم جداییت بر آن ریش</p><p>از یکشبه فرقت توام دل</p><p>می سوخت به سان شمع محفل</p><p>اکنون که کشد به ماه یا سال</p><p>هم خود تو بگو که چون بود حال</p><p>از آمدن تو صد بلایم</p><p>گر زانکه رسد به تنگنایم</p><p>زان می ترسم که ناپسندی</p><p>ناگه برساندت گزندی</p><p>مجنون چو شنید این سخن را</p><p>زد چاک ز درد پیرهن را</p><p>جانی و دلی ز غصه جوشان</p><p>برگشت بدین نوا خروشان</p><p>کای دل پس از این صبور می باش</p><p>وز هر چه نه صبر دور می باش</p><p>گر رد تو کرد دوست غم نیست</p><p>آن رد ز قبول غیر کم نیست</p><p>هجری که بود مرا دلبر</p><p>وصل است و ز وصل نیز خوشتر</p><p>هر کس که نه بر رضای جانان</p><p>دارد هوس لقای جانان</p><p>در دعوی عشق نیست صادق</p><p>نتوان لقبش نهاد عاشق</p><p>عاشق که بود ز خویش رسته</p><p>بر خود در آرزو ببسته</p><p>افتاده به خاک نامرادی</p><p>خالی ز غم و تهی ز شادی</p><p>فارغ ز امید و ایمن از بیم</p><p>بنهاده سری به خط تسلیم</p><p>از محنت روزگار بی غم</p><p>از هر چه رسد ز یار خرم</p><h2><a id="poem-66188" href="https://ganjoor.net/jami/7ourang/7-6-leyli-majnoon/sh23">بخش ۲۳ - خبر یافتن پدر لیلی از ملاقات کردن وی با مجنون و سیاست کردن وی بر آن</a></h2>
<p>مجنون چو به حکم آن دل افروز</p><p>محروم شد از زیارت روز</p><p>تا روز غمش به شب رسدی</p><p>صد ره جانش به لب رسیدی</p><p>شبها به لباس شبروانه</p><p>گشتی به ره طلب روانه</p><p>منزل به دیار یار کردی</p><p>وانجا همه شب قرار کردی</p><p>هر گاه که یافتی مجالی</p><p>لب بگشادی به حسب حالی</p><p>گفتی ز فراق روز با او</p><p>صد قصه سینه سوز با او</p><p>هر چند ز هجر غصه کش بود</p><p>با این تک و پوی نیز خوش بود</p><p>یک شب به هم آن دو پاکدامان</p><p>در کشور عشق نیکنامان</p><p>بودند نشسته هر دو تنها</p><p>انداخته در میان سخن ها</p><p>از مرده دلان حی جوانی</p><p>در شیوه عشق بدگمانی</p><p>بگذشت بر در آن شکسته حالان</p><p>با هم ز درون خسته نالان</p><p>بر صحبت تنگشان حسد برد</p><p>واندر حقشان گمان بد برد</p><p>آری نیکی ز بد نیاید</p><p>هر حامله جنس خویش زاید</p><p>چیزی که بود ز سرکه یا می</p><p>در کوزه همان تراود از وی</p><p>القصه ز چشمه سار لیلی</p><p>یک قطره که دید ساخت سیلی</p><p>شد روز دگر به خلوت راز</p><p>پیش پدرش فسانه پرداز</p><p>در خرمن خشکش آتش افروخت</p><p>زان شعله نخست خرمنش سوخت</p><p>آمد سوی لیلی آتش افکن</p><p>وان راز شبانه ساخت روشن</p><p>بهر ادبش گشاد پنجه</p><p>گل را به طپانچه ساخت رنجه</p><p>چون نیلوفر ز زخم سیلی</p><p>کردش رخ لاله رنگ نیلی</p><p>از ضربت چوب تر بر اعضاش</p><p>گل خاست ز چوب گلبن آساش</p><p>هر دم می گفت توبه لیلی</p><p>از هر چه نه عشق قیس یعنی</p><p>هر دم می کرد ناله زار</p><p>لیکن نه ز لت، ز فرقت یار</p><p>هر دم می ریخت از مژه خون</p><p>لیکن ز فراق روی مجنون</p><p>بعد از همه یاد کرد سوگند</p><p>اول به جلال آن خداوند</p><p>کز هیبت اوست چرخ افلاک</p><p>آورده رخ نیاز در خاک</p><p>وانگه به لوایح کمالش</p><p>لامع ز بدایع جمالش</p><p>وانگه به مقربان درگاه</p><p>ز اسرار صفات و ذاتش آگاه</p><p>کز جراء/ت قیس ازین غم آباد</p><p>خواهم به خلیفه برد فریاد</p><p>او کیست که گاه صبح و گه شام</p><p>در طوف حریم من زند گام</p><p>صد دام نهد ز حیله و کید</p><p>تا طرفه غزال من کند صید</p><p>گر داد خلیفه داد من خوش</p><p>ور نی بندم من ستمکش</p><p>در رهگذر وی از ستیزه</p><p>محکم بندی ز تیغ و نیزه</p><p>یا پای برون نهد ازین راه</p><p>یا دست کند ز عمر کوتاه</p><p>مجنون چو ازین حدیث جانسوز</p><p>آگاهی یافت هم در آن روز</p><p>شد عرصه دهر تنگ بر وی</p><p>زد غصه هجر چنگ در وی</p><p>گشت از تک و پوی پای او سست</p><p>وز حرف امید لوح دل شست</p><p>بنشست و کشید پا به دامان</p><p>از رفتن آشکار و پنهان</p><p>نی از غم خویش از غم یار</p><p>کز جور پدر نبیند آزار</p><h2><a id="poem-66189" href="https://ganjoor.net/jami/7ourang/7-6-leyli-majnoon/sh24">بخش ۲۴ - رفتن مجنون به خانه بیوه زنی که در همسایگی لیلی می بود و منع کردن پدر لیلی آن بیوه زن را از آنکه مجنون را در خانه خود گذارد</a></h2>
<p>همسایه لیلی آن جمیله</p><p>می بود زنی نه زان قبیله</p><p>از کربت غربتش درون ریش</p><p>وز محنت بیوگی غم اندیش</p><p>برداشته شوهر از سرش پای</p><p>وز وی دو یتیم مانده بر جای</p><p>بودند به هم غریب و مهجور</p><p>هم معده گرسنه هم بدن عور</p><p>مجنون چو ز گنج وصل محروم</p><p>کردی چو چغذ میل آن بوم</p><p>غمخانه وی مقام کردی</p><p>در خدمت وی قیام کردی</p><p>آن هر دو یتیم را چو دیدی</p><p>دست شفقت به سر کشیدی</p><p>هر سیم و زرش که دست دادی</p><p>پوشیده به دستشان نهادی</p><p>چون سایه یار رفتش از دست</p><p>همسایه وی به جاش بنشست</p><p>در بادیه تشنه جان غمناک</p><p>مالد لب خود به ریگ نمناک</p><p>بی آب فتاده در تب و تاب</p><p>جوید از ریگ تری آب</p><p>ترک همه قیل قال کردی</p><p>وز دلبر خود سئوال کردی</p><p>گفتی چون است و حال او چیست</p><p>نظارگی جمال او کیست</p><p>پیوند وصال با که دارد</p><p>آیین دلال با که دارد</p><p>چون من دگریش هست یا نه</p><p>با من نظریش هست یا نه</p><p>دام دل کیست گیسوانش</p><p>محراب که طاق ابروانش</p><p>لعلش به عتاب خنده آمیز</p><p>در کام که می کند شکرریز</p><p>درج گهرش به وقت گفتار</p><p>بر گوش که می شود گهربار</p><p>من می سوزم ز آرزویش</p><p>تا کیست نشسته پیش رویش</p><p>من می میرم ز اشتیاقش</p><p>تا کیست ملازم وثاقش</p><p>با آن همه نازنینی او</p><p>حاشا من و همنشینی او</p><p>این بس که به خانه ات نشینم</p><p>ربع و طللش ز دور بینیم</p><p>این گفتی و بر زمین فتادی</p><p>وز هر مژه سیل خون گشادی</p><p>چندان ز دو دیده اشک راندی</p><p>کش تاب گریستن نماندی</p><p>از بی تابی برفتی از هوش</p><p>کردی ز همه جهان فراموش</p><p>آن بیوه زنش به رخ زدی آب</p><p>شستیش ز دیده سرمه خواب</p><p>زان خواب چو چشمش آمدی باز</p><p>رفتن کردی به جای خود ساز</p><p>محروم ز یار روزگاری</p><p>جز این تک و پو نداشت کاری</p><p>لیکن فلک ستیزه پیشه</p><p>کش پیشه همین بود همیشه</p><p>یک داغ دگر به دل نهادش</p><p>بر تافت زمام این مرادش</p><p>لیلی خواهان قدم نهادند</p><p>پیش پدرش زبان گشادند</p><p>زآمد شد او فسانه گفتند</p><p>گرد وی ازان ستانه رفتند</p><p>کین پدرش دگر بجوشید</p><p>در طعنه بیوه زن خروشید</p><p>کای سفله ناکس این چه سستی ست</p><p>در کار من این چه نادرستی ست</p><p>آن را که ببرد نام و ننگم</p><p>بر جام شرف فکند سنگم</p><p>در خانه خود چرا دهی راه</p><p>گر بار دگر درین گذرگاه</p><p>گردن به رضای او درآی</p><p>می دان به یقین که سر نداری</p><p>بیچاره چو آن عتاب بشنید</p><p>بر خویش چو نی در آب لرزید</p><p>مجنون رمیده دل دگر بار</p><p>چون از ره دور شد پدیدار</p><p>زد بانگ که ای خجسته فرزند</p><p>آزار من شکسته مپسند</p><p>دیگر ره خانه ام مپیمای</p><p>در ساحت خیمه ام منه پای</p><p>لیلی به تو در مقام یاریست</p><p>لیکن پدرش به کین گذاریست</p><p>او میر قبیله من گدایم</p><p>با صولت او کجا بس آیم</p><p>تنها نه ز جان خویش ترسم</p><p>بر زندگی تو بیش ترسم</p><p>دیگر ز درم قدم نگه دار</p><p>راندم دم راست دم نگه دار</p><p>مجنون ز حدیث او بر آشفت</p><p>گریان گریان به زیر لب گفت</p><p>کای مادر مشفق این چه کار است</p><p>کز مشفقیت دلم فگار است</p><p>ما هر دو غریب این دیاریم</p><p>بیگانگیی ز هم نداریم</p><p>از خدمت خویش راندنم چیست</p><p>خونابه ز دل چکاندنم چیست</p><p>هر کس که ز غربتش نصیب است</p><p>آزار غریب ازو غریب است</p><p>در نامه نسبت نسیبان</p><p>خویشند به هم همه غریبان</p><p>باشد ورق ادب دریدن</p><p>خط بر ورق نسب کشیدن</p><p>در کوی تو رو به لیلی ام بود</p><p>زین روی بسی تسلی ام بود</p><p>واکنون که ز من بتافتی روی</p><p>از جان و دلم تو را دعاگوی</p><p>از کوی تو رخت بستم اینک</p><p>در ورطه خون نشستم اینک</p><p>شاد آمدم و حزین برفتم</p><p>با حال چنان چنین برفتم</p><p>دارم ز تو چشم آنکه گاهی</p><p>کافتد سوی لیلیت نگاهی</p><p>یادآوری از غریبی من</p><p>وز محنت بی نصیبی من</p><p>گویی به زبان من دعایش</p><p>خواهی ز برای من لقایش</p><p>گر بر هدف اجابت آید</p><p>این عقده ز کار من گشاید</p><p>ور نه ز فراق او بمیرم</p><p>دامن به قیامتش بگیرم</p><p>این نکته بگفت و شد شتابان</p><p>وحشت زده روی در بیابان</p><h2><a id="poem-66190" href="https://ganjoor.net/jami/7ourang/7-6-leyli-majnoon/sh25">بخش ۲۵ - خشم گرفتن پدر لیلی از مجنون به جهت آمدن وی به خانه همسایه لیلی و به دادخواهی به درگاه خلیفه رفتن و سوگند خود را که پیش ازین مذکور شد راست کردن</a></h2>
<p>چون مانع دل رمیده مجنون</p><p>از صحبت آن نگار موزون</p><p>یعنی پدر بزرگوارش</p><p>آن در همه فن بزرگ کارش</p><p>سوگند که خورده بود از اول</p><p>از قصه بیوه شد مسجل</p><p>برخاست به مقتضای سوگند</p><p>محمل به در خلیفه افکند</p><p>برخواند به رسم دادخواهی</p><p>افسانه خویش را کماهی</p><p>کز عامریان ستیزه خویی</p><p>در بیت و غزل بدیهه گویی</p><p>آشفته سری به زرق و سالوس</p><p>بدریده لباس نام و ناموس</p><p>از قاعده ادب فتاده</p><p>خود را مجنون لقب نهاده</p><p>افکنده ز روی راز پرده</p><p>صد پرده ز عشق ساز کرده</p><p>دارم گهری یگانه چون حور</p><p>از چشم زد زمانه مستور</p><p>مستوره حجله نکویی</p><p>محجوبه ستر خوبرویی</p><p>جز آینه کس ندیده رویش</p><p>نبسوده به غیر شانه مویش</p><p>آن شیفته رای دیو دیده</p><p>رسوا شده دهل دریده</p><p>از بس که زند ز عشق او دم</p><p>آوازه او گرفت عالم</p><p>در جمله جهان یک انجمن نیست</p><p>کافسانه سرای این سخن نیست</p><p>نامش که به سان جان نهان بود</p><p>در سینه من به جای جان بود</p><p>از بس به غزل سراید آن را</p><p>پر ساخت ازان همه جهان را</p><p>زآمد شد او به خانه من</p><p>فرسوده شد آستانه من</p><p>بی حلقه زدن ز در درآید</p><p>پایش شکنم به سر درآید</p><p>گر در بندم درآید از بام</p><p>صبحش رانم قدم زند شام</p><p>همسایه که رنج او کشیده ست</p><p>هم زآمدنش به جان رسیده ست</p><p>جز تو که رسد به غور من کس</p><p>از بهر خدا به غور من رس</p><p>حرفی دو به خامه عنایت</p><p>بنویس به میر آن ولایت</p><p>تا قاعده کرم کند ساز</p><p>وین حادثه از سرم کند باز</p><p>دانست خلیفه شرح حالش</p><p>بنوشت به وفق آن مثالش</p><p>چون میر ولایت آن رقم خواند</p><p>مرکب سوی قیس و قوم او راند</p><p>انداخت بساط داوری را</p><p>زد بانگ سران عامری را</p><p>قیس و پدرش به هم نشستند</p><p>اعیان قبیله حلقه بستند</p><p>منشور خلیفه کرد بیرون</p><p>مضمون وی آنکه قیس مجنون</p><p>کز لیلی و عشق او زند لاف</p><p>بیرون ننهد قدم ز انصاف</p><p>زین پس پی کار خود نشیند</p><p>بر خاک دیار خود نشیند</p><p>لیلی گویان غزل نخواند</p><p>لیلی جویان جمل نراند</p><p>پا باز کشد ز جست و جویش</p><p>لب مهر کند ز گفت و گویش</p><p>بر خاک درش وطن نسازد</p><p>وز ذکر وی انجمن نسازد</p><p>نی بر دمنش ترانه گوید</p><p>نی با طللش فسانه گوید</p><p>منزل نکند بر آستانش</p><p>محفل ننهد ز داستانش</p><p>آتش نزند به عود هستی</p><p>نامش نکند سرود مستی</p><p>ور زانکه خلاف این کند کار</p><p>باشد به هلاک خود سزاوار</p><p>هر کس که کند به قتلش آهنگ</p><p>بر شیشه هستیش زند سنگ</p><p>بر وی دیت و قصاص نبود</p><p>سرکوبی عام و خاص نبود</p><p>این واقعه را چو قوم دیدند</p><p>مضمون مثال را شنیدند</p><p>بر قیس زبان دراز کردند</p><p>چشم شفقت فراز کردند</p><p>گفتند که غور کار دیدی</p><p>منشور خلیفه را شنیدی</p><p>من بعد مجال دم زدن نیست</p><p>بالاتر ازین سخن سخن نیست</p><p>گر می نشوی بدین سخن راست</p><p>خونت هدر است و مال یغماست</p><p>بر مادر و بر پدر ببخشای</p><p>زین شیوه ناصواب باز آی</p><p>لیلی و پدر اگر ستیزند</p><p>خون تو بدین گنه بریزند</p><p>ما را چه ره ستیزه رویی</p><p>امکان نزاع و کینه جویی</p><p>مجنون ز سماع این ترانه</p><p>برداشت نفیر عاشقانه</p><p>از هر مژه خون دل روان کرد</p><p>بر چهره زرد خون فشان کرد</p><p>خود را به زمین خواری افکند</p><p>در ورطه خاکساری افکند</p><p>پیچید چو مار زخم خورده</p><p>افتاد چو مور نیم مرده</p><p>هوشش ز سر و توان ز تن رفت</p><p>مصروع آسا ز خویشتن رفت</p><p>گردش همه خلق حلقه بستند</p><p>در حلقه ماتمش نشستند</p><p>داور ز غمش نشست در خون</p><p>شد شیوه داوری دگرگون</p><p>دستور حکومتش شده سست</p><p>منشور خلیفه را فرو شست</p><p>کین نامه که زیرکی فروش است</p><p>قانون معاش اهل هوش است</p><p>جز بر سر عاقلان قلم نیست</p><p>دیوانه سزای این رقم نیست</p><p>تا دیر فتاده بود بر خاک</p><p>رخساره نهاده بود بر خاک</p><p>چون بیهشیش ز سر برون شد</p><p>هوشش به نشید رهنمون شد</p><p>با زخمه عشق ساخت چون چنگ</p><p>شد ساز بدین نشیدش آهنگ</p><p>ما گرم روان راه عشقیم</p><p>غارت زدگان شاه عشقیم</p><p>جز عشق وظیفه نیست ما را</p><p>پروای خلیفه نیست ما را</p><p>زان پایه که عشق پای ما بست</p><p>کوتاه بود خلیفه را دست</p><p>آنجا که حمام ما گریزد</p><p>شهباز خلیفه پر بریزد</p><p>ما طایر سدره آشیانیم</p><p>بالای زمین و آسمانیم</p><p>زان دام که عنکبوت سازد</p><p>از پهلوی ما چه قوت سازد</p><p>لیلی چو درون جان نهد پای</p><p>در زاویه دلم کند جای</p><p>گو بند بر او خلیفه ره را</p><p>بستان ز وی این دو جلوه گه را</p><p>هیهات چه جای این خیال است</p><p>مهجوری من ز وی محال است</p><p>محوم در وی چو سایه در نور</p><p>دور است که من ز من شوم دور</p><h2><a id="poem-66191" href="https://ganjoor.net/jami/7ourang/7-6-leyli-majnoon/sh26">بخش ۲۶ - پیغام فرستادن مجنون پیش پدر تا لیلی را برای وی خواستگاری کند و بردن پدر وی اعیان قبیله را به جهت کفایت این مقصود</a></h2>
<p>مشاطه این عروس طناز</p><p>مشاطگی اینچنین کند ساز</p><p>کان پی سپر سپاه اندوه</p><p>در سیل بلا ستاده چون کوه</p><p>سرگشته چو گردباد در دشت</p><p>با باد به سان گرد می گشت</p><p>چون ماند برون ز کوی لیلی</p><p>جانی پر از آرزوی لیلی</p><p>بودی دل و دیده تنگ و تاریک</p><p>از دوری او به مرگ نزدیک</p><p>یک جا دو دمش نبود آرام</p><p>هر لحظه سوی دگر زدی گام</p><p>در وادی گرم ریگ پیمای</p><p>در آتش پر شرر زدی پای</p><p>بر کوه فکند سایه چون میغ</p><p>می داشت قرار بر سر تیغ</p><p>گیرم که ز غم زبون توان بود</p><p>بر آتش و تیغ چون توان بود</p><p>هر جا که سیاهیی بدیدی</p><p>چون اشک به سوی او دویدی</p><p>لیلی گفتی و حال کردی</p><p>وز لیلی ازو سئوال کردی</p><p>گر یک دو سخن ز وی بگفتی</p><p>خاک قدمش به دیده رفتی</p><p>ور نی دامن کشیدی از وی</p><p>پیوند سخن بریدی از وی</p><p>حالش چو بر این گذشت یکچند</p><p>بگسست ز عقل و هوش پیوند</p><p>شوق آمد و صبر را زبون کرد</p><p>همچون قلمش علم نگون کرد</p><p>شد حیله گر و وسیله اندیش</p><p>زد گام سوی وسیله خویش</p><p>زاعیان قبیل جست یک تن</p><p>چون جان ز فروغ عقل روشن</p><p>گفت ای به توام امید یاری</p><p>دارم به تو این امیدواری</p><p>کز من به پدر بری سلامی</p><p>وز پی برسانیش پیامی</p><p>کای نخل من از تو سر کشیده</p><p>وز پرورشت به بر رسیده</p><p>معجون گلم سرشته توست</p><p>مضمون دلم نوشته توست</p><p>باشد هنر تو هر چه دارم</p><p>من خود به جز این هنر چه دارم</p><p>پیراسته باغ عمرم از تو</p><p>تابنده چراغ عمرم از تو</p><p>دیدم ز تو دمبدم نویدی</p><p>دارم به تو این زمان امیدی</p><p>کز تو رسدم نویدی دیگر</p><p>آماده شود امیدی دیگر</p><p>لیلی که مراد جان من اوست</p><p>فیروزی جاودان من اوست</p><p>در حجله عزتش نشاندند</p><p>چون چشم بدم ز در براندند</p><p>از فرقت او هلاکم امروز</p><p>دلخسته و سینه چاکم امروز</p><p>جز بر در او نبایدم جای</p><p>گر جا ندهند وای من وای</p><p>آخر طلب رضای من کن</p><p>دردم بنگر دوای من کن</p><p>گو با پدرش که کین نورزد</p><p>با من که جهان بدین نیرزد</p><p>طوقی ز برای من کند ساز</p><p>سازد به غلامیم سرافراز</p><p>باشم به حریم احترامش</p><p>داماد نه کمترین غلامش</p><p>گفتی که تو را نسب بلند است</p><p>وز نسبت او تو را گزند است</p><p>من سوختم از نسب چه حاصل</p><p>جز محنت روز و شب چه حاصل</p><p>خواهم بد من شود ز تو نیک</p><p>با من دم مهر می زنی لیک</p><p>جز کینه وریت نیست ظاهر</p><p>مهر پدریت نیست آخر</p><p>ارحم ترحم شنیده باشی</p><p>خاصیت رحم دیده باشی</p><p>رحمی بنما که مردم اینک</p><p>جان از ستمت سپردم اینک</p><p>قصدم نه ازین هوای نفس است</p><p>اینجا که منم چه جای نفس است</p><p>کان ادب است خاک پاکم</p><p>زآلایش طبع پاک پاکم</p><p>لیلی که به غم فروخت جانم</p><p>آنیست در او که سوخت جانم</p><p>آن را ز کسی دگر نیابم</p><p>زانست کزو نظر نتابم</p><p>ور نه چه کرا کند که مردی</p><p>از دغدغه های جمع فردی</p><p>از بهر زنی نه سر نه انجام</p><p>در مرحله طلب نهد گام</p><p>بس باشدم اینقدر که گاهی</p><p>از دور کنم در او نگاهی</p><p>او صدر سریر ناز باشد</p><p>آزاده و سرفراز باشد</p><p>من خاک صف نعال باشم</p><p>افتاده و پایمال باشم</p><p>آن یار تمام بی کم و کاست</p><p>گریان ز حضور قیس برخاست</p><p>زان ملتمسی که از پدر کرد</p><p>اشراف قبیله را خبر کرد</p><p>با یکدگر اتفاق کردند</p><p>سوگند بر اتفاق خوردند</p><p>سوی پدرش قدم نهادند</p><p>وان دفتر غم ز هم گشادند</p><p>با او سخنان قیس گفتند</p><p>هر مهره که سفته بود سفتند</p><p>دانست پدر که حال او چیست</p><p>بر روی نهاد دست و بگریست</p><p>کش کارد به استخوان رسیده ست</p><p>وز محنت دل به جان رسیده ست</p><p>با این المش چه سان پسندم</p><p>آن به که کنون میان ببندم</p><p>در چاره کار او خروشم</p><p>چندان که توان بود بکوشم</p><p>در کف نهمش زمام مقصود</p><p>مستی دهمش ز جام مقصود</p><p>محمل پی رهروی بیاراست</p><p>وز اهل قبیله همرهی خواست</p><p>پیران به تضرع شفیعی</p><p>خردان به تواضع مطیعی</p><p>راندند ز آب دیده سیلی</p><p>تا وادی خیمه گاه لیلی</p><p>آمد پدرش چنانکه دانی</p><p>وافکند بساط میهمانی</p><p>خدام ز هر طرف رسیدند</p><p>خوان ها پی نزلشان کشیدند</p><p>چون خوان ز میانه برگرفتند</p><p>افسون و فسانه در گرفتند</p><p>هر کس سخنی دگر درانداخت</p><p>پرده ز ضمیر خود برانداخت</p><p>از هر جانب جنیبه راندند</p><p>تقریب سخن به آن رساندند</p><p>کز مقصد خویشتن حکایت</p><p>گویند به پرده کنایت</p><p>گفتند در این سراچه پست</p><p>بالا نرود صدا ز یک دست</p><p>تا دست دگر نسازیش یار</p><p>نبود به صدا دهی سزاوار</p><p>طاقی که تو را به هر رواق است</p><p>در هر دهنی به نام طاق است</p><p>تا جفت نگرددش دو بازو</p><p>خود گو که چه سان شود ترازو</p><p>در طاق جمال ها نهفته ست</p><p>آیینه آن جمال جفت است</p><p>بگذر به نظاره بر چمن ها</p><p>هر چند که گل خوش است تنها</p><p>چون سبزه به سلک او درآید</p><p>پیش نظر تو خوشتر آید</p><p>وانگاه به صد زبان ثناگوی</p><p>کردند به سوی میزبان روی</p><p>کای دست تو بیخ ظلم کنده</p><p>حی عرب از سخات زنده</p><p>در پرده تو را خجسته ماهیست</p><p>کز چشم دلت بدو نگاهیست</p><p>پاکیزه چو گوهر نسفته</p><p>دوشیزه چو شاخ ناشکفته</p><p>ماه است و ز مه دریغ باشد</p><p>کین گونه به زیر میغ باشد</p><p>بر ظلمتیان شب ببخشای</p><p>وین میغ ز پیش ماه بگشای</p><p>طاق است و بود عطیه مفت</p><p>با طا دگر گرش کنی جفت</p><p>قیس هنریست اینک آن طاق</p><p>چون بخت به بندگیت مشتاق</p><p>در اصل و نسب یگانه دهر</p><p>در فضل و ادب فسانه شهر</p><p>مرحومش از این مراد مپسند</p><p>داماد گذاشتیم و فرزند</p><p>بپذیر به دولت غلامیش</p><p>زین شهد رهان ز تلخکامیش</p><p>آن یک حور است و این فرشته</p><p>از جوهر قدسیان سرشته</p><p>خوش نیست فرشته را که از حور</p><p>چون دیو بود همیشه مهجور</p><p>لایق به همند این دو گوهر</p><p>مشتاق همند این دو اختر</p><p>یک درج به است جای ایشان</p><p>یک برج طربسرای ایشان</p><p>آیین وفا و مهربانی</p><p>گفتیم تو را دگر تو دانی</p><h2><a id="poem-66192" href="https://ganjoor.net/jami/7ourang/7-6-leyli-majnoon/sh27">بخش ۲۷ - ابا نمودن پدر لیلی از پیوند دادن وی با مجنون</a></h2>
<p>آن دور ز راه و رسم مردم</p><p>ره کرده به رسم مردمی گم</p><p>آن در تن او به جای دل سنگ</p><p>از وی تا دل هزار فرسنگ</p><p>مطموره نشین چاه غفلت</p><p>طیاره سوار راه غفلت</p><p>از تیرگی درون خود غرق</p><p>در آب سیاه پای تا فرق</p><p>از شارع دانش اوفتاده</p><p>بر جهل جبلی ایستاده</p><p>فارغ ز خیال عشقبازی</p><p>آسوده ز حال جانگدازی</p><p>نی داغ محبتی کشیده</p><p>نه جرعه محنتی چشیده</p><p>دوری فکن دو همدم از هم</p><p>طاقت شکن دو عاشق از غم</p><p>یعنی که کفیل کار لیلی</p><p>بر هم زن روزگار لیلی</p><p>هر چند کش از نسب پدر تو</p><p>لیک از پدری رهش بدر بود</p><p>رحم پدری نداشت بر وی</p><p>صد محنت و غم گماشت بر وی</p><p>چون خواهش آن قبیله بشنید</p><p>از خواهششان عنان بپیچید</p><p>بر ابروی ناگشاده چین زد</p><p>صد عقده خشم بر جبین زد</p><p>آن کس که به خنده دل خراشد</p><p>ابرو چو گره زند چه باشد</p><p>گفت این چه خیال نادرست است</p><p>چون خانه عنکبوت سست است</p><p>گر این طلب از نخست بودی</p><p>در کیش خرد درست بودی</p><p>امروز که حیز زمانه</p><p>پر شد ز صدای این ترانه</p><p>یک گوش نماند در جهان باز</p><p>خالی ز سماع این سرآواز</p><p>طفلان که به هم فسانه گویند</p><p>این قصه به کنج خانه گویند</p><p>رندان که به نای و نوش کوشند</p><p>پیمانه بدین خروش نوشند</p><p>ناصح که نهد اساس تعلیم</p><p>از صورت حال ما کند بیم</p><p>رسوایی ازین بتر چه باشد</p><p>باد بتر این ز هر چه باشد</p><p>حاشا که پذیرد این تلافی</p><p>از پرده شعر حیله بافی</p><p>آتش که بود مفیض انوار</p><p>بر کوه بلند در شب تار</p><p>پوشیدن آن به خس چه امکان</p><p>ز اهل خرد این هوس چه امکان</p><p>شیشه که شود میان خاره</p><p>ز افتادن سخت پاره پاره</p><p>کی ز آب دهن درست گردد</p><p>بر قاعده نخست گردد</p><p>خیزید و در طلب ببندید</p><p>زین گفت و شنود لب ببندید</p><p>عاری که به گردن من آمد</p><p>آلایش دامن من آمد</p><p>عاری دگرم به سر میارید</p><p>من بعد مرا به من گذارید</p><p>بر هرزه چرا کنم من این کار</p><p>بیهوده چرا برم من این عار</p><p>آن خس که به دیده خست خارم</p><p>چون دیده خود بدو سپارم</p><p>زان کس که به دل نشاند تیرم</p><p>چون دعوی دل دهی پذیرم</p><p>با آنکه زند خدنگ کاری</p><p>مشت است و درفش کارزاری</p><p>من مشتکیم کنون ز یک مشت</p><p>زان در ندهم به بار او پشت</p><p>در مذهب رهرو سبکبار</p><p>باری نبود گرانتر از عار</p><p>در بار گران میفکنیدم</p><p>وین پشت خمیده مشکنیدم</p><p>چون عامریان نشسته خاموش</p><p>برگشت ازین محالشان گوش</p><p>مهر از لب بسته برگرفتند</p><p>آیین سخن ز سر گرفتند</p><p>گفتند حدیث عار تا چند</p><p>زین بیهده افتخار تا چند</p><p>قیس هنری به جز هنر نیست</p><p>وز دایره هنر بدر نیست</p><p>عشقی که زده ست سر ز جیبش</p><p>هان تا نکنی دلیل عیبش</p><p>خود عشق چه جای قال و قیل است</p><p>بر پاکی باطنش دلیل است</p><p>تا دل نه ز میل طبع پاک است</p><p>کی ز آتش عشق سوزناک است</p><p>در پاکی طبع نیست عاری</p><p>بر چهره فخر ازان غباری</p><p>گفتی لیلی ازین فسانه</p><p>رسوا گشته ست در زمانه</p><p>رسوایی او بگو کدام است</p><p>کز عاشقیش بلند نام است</p><p>گویا و گواست وجد و حالش</p><p>بر دعوی عفت و جمالش</p><p>معشوقه اگر جمیل نبود</p><p>عاشق به رهش ذلیل نبود</p><p>ور هست جمیل و نیستش جیب</p><p>پاکیزه ز وصله دوزی عیب</p><p>زود آتش عشق او بمیرد</p><p>معشوقی او زوال گیرد</p><p>آنجا که مقام افتخار است</p><p>زین هر دو صفت بگو چه عار است</p><p>هر چند که قیس گفت و گو کرد</p><p>دلالگی جمال او کرد</p><p>دلاله اگر هزار باشد</p><p>زینسان نه سخن گزار باشد</p><p>دلالگی جمال دلدار</p><p>نی عیب در او و نه عار</p><p>آن کجرو کج نهاد کج دل</p><p>در دایره کجیش منزل</p><p>چو این سخنان راست بشنید</p><p>چون بی خبران ز راست رنجید</p><p>شد راه جواب آن بر او بند</p><p>بگشاد زبان روان به سوگند</p><p>گفتا به خدایی خدایی</p><p>کز وی نه تهیست هیچ جایی</p><p>او بی جای و جهان ازو پر</p><p>تنها نه جهان که جان ازو پر</p><p>هر ذره اگر چه زو تهی نیست</p><p>یک ذره ازوش آگهی نیست</p><p>دیگر به پیمبران مرسل</p><p>ثابت قدمان صف اول</p><p>دانشورزان دانش آموز</p><p>بینش داران بینش افروز</p><p>پرواز ده شکسته بالان</p><p>نیرو شکن خطا سگالان</p><p>دیگر به سران کعبه مسکن</p><p>از جعبه کعبه ناوک افکن</p><p>هر ناوک و صد هزار نخجیر</p><p>بیرون ز شکارگاه تدبیر</p><p>از صید حرم همه غذاخوار</p><p>کوته زیشان زبان انکار</p><p>کز لیلی اگر درین تک و پوی</p><p>خواهید برای قیس یک موی</p><p>وان را دو جهان بها بیارید</p><p>زان کار به جز قفا نخارید</p><p>یک موی وی و هزار مجنون</p><p>گو دست ز وی بدار مجنون</p><p>مجنون که بود که داد خواهد</p><p>وز لیلی من مراد خواهد</p><p>جان دادن او بس است دادش</p><p>مردن ز فراق او مرادش</p><p>با من دگر این سخن مگویید</p><p>کام دل خویشتن مجویید</p><p>آنان چو جواب او شنیدند</p><p>وآزار عتاب او کشیدند</p><p>نومید به خانه بازگشتند</p><p>با قیس حریف راز گشتند</p><p>هر قصه که گفته بود گفتند</p><p>هر گل که شگفته بود گفتند</p><p>امید وصال یار ازو رفت</p><p>وآرام دل و قرار ازو رفت</p><p>از گریه به خون و خاک می خفت</p><p>وز سینه دردناک می گفت</p><p>لیلی جان است و من تن او</p><p>یارب به روان روشن او</p><p>کان کس که مرا ازو جدا ساخت</p><p>کاری به مراد من نپرداخت</p><p>در هر نفسیش باد مرگی</p><p>وز زندگیش مباد برگی</p><p>وان کس که دلم فگار کرده ست</p><p>دورم ز دیار و یار کرده ست</p><p>جانش چو دلم فگار بادا</p><p>و آواره به هر دیار بادا</p><p>وان کس که ز خصلت پلنگی</p><p>زد سنگ فراقم از دو رنگی</p><p>پا میخ شکاف سنگ بادش</p><p>سر در دهن نهنگ بادش</p><p>زو بر دل من چو دور خاتم</p><p>شد تنگ فراخنای عالم</p><p>واو کنده به تنگنای این دور</p><p>رویم چو نگین به ناخن جور</p><p>بادش ناخن جدا ز انگشت</p><p>دستش کوته ز خارش پشت</p><h2><a id="poem-66193" href="https://ganjoor.net/jami/7ourang/7-6-leyli-majnoon/sh28">بخش ۲۸ - دیده نوفل مجنون را در بادیه و بر وی ترحم کردن و وی را وعده دادن که لیلی را برای وی خواستگاری کند و ابا کردن پدر لیلی</a></h2>
<p>سوداگر چین این صحیفه</p><p>این نافه برون دهد ز نیفه</p><p>کان دم که ز گریه چشم مجنون</p><p>دور از لیلی نشست در خون</p><p>نومیدی دیدن جمالش</p><p>گرداند از آنچه بود حالش</p><p>ناقه ز حریم حی برون راند</p><p>وز خاک قبیله دامن افشاند</p><p>شد آهوی دشت و کبک وادی</p><p>خارا کن کوه نامرادی</p><p>بر هر ضرری صبور می بود</p><p>وز هر نفری نفور می بود</p><p>کم داشت درین بساط غبرا</p><p>جز انس به وحشیان صحرا</p><p>شبها که خیال خواب کردی</p><p>وز پرده شب نقاب کردی</p><p>کردی ز سرین گور بالین</p><p>کیمخت گوزن را نهالین</p><p>هر صبح که برزدی سر از خواب</p><p>وز گریه زدی زمین دشت آب</p><p>خونابه ز کاس لاله خوردی</p><p>همکاسگی غزاله کردی</p><p>یک روز برهنه تن چو خامه</p><p>از صفحه ریگ کرده نامه</p><p>زانگشت بر آن قلم همی زد</p><p>لیلی لیلی رقم همی زد</p><p>بر یاد دو زلف مشکفامش</p><p>می کرد نظاره دو لامش</p><p>می ریخت ز خون دل ته پاش</p><p>قطره ز مژه چو نقطه یاش</p><p>بر ریگ چو نام او نوشتی</p><p>وز رشح جگر به خون سرشتی</p><p>از سیل مژه بشستیش پاک</p><p>باز از هوس دل هوسناک</p><p>آن طرفه رقم ز سر گرفتی</p><p>زان وایه خویش برگرفتی</p><p>این بود تمام روز کارش</p><p>سرمایه عیش روزگارش</p><p>ناگاه ز گرد ره رسیدند</p><p>جمعی و به گردش آرمیدند</p><p>بر کوهه زین همه سواران</p><p>در کوه و دره شکارکاران</p><p>نوفل نامی در آن میانه</p><p>چون مهر یگانه زمانه</p><p>از دست کریم یم عطایی</p><p>زانگشت کرم گره گشایی</p><p>چون مهر به روزها زرافشان</p><p>چو چرخ به صبح گوهر افشان</p><p>در نظم بلند چون ثریا</p><p>در سجع لطایفش مهیا</p><p>با نوش لبان به عشقبازی</p><p>با تنگدلان به دلنوازی</p><p>در معرکه دلاوری شیر</p><p>در قطع امور ملک شمشیر</p><p>از افسر ملک سربلندیش</p><p>وز گنج نوال بهره مندیش</p><p>نوفل خود را ز رخش گستاخ</p><p>انداخت فرو چو میوه از شاخ</p><p>بر خاک نشست پیش رویش</p><p>بگشاد زبان به گفت و گویش</p><p>آن نام که می نوشت می خواند</p><p>وز صاحب نام حرف می راند</p><p>دانست نهفته راز او را</p><p>معشوقه عشوه ساز او را</p><p>وان ماتم و سوگواریش دید</p><p>وان گریه زار و زاریش دید</p><p>بر حال ویش ترحم آمد</p><p>گریان شد و در تکلم آمد</p><p>کای تخت نشین خامه ریگ</p><p>وی حرف نویس نامه ریگ</p><p>این تخم خیال کشتنت چند</p><p>وین حرف هوس نوشتنت چند</p><p>زین وسوسه خیال باز آی</p><p>زین دغدغه محال باز آی</p><p>کز وسوسه کار برنیاید</p><p>جانان به کنار درنیاید</p><p>زین حرف که می کشی به انگشت</p><p>کامت ننهد حریف در مشت</p><p>زین ریگ که می کنی به خون رنگ</p><p>ناری گهری به کف به جز سنگ</p><p>یکچند بیا قرین من باش</p><p>همخانه و همنشین من باش</p><p>برکش ز سر این لباس عوری</p><p>تن پوش به خلعت صبوری</p><p>نی خواب بود تو را و نی خور</p><p>می خسب چو دیگران و می خور</p><p>تا بازآیی به آب و رنگت</p><p>وز شکل کمان رهد خدنگت</p><p>در خور باشی به وصل آن ماه</p><p>لایق گردی به یار دلخواه</p><p>دیوی تو کنون نه خورد و نه خفت</p><p>با حور چگونه سازمت جفت</p><p>سوگند به آنکه از خردمند</p><p>همواره به نام اوست سوگند</p><p>کانچ آوردم کنون به گفتار</p><p>گر زانکه کنی به وفق این کار</p><p>چندانکه توان بود کنم جهد</p><p>تا کام تو خوش کنم بدین شهد</p><p>در گردن آن پری شمایل</p><p>بازوی تو را کنم حمایل</p><p>کاری که ز ساختن بود دور</p><p>سازند به زاری و زر و زور</p><p>زاری که خلاف سربلندیست</p><p>با همچو خودی نه ارجمندیست</p><p>هر چند که زر بود ببازم</p><p>تا کار تو را چو زر بسازم</p><p>ور زانکه به زر نگردد آن راست</p><p>غم نیست که زور بازو اینجاست</p><p>این عقده که بر رهت فتاده</p><p>از نوک سنان کنم گشاده</p><p>ور کند بود سر سنانم</p><p>از تیغ به مقطعش رسانم</p><p>مجنون چو شنید این فسون را</p><p>بگذاشت فسانه جنون را</p><p>سر در ره هوشمندی آورد</p><p>خاطر به خردپسندی آورد</p><p>شد چون دگران رفیق راهش</p><p>برداشت قدم به خیمه گاهش</p><p>اندام بشست و سر تراشید</p><p>خلعت پوشید و عطر پاشید</p><p>آن سنبل مشکبار رسته</p><p>شد چون گلش از غبار شسته</p><p>بربست عمامه را عرب وار</p><p>آورد شکوفه سرو او بار</p><p>نوفل با او بدیهه گویان</p><p>بودی به ره نشاط پویان</p><p>هر لحظه بهانه ای نمودی</p><p>نو ساز ترانه ای سرودی</p><p>بر عرصه دشت باده خوردی</p><p>دلجویی او زیاده کردی</p><p>گاهی غزل و نسیب خواندی</p><p>گاهی سخن از حبیب راندی</p><p>یک چند بر این نمط چو بگذشت</p><p>مجنون ز گذشته تازه تر گشت</p><p>آمد قد او به لطف اول</p><p>شد برگ گلش ز خط مجدول</p><p>طوطی خطش شکر به منقار</p><p>بر نوفل و بزم او شکریار</p><p>طاووس رخش ز جلوه کاری</p><p>خجلت ده لاله بهاری</p><p>دیوانه لطافت پری یافت</p><p>تن پرتو روحپروری یافت</p><p>آشفتگی از سرش به در شد</p><p>بین شیشه شکن که شیشه گر شد</p><p>القصه مصورش بیاراست</p><p>زان گونه به لیلی اش همی خواست</p><p>شکلی همه آرزوی لیلی</p><p>بر سنگ زن سبوی لیلی</p><p>نوفل شد ازین تفاوت آگاه</p><p>دانا دلی اوفکند در راه</p><p>تا پی به دیار لیلی آرد</p><p>پیش پدرش سخن گزارد</p><p>سازد به سخن مسلسل او را</p><p>آرد به حضور نوفل او را</p><p>آمد پدرش بدان وسیله</p><p>همراه سران آن قبیله</p><p>نوفل به هزار اهتمامش</p><p>بنشاند به صدر احترامش</p><p>چون خوان بکشید و سفره بگشاد</p><p>نوبت به سخن گزاری افتاد</p><p>صد قصه نو و کهن در انداخت</p><p>وآخر ز غرض سخن درانداخت</p><p>فرمود که قیس نیک پیوند</p><p>کامروز بود مرا چو فرزند</p><p>برتر باشد ز هر که گویی</p><p>موصوف به هر هنر که گویی</p><p>خواهم که بدین شرف تو هم نیز</p><p>ممتاز کنیش ز اهل تمییز</p><p>منظور کنی به منظر خویش</p><p>پیوند دهی به گوهر خویش</p><p>بنگر که ز مال و زر چه خواهی</p><p>چه مال و چه زر ز هر چه خواهی</p><p>تا در نظرت به پای ریزم</p><p>وانهات به زیر پای ریزم</p><p>باشیم من و تو خویش با هم</p><p>صافی دل و مهرکیش با هم</p><p>آن سخت جواب تلخ گفتار</p><p>بگشاد در سخن دگر بار</p><p>هر عذر که گفته بود ازین پیش</p><p>پیش پدرش ز جانب خویش</p><p>گفت آن همه را و بیشتر نیز</p><p>افزود بر آن بسی دگر نیز</p><p>از بس که به عذر شد سخن کوش</p><p>زد سینه نوفل از غضب جوش</p><p>شد تیز سخن به سان شمشیر</p><p>تهدید ده از زبان شمشیر</p><p>کای هرزه درای این بیابان</p><p>بر بانگ درای خود شتابان</p><p>ترسم که بدین تهی درایی</p><p>چون بی شتران ز پا درآیی</p><p>خیز و پی پاس حال خود گیر</p><p>رنگ شفقت بر آل خود گیر</p><p>زان پیش که آورم سپاهی</p><p>چون دور زمانه کینه خواهی</p><p>نی بحر و چو بحر هیبت انگیز</p><p>موجش همه تیر و خنجر تیز</p><p>زان موج شوند پای تا فرق</p><p>اعیان قبیله ات به خون غرق</p><p>آن گوهر ناب را به من ده</p><p>صد منت ازان به جان من نه</p><p>تا سر به سپهر برفرازم</p><p>جشنی به عروسیش بسازم</p><p>کایند شب عروسی او</p><p>حوران به بساط بوسی او</p><p>گفتا پدر عروس کای شاه</p><p>برتاب عنان خویش ازین راه</p><p>هر چند که ما نه مرد جنگیم</p><p>از جنگ نه آنچنان به تنگیم</p><p>روزی که زنی تو کوس و نایی</p><p>ما نیز زنیم دست و پایی</p><p>گر زانکه شویم بر تو فیروز</p><p>عیدی باشد خجسته آن روز</p><p>از پیچش پنجه تو رستیم</p><p>وز رنج شکنجه تو جستیم</p><p>وز زانکه تو را ظفر دهد دست</p><p>ما را علم ظفر شود پست</p><p>چون برق جهم به خانه خویش</p><p>پیش گهر یگانه خویش</p><p>از تیغ زنم به سینه چاکش</p><p>آلوده به خون نهم به خاکش</p><p>پوشم تن آن عروس چالاک</p><p>در پرده خون و حجله خاک</p><p>وآسوده زیم درین غم آباد</p><p>از نام عروس و ننگ داماد</p><p>در خاک نهفته به نگاری</p><p>کافتاده به دست خاکساری</p><p>پوشیده به آن گهر به سنگی</p><p>کاید به وی از سفال ننگی</p><p>نوفل ز سماع قصه نو</p><p>چشمی سوی قیس زد که بشنو</p><p>قیس هنری هنروری کرد</p><p>در معرکه شان دلاوری کرد</p><p>بگشاد زبان سحر پرداز</p><p>کای بد سخنان ناخوش آواز</p><p>بادی که ز نای جهان خیزد</p><p>در دیده عقل خاک بیزد</p><p>حرفی که نه دانشش نگارد</p><p>در نامه سیاه رویی آرد</p><p>نوفل نه سخن ز جهل گوید</p><p>تا نکته سهو و سهل گوید</p><p>مغز است نه پوست هر چه او گفت</p><p>نغز است و نکوست هر چه او گفت</p><p>از گفته او ورق مپیچید</p><p>روی دل ازین سبق مپیچید</p><p>آن فیض نسیم نیکخواهیست</p><p>نی باد بروت پادشاهیست</p><p>حکمت که تراود از دل شاه</p><p>عکسی ست ز نور چشمه ماه</p><p>زان عکس کسی که دور ماند</p><p>در ظلمت شب ز نور ماند</p><p>لیلی ست زلال زندگانی</p><p>من سوخته ای ز تشنه جانی</p><p>گر روی نهد به تشنه ای آب</p><p>خاکش بر سر کزان زند تاب</p><p>لیلی ست گلی به طرف جویی</p><p>من قانع ازان گلم به بویی</p><p>دل باد چو لاله باغبان را</p><p>کز باد دریغ دارد آن را</p><p>لیلی ست به بزم جان چراغی</p><p>من دارم ازو به سینه داغی</p><p>آن کو نه چراغ من فروزد</p><p>یارب که به داغ من بسوزد</p><p>لیلی می گفت و آن حسودان</p><p>کوران ز حسودی و کبودان</p><p>فریاد بر او زدند کای خام</p><p>دربند زبان به کام ازین نام</p><p>او نیست ز نام او چه حاصل</p><p>زین حرف زبان خویش بگسل</p><p>هر لحظه مبر به هرزه نامش</p><p>وآلوده مکن به گوش عامش</p><p>ور زانکه بری زبان داری</p><p>تنها نه زبان که جان نداری</p><p>خواهیم تو را زبان بریدن</p><p>وز کالبد تو جان کشیدن</p><p>مجنون چو سماع این سخن کرد</p><p>زو قطع امید خویشتن کرد</p><p>دانست کزان نهال نوبر</p><p>کامیش نمی شود میسر</p><p>رو گریه کنان به نوفل آورد</p><p>کای مرهم داغ و داروی درد</p><p>در خواه ازین ستیزه کاران</p><p>تا رسم ستیزه را گذاران</p><p>چندانکه به طرف جوی یک بار</p><p>مرغی بنهد در آب منقار</p><p>بر من در مرحمت گشایند</p><p>وز دور رخش به من نمایند</p><p>تا یک نظرش ز دور بینم</p><p>وانگه به خیال او نشینم</p><p>سازم همه عمر زان ذخیره</p><p>بهر شب تار و روز تیره</p><p>گفت کزین خیال بگذر</p><p>زین داعیه محال بگذر</p><p>دیدار وی و تو ای رمیده</p><p>چون آب است و سگ گزیده</p><p>خیز و ره این هوس سپردن</p><p>بگذار که دیدن است و مردن</p><p>ور هستی ازین حیات دلگیر</p><p>در غمکده فراق می میر</p><p>مجنون نه به یار خود رسیدن</p><p>نی در همه عمر امید دیدن</p><p>با نوفل گفت کای ستمگر</p><p>ای وعده تو سراب یکسر</p><p>رنج از دل من به گفت رفتی</p><p>گفتی و نکردی آنچه گفتی</p><p>لیکن نه ز توست از من است این</p><p>بر هر که نه کور روشن است این</p><p>نامقبلیم علم برافراخت</p><p>واقبال تو را علم بینداخت</p><p>من کی و سرود عیش سازان</p><p>من کی و فسون عشوه بازان</p><p>چون می نکند فسون مرا به</p><p>آشفتگی و جنون مرا به</p><p>این گفت و ز جای خویش برخاست</p><p>رقصان به نوای خویش برخاست</p><p>انداخت شکوفه سان عمامه</p><p>چون شاخ خزان رسیده جامه</p><p>نومید دلیش رنجه در بر</p><p>می زد چو چنار پنجه بر سر</p><p>خلقی ز پیش سرشک ریزان</p><p>واو خاک به فرق خویش بیزان</p><p>خلقی ز پیش به دل زنان سنگ</p><p>واو چاک فکن به سینه تنگ</p><p>چون آهوی دام جسته بگذشت</p><p>زان مردم و رو نهاد در دشت</p><p>شد باز چنانکه بود و می رفت</p><p>وین زمزمه می سرود و می رفت</p><p>لیلی و سریر عشرت و ناز</p><p>مجنون و نفیر شوق پرداز</p><p>لیلی و عنان به دست دوران</p><p>مجنون و به دشت یار گوران</p><p>لیلی و به این و آن سبک رو</p><p>مجنون و به آهوان تک و دو</p><p>لیلی و سکون به کوه وزنان</p><p>مجنون و به کوه با گوزنان</p><p>لیلی و ترانه گو به هر کس</p><p>مجنون و صفیر کوف و کرکس</p><p>لیلی و خروش چنگ و خرگاه</p><p>مجنون و خراش گرگ و روباه</p><p>لیلی و چو مه به قلعه داری</p><p>مجنون و به غار غم حصاری</p><p>آری هر کس برای کاریست</p><p>هر شیر سازی مرغزاریست</p><p>دولت به درم خرید نتوان</p><p>ایوان به ارم کشید نتوان</p><p>آن به که به نیک و بد بسازیم</p><p>هر کس به نصیب خود بسازیم</p><p>گل نیست ز خار بهره گیریم</p><p>با خار زییم تا بمیریم</p>
</body></html>