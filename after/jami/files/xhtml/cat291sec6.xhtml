<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>یوسف و زلیخا - بخش ۶</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66146" href="https://ganjoor.net/jami/7ourang/7-5-yusof-zoleykha/sh56">بخش ۵۶ - معذور داشتن زنان مصر بعد از مشاهده جمال یوسف زلیخا را و دلالت کردن یوسف را بر انقیاد زلیخا و تهدید کردن وی به زندان</a></h2>
<p>چو کالا را شود جوینده بسیار</p><p>فزون گردد بدان میل خریدار</p><p>چو یک عاشق بود مفتون یاری</p><p>بود بر عشق عاشق را قراری</p><p>زند سر آتش سودایش از دل</p><p>چو بیند دیگری را در مقابل</p><p>چو شد حال ز یوسف گشتگان لال</p><p>جمال یوسفی را شاهد حال</p><p>زلیخا را ازان شوری دگر شد</p><p>به یوسف میل جانش بیشتر شد</p><p>بدیشان گفت یوسف را چو دیدید</p><p>ز تیغ مهر او کفها بریدید</p><p>اگر در عشق وی معذوریم هست</p><p>بدارید از ملامت گوییم دست</p><p>چو یاران از در یاری درآیید</p><p>درین کارم مددگاری نمایید</p><p>همه چنگ محبت ساز کردند</p><p>نوای معذرت آغاز کردند</p><p>که یوسف خسرو اقلیم جان است</p><p>بر آن اقلیم حکم او روان است</p><p>به دیدارش که را آهنگ باشد</p><p>که ندهد دل اگر خود سنگ باشد</p><p>غمش گر مایه رنجوری توست</p><p>جمالش حجت معذوری توست</p><p>به زیر چرخ کس پیدا نگردد</p><p>که رویش بیند و شیدا نگردد</p><p>شدی عاشق ملامت نیست بر تو</p><p>درین سودا غرامت نیست بر تو</p><p>فلک گرد جهان بسیار گردید</p><p>بدین شایستگی معشوق کم دید</p><p>دل سنگین به مهرت نرم بادش</p><p>وز این نامهربانی شرم بادش</p><p>وز آن پس روی سوی یوسف نهادند</p><p>سخن را در نصیحت داد دادند</p><p>بدو گفتند کای عمر گرامی</p><p>دریده پیرهن در نیکنامی</p><p>درین بستان که گل با خار جفت است</p><p>گل بی خارچون تو کم شگفته ست</p><p>درین دریا که نه چرخش صدف هاست</p><p>به تو این چار گوهر را شرفهاست</p><p>مکن پایه بلندی مایه خویش</p><p>فرودا اندکی از پایه خویش</p><p>زلیخا خاک شد در راهت ای پاک</p><p>همی کش گه گهی دامن بر این خاک</p><p>چه کم گردد ز تو ای پاکدامن</p><p>اگر گه گه کشی بر خاک دامن</p><p>به دفع حاجتش حجت رها کن</p><p>ز تو چون حاجتی خواهد روا کن</p><p>به بی حاجت تو را گر حاجتی هست</p><p>مکش از حاجت حاجتوران دست</p><p>مکن چون داشت حق خدمتت گوش</p><p>حقوق خدمت وی را فراموش</p><p>نیاز او نگر وز حد مبر ناز</p><p>ازان ترسیم ای نخل سرافراز</p><p>که چون نبود تو را جز سرکشی کار</p><p>نیارد سرکشی جز ناخوشی بار</p><p>فرو شوید ز دل مهر جمالت</p><p>کند دست جفایش پایمالت</p><p>حذر کن زانکه چون مضطر شود دوست</p><p>به خواری دوست را از سر کشد پوست</p><p>چو از لب بگذرد سیل خطرمند</p><p>نهد مادر به زیر پای فرزند</p><p>دهد هر لحظه تهدیدت به زندان</p><p>که هست آرامگاه ناپسندان</p><p>چو گور ظلم جویان تیره و تنگ</p><p>گریزان زندگان از وی به فرسنگ</p><p>در او ضیق النفس هر زنده ای را</p><p>نشیمن هر به مرگ ارزنده ای را</p><p>در او نگشاده دست صنع استاد</p><p>نه راه روشنی نه منفذ باد</p><p>هوایش مایه بخش هر وبایی</p><p>زمینش کشتزار هر بلایی</p><p>درش بسته به قفل ناامیدی</p><p>ندیده غره صبحش سفیدی</p><p>سیاه و تنگ چون قاروره قیر</p><p>متاع ساکنانش غل و زنجیر</p><p>همه بر سفره بی آب و نانی</p><p>نشسته سیر لیک از زندگانی</p><p>موکل سخترویی چند بر وی</p><p>مجاور تلخگویی چند در وی</p><p>در ابرو چین پی آزار مردم</p><p>ز هر چین صد گره در کار مردم</p><p>زده آتش به عالم خوی ایشان</p><p>سیاه از دود آتش روی ایشان</p><p>کجا شاید چنین محنتسرایی</p><p>که باشد جای چون تو دلربایی</p><p>خدا را بر وجود خود ببخشای</p><p>به روی او در مقصود بگشای</p><p>قلم سان سر نهش بر خط تسلیم</p><p>بشوی از لوح خاطر نقطه بیم</p><p>وگر باشد تو را از وی ملالی</p><p>که چندانش نمی بینی جمالی</p><p>چو زو ایمن شوی دمساز ما باش</p><p>نهانی همدم و همراز ما باش</p><p>که ما هر یک به خوبی بی نظیریم</p><p>سپهر حسن را ماه منیریم</p><p>چو بگشاییم لبهای شکرخا</p><p>ز خجلت لب فرو بندد زلیخا</p><p>چنین شیرین و شکرخا که ماییم</p><p>زلیخا را چه قدر آنجا که ماییم</p><p>چو یوسف گوش کرد افسونگریشان</p><p>پی کام زلیخا یاوریشان</p><p>گذشتن از ره دین و خرد نیز</p><p>نه تنها بهر وی از بهر خود نیز</p><p>پریشان شد ز گفت و گوی ایشان</p><p>بگردانید روی از روی ایشان</p><p>به حق برداشت کف بهر مناجات</p><p>که ای حاجت روای اهل حاجات</p><p>پناه پرده عصمت نشینان</p><p>انیس خلوت عزلت گزینان</p><p>چراغ دولت هر بی گزندی</p><p>حصار آفت هر ناپسندی</p><p>عجب درمانده ام در کار اینان</p><p>مرا زندان به از دیدار اینان</p><p>به ار صد سال در زندان نشینم</p><p>که یکدم طلعت اینان ببینم</p><p>به نامحرم نظر دل را کند کور</p><p>ز دولت خانه قرب افکند دور</p><p>اگر تو مکر این مکارگان را</p><p>ز کوی عقل و دین آوارگان را</p><p>که آمد تنگ ازیشان جای بر من</p><p>نگردانی ز من ای وای بر من</p><p>چو زندان خواست یوسف از خداوند</p><p>دعای او به زندان ساختش بند</p><p>اگر بودی ز فضلش عافیتخواه</p><p>سوی زندان قضا ننمودیش راه</p><p>برستی ز آفت آن ناپسندان</p><p>دلی فارغ ز محنت های زندان</p><h2><a id="poem-66147" href="https://ganjoor.net/jami/7ourang/7-5-yusof-zoleykha/sh57">بخش ۵۷ - انگیز کردن زنان مصر زلیخا را بر فرستادن یوسف علیه السلام به زندان و فرمان بردن زلیخا ایشان را</a></h2>
<p>چو از دستان آن ببریده دستان</p><p>همه از خودپرستی بت پرستان</p><p>دل یوسف نگشت از عصمت خویش</p><p>بسی از پیشتر شد عصمتش بیش</p><p>همه خفاش آن خورشید گشتند</p><p>ز نور قرب وی نومید گشتند</p><p>زلیخا را غبارانگیز کردند</p><p>به زندان کردن او تیز کردند</p><p>بدو گفتند کای مسکین مظلوم</p><p>نبوده مستحقی چون تو محروم</p><p>چو یوسف گر چه نبود حورزادی</p><p>نیابی هرگز از وصلش مرادی</p><p>شدیم از پند گویی سخت کشتی</p><p>زبان کردیم سوهان از درشتی</p><p>ولی سوهان نگیرد آهن او</p><p>نباشد غیر رو سختی فن او</p><p>چو کوره ساز زندان را بر او گرم</p><p>بود زان کوره گردد آهنش نرم</p><p>چو گردد نرم از آتش طبع پولاد</p><p>ازو چیزی تواند ساخت استاد</p><p>ز گرمی نرم اگر نتواندش کرد</p><p>چه حاصل زانکه کوبد آهن سرد</p><p>زلیخا را چو زان جادوزبانان</p><p>شد از زندان امید وصل جانان</p><p>برای راحت خود رنج از خواست</p><p>در آن ویران مقام گنج او ساخت</p><p>چو نبود عشق عاشق را کمالی</p><p>نبندد جز مراد خود خیالی</p><p>طفیل خویش خواهد یار خود را</p><p>به کام خویش سازد کار خود را</p><p>به بوی یک گل از بستان معشوق</p><p>زند صد خار غم بر جان معشوق</p><p>زلیا با عزیز آمیخت یک شب</p><p>ز دل این غصه بیرون ریخت یک شب</p><p>که گشتم زین پسر بدنام در مصر</p><p>شدم رسوای خاص و عام در مصر</p><p>درین قولند مرد و زن موافق</p><p>که من بر وی ز جانم گشته عاشق</p><p>درین هامون شکار تیر اویم</p><p>به خاک و خون طپان نخجیر اویم</p><p>به جانم تیر او چندان نشسته ست</p><p>که پیکان بر سر پیکان نشسته ست</p><p>سر یک مویم از عشقش تهی نیست</p><p>به عشق او ز خویشم آگهی نیست</p><p>در آن فکرم که دفع این گمان را</p><p>سوی زندان فرستم آن جوان را</p><p>به هر کویش به عجز و نامرادی</p><p>بگردانم منادی در منادی</p><p>که این باشد سزای آن بداندیش</p><p>که انبازی کند با خواجه خویش</p><p>نیندیشد ز قهر جانخراشش</p><p>نهد پای تمنا در فراشش</p><p>چو مردم قهر من با او ببینند</p><p>ازان ناخوش گمان یکسو نشینند</p><p>عزیز اندیشه او را پسندید</p><p>ز استصواب آن طبعش بخندید</p><p>بگفتا من تفکر پیشه کردم</p><p>درین معنی بسی اندیشه کردم</p><p>نچیدم گوهری به زانکه سفتی</p><p>نیامد در دلم به زانچه گفتی</p><p>به دست توست اکنون اختیارش</p><p>ز راه خویشتن بنشان غبارش</p><p>زلیخا از وی این رخصت چو بشنید</p><p>سوی یوسف عنان کید پیچید</p><p>که ای کام دل و مقصود جانم</p><p>به عالم جز تو مقصودی ندانم</p><p>عزیزم با تو بالا دست کرده ست</p><p>سرت را زیر حکمم پست کرده ست</p><p>اگر خواهم به زندان سازمت جای</p><p>وگر خواهم به گردون سایمت پای</p><p>بنه سر سرکشی تا چند با من</p><p>برآ خوش ناخوشی تا چند با من</p><p>قدم زن در مقام سازگاری</p><p>مرا از غم رهان خود را ز خواری</p><p>اگر کامم دهی کامت برآرم</p><p>به اوج کبریا نامت برآرم</p><p>وگر نی صد در محنت گشاده</p><p>پی زجر تو زندان ایستاده</p><p>به رویم خرم و خندان نشینی</p><p>ازان بهتر که در زندان نشینی</p><p>زبان بگشاد یوسف در خطابش</p><p>بداد آنسان که می دانی جوابش</p><p>زلیخا از جواب او برآشفت</p><p>به سرهنگان بی فرهنگ خود گفت</p><p>که زرین افسرش از سر فکندند</p><p>خشن پشمینه اش در بر فکندند</p><p>ز آهن بند بر سیمش نهادند</p><p>به گردن طوق تسلیمش نهادند</p><p>به سان عیسی اش بر خر نشاندند</p><p>به هر کویی ز مصر آن خر براندند</p><p>منادی زن منادی بر کشیده</p><p>که هر سرکش غلام شوخ دیده</p><p>که گیرد شیوه بی حرمتی پیش</p><p>نهد پا در فراش خواجه خویش</p><p>بود لایق که همچون ناپسندان</p><p>بدین خواری برندش سوی زندان</p><p>ولی خلقی ز هر سو در تماشا</p><p>همی گفتند حاشا ثم حاشا</p><p>کزین روی نکو بدکاری آید</p><p>وز این دلدار دل آزاری آید</p><p>فرشته ست این به صد پاکی سرشته</p><p>نیاید کار شیطان از فرشته</p><p>نکو رو می کشد از خوی بد پای</p><p>چه خوش گفت آن نکو روی نکورای</p><p>که هر کس در جهان نیکوست رویش</p><p>بسی بهتر ز روی اوست خویش</p><p>به صورت هر که زشت آمد سرشتش</p><p>به است از خوی زشتش روی زشتش</p><p>چنان کز زشت نیکویی نیاید</p><p>ز نیکو نیز بدخویی نیاید</p><p>بدینسان تا به زندانش ببردند</p><p>به عیاران زندانش سپردند</p><p>چو آن دل زنده در زندان درآمد</p><p>به جسم مرده گویی جان درآمد</p><p>در آن محنتسرا افتاد جوشی</p><p>برآمد زان گرفتاران خروشی</p><p>شدند از مقدم آن شاه خوبان</p><p>همه زنجیریان زنجیر کوبان</p><p>به پا شد بندشان قید ارادت</p><p>به گردن غلشان طوق سعادت</p><p>به شادی شد به دل اندوه ایشان</p><p>کم از کاهی غم چون کوه ایشان</p><p>بلی هر جا رسد حورا سرشتی</p><p>اگر دوزخ بود گردد بهشتی</p><p>به هر جا یار گلرخسار گردد</p><p>اگر گلخن بود گلزار گردد</p><p>چو در زندان گرفت از جنبش آرام</p><p>به زندانبان زلیخا داد پیغام</p><p>کزین پس محنتش مپسند بر دل</p><p>ز گردن غل ز پایش بند بگسل</p><p>تن سیمینش از پشمین مفرسای</p><p>به زرکش حله سروش را بیارای</p><p>بشوی از فرق او گرد نژندی</p><p>ز تاج حشمتش ده سربلندی</p><p>یکی خانه برای او جدا کن</p><p>جدا از دیگران آنجاش جا کن</p><p>معطر دار دیوار و درش را</p><p>منور ساز طاق و منظرش را</p><p>زمینش را ز سندس مفرش انداز</p><p>ز استبرق بساط دلکش انداز</p><p>در آن خانه چو منزل ساخت یوسف</p><p>بساط بندگی انداخت یوسف</p><p>رخ آورد آنچنان کش بود عادت</p><p>در آن منزل به محرات عبادت</p><p>چون مردان در مقام صبر بنشست</p><p>به شکر آنکه از کید زنان رست</p><p>نیفتد در جهان کس را بلایی</p><p>که ناید زان بلا بوی عطایی</p><p>اسیری کز بلا باشد هراسان</p><p>کند بوی عطا دشوارش آسان</p><h2><a id="poem-66148" href="https://ganjoor.net/jami/7ourang/7-5-yusof-zoleykha/sh58">بخش ۵۸ - در پشیمان شدن زلیخا از فرستادن یوسف علیه السلام به زندان و فریاد و زاری کردن بر مفارقت وی</a></h2>
<p>درین فیروزه کاخ دیر بنیاد</p><p>عجب غافل نهاد است آدمیزاد</p><p>نباشد دأب او نعمت شناسی</p><p>نداند طبع او جز ناسپاسی</p><p>به نعمت گر چه عمری بگذراند</p><p>نداند قدر آن تا در نماند</p><p>بسا عاشق که بر هجران دلیر است</p><p>به آن پندار کز معشوق سیر است</p><p>فلک چون آتش هجران فروزد</p><p>چو شمعش تن بکاهد جان بسوزد</p><p>چو زندان بر گرفتاران زندان</p><p>گلستان شد ازان گلبرگ خندان</p><p>زلیخا کش ازان سرو یگانه</p><p>به از خرم گلستان بود خانه</p><p>چو آن سرو از گلستانش بدر شد</p><p>گلستانش ز زندان تیره تر شد</p><p>به تنگ آمد در آن زندان دل او</p><p>یکی صد شد ز هجران مشکل او</p><p>چه مشکل زان بتر بر عاشق زار</p><p>که بی دلدار بیند جای دلدار</p><p>چه آسایش در آن گلزار ماند</p><p>کزو گل رخت بندد خار ماند</p><p>سنان خار در گلزار بی گل</p><p>بود خاصه پی آزار بلبل</p><p>چو خالی دید ازان گل گلشن خویش</p><p>چو غنچه چاک زد پیراهن خویش</p><p>ز غم چون پر برآید جان غمناک</p><p>چه باک ار جیب خود عاشق زند چاک</p><p>دری بر سینه خود می گشاید</p><p>که غم بیرون رود شادی درآید</p><p>به ناخن همچو گل رخسار می کند</p><p>چو سنبل موی عنبر بار می کند</p><p>چو بودش روی و موی از جان نشانی</p><p>ز هجر یار خود می کند جانی</p><p>ز دست دل به سینه سنگ می کوفت</p><p>به قصد هجر طبل جنگ می کوفت</p><p>اگر چه بود شاه خیل خوبی</p><p>شکست آمد بر او زان طبل کوبی</p><p>به فرق سر به پنجه خاک می بیخت</p><p>سرشک از دیده غمناک می ریخت</p><p>ز خاک و آب می کرد اینچنین گل</p><p>که بندد رخنه های هجر بر دل</p><p>ولی رخنه که هجران در دل افکند</p><p>بدین یک مشت گل مشکل شود بند</p><p>به دندان لعل چون عناب می خست</p><p>به عقد در عقیق ناب می خست</p><p>مگر می خواست تا بنشاند آن خون</p><p>که از جوش دلش می ریخت بیرون</p><p>رخ گلگون خود می ساخت نیلی</p><p>چو نیلوفر ز ضربت های سیلی</p><p>که سرخی در خور آمد خرمی را</p><p>نشاید جز کبودی ماتمی را</p><p>ز دل خونین رقم بر رو همی زد</p><p>به حسرت دست بر زانو همی زد</p><p>که این کاری که من کردم که کرده ست</p><p>چنین زهری که من خوردم که خورده ست</p><p>درین محنتسرا یک عشق پیشه</p><p>نزد چون من به پای خویش تیشه</p><p>به دست خویش چشم خویش کندم</p><p>ز کوری خویش را در چه فکندم</p><p>ز غم کوهی به پشت خویش بستم</p><p>به زیر کوه پشت خود شکستم</p><p>دلم خون شد چو حنا روزگاری</p><p>که آوردم به کف زیبا نگاری</p><p>ز دستان فلک بختمن آشفت</p><p>ز دست خویش دادم دامنش مفت</p><p>به جانم از دل آواره خویش</p><p>نمی دانم چه سازم چاره خویش</p><p>بدینسان نوحه جانسوز می کرد</p><p>شب اندوه خود را روز می کرد</p><p>ز هر چیزی کزو بویی شنیدی</p><p>به بوی او ز جان آهی کشیدی</p><p>گرفتی دمبدم پیراهن او</p><p>که روزی سوده بودی بر تن او</p><p>چو گل عطر دماغ خویش کردی</p><p>بدان تسکین داغ خویش کردی</p><p>گهی رو بر گریبانش نهادی</p><p>به صد حسرت زهش را بوسه دادی</p><p>که طوق حشمت آن گردن است این</p><p>چه گفتم رشته جان من است این</p><p>گهی در آستینش دست بردی</p><p>ز بخت آن دستبرد خود شمردی</p><p>نهادی بر دو چشم خود به تعظیم</p><p>به یاد ساعدش کردی پر از سیم</p><p>گهی کردی به دیده دامنش جای</p><p>که روزی سوده رو بر پشت آن پای</p><p>نمودی ناامید از پایبوسی</p><p>به دامنبوسی او چاپلوسی</p><p>چو دور از فرق دیدی افسرش را</p><p>فشاندی گرد لعل و گوهرش را</p><p>که این همسایه آن فرق بوده ست</p><p>جهانی بر زمینش فرق سوده ست</p><p>کمر را کز میانش یاد دادی</p><p>چو دیدی بندگی را داد دادی</p><p>به یاد آهوی صید افکن خویش</p><p>کمندش ساختی در گردن خویش</p><p>چو زرکش حله اش از هم گشادی</p><p>به گریه دیده پر نم گشادی</p><p>بشستی دامن از اشک نیازش</p><p>ز اشک لعل خود بستی طرازش</p><p>چو نعلینش به جایی جفت دیدی</p><p>ازان بوسی به جانی مفت دیدی</p><p>بدو جفتش شدن در دل گذشتی</p><p>ز بی جفتیش طاقت طاق گشتی</p><p>نهادی بند بر دل از دوالش</p><p>ز خون دیده دادی رنگ آلش</p><p>بدینسان هر دمش از نو غمی بود</p><p>ز هر چیزی جدا در ماتمی بود</p><p>چو قدر نعمت دیدار نشناخت</p><p>به داغ دوری از دیدار بگداخت</p><p>پشیمان شد ولی سودی نبودش</p><p>به غیر از صبر بهبودی نبودش</p><p>ولی صبر از چنان رو چون توان کرد</p><p>کی از دل مهر او بیرون توان کرد</p><p>هلاک عاشق از جانان جداییست</p><p>به تخصیص آنکه بعد از آشناییست</p><p>چو افتد عقد صحبت در میانه</p><p>بود فرقت عذاب بی کرانه</p><p>وگر پیوند صحبت در میان نیست</p><p>جدایی ناخوش است اما چنان نیست</p><p>به تنگ آمد ز خود ترک خودی کرد</p><p>به نیکی چون نشد میل بدی کرد</p><p>سر خود بر در و دیوار می زد</p><p>به سینه خنجر خونخوار می زد</p><p>به بام قصر می شد پاسبان وار</p><p>کز آنجا افکند خود را نگونسار</p><p>طناب از گیسوی شبرنگ می ساخت</p><p>بدان راه نفس را تنگ می ساخت</p><p>خلاصی از جفای دهر می جست</p><p>ز شربتدار جام زهر می جست</p><p>ز هر چیزی که پس یا پیش می خواست</p><p>همه اسباب مرگ خویش می خواست</p><p>همی بوسید دایه دست و پایش</p><p>همی گفت از صمیم دل دعایش</p><p>که از جانان مرتب باد کامت</p><p>ز لعل او لبالب باد جامت</p><p>رهاییت آنچنان باد از جدایی</p><p>که هرگز نایدت یاد از جدایی</p><p>زمانی با خود آی این بی خودی چند</p><p>خردمندی گزین نابخردی چند</p><p>دل ما را ز غم خون می کنی تو</p><p>که کرده ست اینکه اکنون می کنی تو</p><p>ز من بشنو که هستم پیر این کار</p><p>شکیبایی بود تدبیر این کار</p><p>ز بی صبری فتادی در تب و تاب</p><p>بر این آتش بریز از ابر صبر آب</p><p>چو گیرد صرصر محنت وزیدن</p><p>نباید همچو کاه از جا پریدن</p><p>به آن باشد که در دامن کشی پای</p><p>به سان کوه باشی پای بر جای</p><p>صبوری مایه فیروزی آمد</p><p>قوی تر پایه بهروزی آمد</p><p>صبوری میوه امیدت آرد</p><p>صبوری دولت جاویدت آرد</p><p>به صبر اندر صدف باران شود در</p><p>به صبر از لعل و گوهر کان شود پر</p><p>به صبر از دانه آید خوشه بیرون</p><p>ز خوشه رهروان را توشه بیرون</p><p>به صبر اندر رحم یک قطره آب</p><p>شود نه ماه را ماه جهانتاب</p><p>زلیخا با دل و جان رمیده</p><p>شد از گفتار دایه آرمیده</p><p>گریبانی دریده تا به دامن</p><p>کشید از صبر کوشی پا به دامن</p><p>ولی صبری که گیرد عاشقش پیش</p><p>به قول ناصحان مصلحت کیش</p><p>چو گردد ناصح از گفتار خاموش</p><p>کند آن حرف را عاشق فراموش</p><h2><a id="poem-66149" href="https://ganjoor.net/jami/7ourang/7-5-yusof-zoleykha/sh59">بخش ۵۹ - بی طاقت شدن زلیخا در مفارقت یوسف علیه السلام و در شب همراه دایه به زندان رفتن و مشاهده جمال وی کردن</a></h2>
<p>چو در زندان مغرب یوسف مهر</p><p>نهان کرد از زلیخای فلک چهر</p><p>زلیخای فلک را چهره شد گم</p><p>ز مهر یوسف اندر اشک انجم</p><p>زلیخا را غم یوسف چنان کرد</p><p>که از اشک شفق گون خونفشان کرد</p><p>شفق را شد ز اشک او جگر خون</p><p>وز آن خون دامن گردون جگرگون</p><p>به گریه ناله جانسوز برداشت</p><p>همان آه و فغان روز برداشت</p><p>چو روی اندر شب آرد روز عاشق</p><p>به شب گردد فزون بر سوز عاشق</p><p>ز هجران تیره باشد روزگارش</p><p>فزاید تیرگی شبهای تارش</p><p>ز غم روزش بود رو در سیاهی</p><p>شبش گردد سیاهی بر سیاهی</p><p>شب آبستن بود وان دم که آید</p><p>برای عاشقان اندوه زاید</p><p>چو آرد از مشیمه بچه بیرون</p><p>به جای شیر از دلها مکد خون</p><p>ازان مادر که برخوردار باشد</p><p>کزینسان بچه اش خونخوار باشد</p><p>زلیخا را چو از بی صبری خویش</p><p>بدین خونخوارگی آمد شبی پیش</p><p>ز دلبر دور وز دلدار مهجور</p><p>شبش بی ماه ماند و خانه بی نور</p><p>چو نبود روی جانان پرتو افکن</p><p>به صد مشعل نگردد خانه روشن</p><p>ز بس اندوه دل چشمش نمی خفت</p><p>ز دیده خون دل می راند و می گفت</p><p>ندانم حال یوسف چیست امشب</p><p>کفیل خدمت او کیست امشب</p><p>که گسترده ته پا بسترش را</p><p>که کرده راست بر بالین سرش را</p><p>چراغ افروز بالینش که بوده ست</p><p>کف راحت به بالینش که سوده ست</p><p>که بگشاده کمربند از میانش</p><p>که بوده وقت خواب افسانه خوانش</p><p>هوای آن مقاش ساخت یا نه</p><p>چو مرغ آن دام رامش ساخت یا نه</p><p>گل او همچنان بر آب خود هست</p><p>مسلسل سنبلش بر تاب خود هست</p><p>نبرده آن هوا آب و گلش را</p><p>بشولیده نکرده سنبلش را</p><p>دلش چون غنچه در تنگی فتاده</p><p>و یا چون گل به شادی لب گشاده</p><p>همی گفت اینچنین در هر لباسی</p><p>غم خود تا ز شب بگذشت پاسی</p><p>ازان پس طاقت و تابی نماندش</p><p>به دل از جوی صبر آبی نماندش</p><p>ز شوقش در دل افتاد آتش تیز</p><p>به دایه دیده پر خون گفت برخیز</p><p>که یکدم جانب زندان گراییم</p><p>به آن محنتسرا پنهان درآییم</p><p>نهان در گوشه زندان نشینیم</p><p>مه زندانی خود را ببینیم</p><p>چو زندان جای آنسان گلعذاریست</p><p>نه زندان بلکه خرم نوبهاریست</p><p>دل هر عاشق از بستان گشاید</p><p>مرا این غنچه در زندان گشاید</p><p>روان شد همچو سرو ناز و دایه</p><p>فتان خیزان به دنبالش چو سایه</p><p>به زندان چون رسید آن ماه شبگرد</p><p>نهانی میر زندان را طلب کرد</p><p>اشارت کرد تا بگشاد ره را</p><p>نمود از دور آن تابنده مه را</p><p>بدیدش بر سر سجاده از دور</p><p>چو خورشید درخشان غرقه در نور</p><p>گهی چون شمع بر پا ایستاده</p><p>ز رخ زندانیان را نور داده</p><p>گهی خم کرده قامت چون مه نو</p><p>فکنده بر بساط از چهره پرتو</p><p>گهی سر بر زمین در عذر تقصیر</p><p>چو شاخ تازه گل از باد شبگیر</p><p>گهی طرح تواضع در فکنده</p><p>نشسته چون بنفشه سر فکنده</p><p>ز خود دور و به وی نزدیک بنشست</p><p>ولی در گوشه تاریک بنشست</p><p>ز جان زاری و از دل ناله می کرد</p><p>ز نرگس یاسمین را لاله می کرد</p><p>به لؤلؤ لعل لب را می خراشید</p><p>ز نخل تر رطب را می تراشید</p><p>به چشم خونفشان و اشک گلگون</p><p>همی داد از درون این راز بیرون</p><p>که ای چشم و چراغ نازنینان</p><p>مراد خاطر اندوهگینان</p><p>به جانم آتشی افروخت عشقت</p><p>سراپای وجودم سوخت عشقت</p><p>نزد بر آتشم وصل تو آبی</p><p>به آبی از دلم ننشاند تابی</p><p>به تیغ ظلم کردی سینه ام چاک</p><p>همی بینم تو را زین ظلم بی باک</p><p>نداری رحم بر مظلومی من</p><p>زهی مرحومی و محرومی من</p><p>ز تو هر لحظه ام از نو غمی زاد</p><p>مرا ای کاشکی مادر نمی زاد</p><p>وگر می زاد مادر کاش دایه</p><p>به فرق من نمی افکند سایه</p><p>ز شیر ناب کم می داد بهرم</p><p>به شیر از قهر می آمیخت زهرم</p><p>ز حال خود بدینسان در سخن بود</p><p>ولی یوسف به حال خویشتن بود</p><p>سر مویی بدو حاضر نمی شد</p><p>وگر می شد اثر ظاهر نمی شد</p><p>چو شب بگذشت و همچون صبح خیزان</p><p>زلیخای فلک شد اشکریزان</p><p>غریو کوس سلطانی درآمد</p><p>مؤذن در سحر خوانی برآمد</p><p>دم سگ حلقه بر حلقوم او بست</p><p>دمش را از فغان شب فرو بست</p><p>خروس از خواب شب شد گردن افراز</p><p>ز نای ساز کرده تیز آواز</p><p>زلیخا دامن اندر چید و برگشت</p><p>به خدمت آستان بوسید و برگشت</p><p>به زندان تا مهش خلوت نشین بود</p><p>شد آمد سوی زندانش چنین بود</p><p>غذای جان او شد آن تک و پوی</p><p>نبودش جز در آن آمد شدن روی</p><p>نکردی کس به بستان میل چندان</p><p>که بود آن خسته دل را میل زندان</p><p>بلی آن را که زندانیست یارش</p><p>به جز زندان کجا باشد قرارش</p><h2><a id="poem-66150" href="https://ganjoor.net/jami/7ourang/7-5-yusof-zoleykha/sh60">بخش ۶۰ - رفتن زلیخا در روز به بام قصر خویش و از آنجا نظاره بام زندان کردن و بر مفارقت یوسف ناله و زاری برداشتن</a></h2>
<p>شب آمد عاشقان را پرده راز</p><p>شب آمد بی دلان را غصه پرداز</p><p>توان بس کار در شبگیر کردن</p><p>که روزش کم توان تدبیر کردن</p><p>زلیخا چون غم شب بگذرانید</p><p>نه غم بل ماتم شب بگذرانید</p><p>بلا و محنت روز آمدش پیش</p><p>صد اندوه جگرسوز آمدش پیش</p><p>نه روی آنکه در زندان کند روی</p><p>نه صبر آنکه بی زندان کند خوی</p><p>ز نعمت های خوش هر لحظه چیزی</p><p>نهادی بر کف محرم کنیزی</p><p>فرستادی به زندان سوی یوسف</p><p>که تا دیدی به جایش روی یوسف</p><p>چو آن محرم ز زندان آمدی باز</p><p>بدو صد عشقبازی کردی آغاز</p><p>گهی رو بر کف پایش نهادی</p><p>گهی صد بوسه اش بر چشم دادی</p><p>که این چشمیست کان رخسار دیده ست</p><p>که آن پاییست کانجاها رسیده ست</p><p>اگر چشمش نیارم بوسه دادن</p><p>و یا رو بر کف پایش نهادن</p><p>ببوسم باری آن چشمی که گاهی</p><p>کند در روی زیبایش نگاهی</p><p>نهم رو بر کف آن پای باری</p><p>که وقتی می کند سویش گذاری</p><p>بپرسیدی ازان پس حال او را</p><p>جمال روی فرخ فال او را</p><p>که رویش را نفرسوده گزندی</p><p>به کار او نیفتاده ست بندی</p><p>گلش را از هوا پژمردگی نیست</p><p>تنش را زان زمین آزردگی نیست</p><p>ز نعمت ها که بردی خورد یا نی</p><p>ازین دلداده یاد آورد یا نی</p><p>پس از پرسش نمودن های بسیار</p><p>ز جا برخاستی با چشم خونبار</p><p>به بام کاخ در یک غرفه بودش</p><p>کز آنجا بام زندان می نمودش</p><p>در آن غرفه شدی تنها نشستی</p><p>در غرفه به روی خلق بستی</p><p>بدیده در به مژگان لعل سفتی</p><p>سوی زندان نظر کردی و گفتی</p><p>کیم تا روی گلفامش ببینم</p><p>پس این کز بام خود بامش ببینم</p><p>نیم شایسته دیدار دیدن</p><p>خوشم با آن در و دیوار دیدن</p><p>به هر جا ماه من منزل نشین است</p><p>نه خانه روضه خلد برین است</p><p>ز دولت سقف او سرمایه دارد</p><p>که خورشیدی چنان در سایه دارد</p><p>مرا دیوارش از غم پشت بشکست</p><p>که پشت آن مه بر او بنهاده بنشست</p><p>سعادت سرفراز آید ازان در</p><p>که سرو من فرود آرد به آن سر</p><p>چه دولتمند باشد آستانی</p><p>که بوسد پای آنسان دلستانی</p><p>خوش آن کز تیغ مهرش آشکاره</p><p>تنم چون ذره کرده پاره پاره</p><p>در افتم سرنگون از روزن او</p><p>به پیش آفتاب روشن او</p><p>هزاران رشک دارم بر زمینی</p><p>که بخرامد بدانسان نازنینی</p><p>شود از گرد دامانش معطر</p><p>ز موی عنبرافشانش معنبر</p><p>سخن کوتاه تا شب کارش این بود</p><p>گرفتاریش آن گفتارش این بود</p><p>درین گفتار جانش بر لب آمد</p><p>درین اندوه روزش تا شب آمد</p><p>چو آمد شب دگر شد حیله اندیش</p><p>که گیرد پیش آیین شب پیش</p><p>شبش این بود و روزان تا بدان روز</p><p>که زندان بود جای آن دل افروز</p><p>به شب زندان شدن را چاره کردی</p><p>به روز از غرفه اش نظاره کردی</p><p>نبودی هیچگه خالی ازین کار</p><p>گهی دیوار دیدی گاه دیدار</p><p>چنان یوسف به خاطر خانه کردش</p><p>که از جان و جهان بیگانه کردش</p><p>ز بس در یاد او گم کرد خود را</p><p>بشست از لوح خاطر نیک و بد را</p><p>کنیزان گر چه می دادندش آواز</p><p>نمی آمد به حال خویشتن باز</p><p>بگفتی با کنیزان گاه و بیگاه</p><p>که من هرگز نباشم از خود آگاه</p><p>به گفتار از من آگاهی مجویید</p><p>بجنبانیدم اول پس بگویید</p><p>ز جنبانیدن اول با خود آیم</p><p>وزان پس گوش بشنیدن گشایم</p><p>دل من هست با زندانی من</p><p>از آنست این همه حیرانی من</p><p>به خاطر هر که را آن ماه گردد</p><p>کجا از دیگری آگاه گردد</p><p>بگشت از حال خود روزی مزاجش</p><p>به زخم نشتر افتاد احتیاجش</p><p>ز خونش بر زمین در دیده کس</p><p>نیامد غیر یوسف یوسف و بس</p><p>به کلک نشتر استاد سبکدست</p><p>به لوح خاک نقش این حرف را بست</p><p>چنان از دوست پر بودش رگ و پوست</p><p>که بیرون نامدش از پوست جز دوست</p><p>خوش آن کس کو رهایی یابد از خویش</p><p>نسیم آشنایی یابد از خویش</p><p>کند در دل چنان جا دلبری را</p><p>که گنجایی نماند دیگری را</p><p>درآید همچو جانش در رگ و پی</p><p>نبیند یک سر مو خالی از وی</p><p>نه بویی باشدش از خود نه رنگی</p><p>نه صلحی باشدش با کس نه جنگی</p><p>نه دل در تاج و نه در تخت بندد</p><p>ز کوی او هوس ها رخت بندد</p><p>اگر گوید سخن با یار گوید</p><p>وگر جوید مراد از یار جوید</p><p>نیارد خویشتن را در شماری</p><p>نگیرد پیش غیر از عشق کاری</p><p>رخ اندر پختگی آرد ز خامی</p><p>ز بود خود برون آید تمامی</p><p>تو هم جامی تمام از خود برون آی</p><p>به دولتخانه سرمد درون آی</p><p>چو دانم راه دولتخانه دانی</p><p>نه از دولت بود چندین گرانی</p><p>بر این دام گران جانان قدم نه</p><p>قدم در دولت آباد عدم نه</p><p>نبودی و زیانی زان نبودت</p><p>مباش امروز هم کین است سودت</p><p>مجوی اندر خودی بهبود خود را</p><p>کزین سودا نیابی سود خود را</p><h2><a id="poem-66151" href="https://ganjoor.net/jami/7ourang/7-5-yusof-zoleykha/sh61">بخش ۶۱ - در شرح احسان های یوسف علیه السلام با اهل زندان و تعبیر کردن وی خواب مقربان پادشاه مصر را و وصیت کردن وی مر یکی ازیشان را که وی را پیش پادشاه یاد کند</a></h2>
<p>ز مادر هر که دولتمند زاید</p><p>فروغ دولتش ظلمت زداید</p><p>به خارستان رود گلزار گردد</p><p>گل از وی نافه تاتار گردد</p><p>چو ابر ار بگذرد بر تشنه کشتی</p><p>شود از مقدمش خرم بهشتی</p><p>چو باد ار در رود در تازه باغی</p><p>فروزد از رخ هر گل چراغی</p><p>به زندان گر درآید خرم و شاد</p><p>کند زندانیان را از غم آزاد</p><p>چو زندان بر گرفتاران زندان</p><p>شد از دیدار یوسف باغ خندان</p><p>همه از مقدم او شاد گشتند</p><p>ز بند درد و رنج آزاد گشتند</p><p>به گردن غلشان شد طوق اقبال</p><p>به پا زنجیرشان فرخنده خلخال</p><p>اگر زندانیی بیمار گشتی</p><p>اسیر محنت و تیمار گشتی</p><p>کمر بستی پی بیمارداریش</p><p>خلاصی دادی از تیمارخواریش</p><p>وگر جا بر گرفتاری شدی تنگ</p><p>سوی تدبیر کارش کردی آهنگ</p><p>گشاده رو شدی او را رضا جوی</p><p>ز تنگی در گشاد آوردیش روی</p><p>وگر بر مفلسی عشرت شدی تلخ</p><p>ز ناداری نمودی غره اش سلخ</p><p>ز زرداران کلید زر گرفتی</p><p>ز عیشش قفل تنگی بر گرفتی</p><p>وگر خوابی بدیدی نیکبختی</p><p>به گرداب خیال افتاده رختی</p><p>شنیدی از لبش تعبیر آن خواب</p><p>به خشکی آمدی رختش ز گرداب</p><p>دو کس از محرمان شاه آن بوم</p><p>ز خلوتگاه قربش مانده محروم</p><p>به زندان همدمش بودند و همراز</p><p>در آن ماتمکده با وی هم آواز</p><p>به یک شب هر یکی دیدند خوابی</p><p>کزان در جانشان افتاد تابی</p><p>یکی را مژده ده خواب از نجاتش</p><p>یکی را مخبر از قطع حیاتش</p><p>ولی تعبیر آن زیشان نهان بود</p><p>وز آن بر جانشان بار گران بود</p><p>به یوسف خواب های خود بگفتند</p><p>جواب خواب های خود شنفتند</p><p>یکی را گوشمال از دار دادند</p><p>یکی را بر در شه بار دادند</p><p>جوانمردی که سوی شاه می رفت</p><p>به مسندگاه عز و جاه می رفت</p><p>چو رو سوی شه مسندنشین کرد</p><p>به وی یوسف وصیت اینچنین کرد</p><p>که چون در صحبت شه باریابی</p><p>به پیشش فرصت گفتار یابی</p><p>مرا در مجلسش یاد آوری زود</p><p>کزان یادآوری وافر بری سود</p><p>بگویی هست در زندان غریبی</p><p>ز عدل شاه دوران بی نصیبی</p><p>چنینش بی گنه مپسند رنجور</p><p>که هست این از طریق معدلت دور</p><p>چو خورد آن بهره مند از دولت و جاه</p><p>می از قرابه قرب شهنشاه</p><p>چنان رفت آن وصیت از خیالش</p><p>که بر خاطر نیامد چند سالش</p><p>نهال وعده اش مأیوسی آورد</p><p>به زندان بلا محبوسی آورد</p><p>بلی آن را که ایزد برگزیند</p><p>به صدر عز معشوقی نشیند</p><p>ره اسباب بر رویش ببندد</p><p>رهین این و آنش کم پسندد</p><p>نتابد جز سوی خود روی او را</p><p>ز هر کس بگسلاند خوی او را</p><p>به دست غیر تاراجش نخواهد</p><p>به غیر خویش محتاجش نخواهد</p><p>نخواهد دست او در دامن کس</p><p>اسیر دام خویشش خواهد و بس</p><h2><a id="poem-66152" href="https://ganjoor.net/jami/7ourang/7-5-yusof-zoleykha/sh62">بخش ۶۲ - طلب کردن پادشاه مصر یوسف را علیه السلام برای تعبیر خواب خود و تعلل کردن وی تا آنچه میان وی و زنان مصر گذشته بود تفحص نمایند</a></h2>
<p>چو باشد خوشه خشک و گاو لاغر</p><p>بود از سال تنگت قصه آور</p><p>نخستین سال های هفتگانه</p><p>بود باران و آب و کشت و دانه</p><p>همه عالم ز نعمت پر برآید</p><p>وز آن پس هفت سال دیگر آید</p><p>که نعمت های پیشین خورده گردد</p><p>ز تنگی جان خلق آزرده گردد</p><p>نبارد زآسمان ابر عطایی</p><p>نروید از زمین شاخ گیایی</p><p>ز عشرت مالداران ست دارند</p><p>ز تنگی تنگدستان جان سپارند</p><p>چنان نان گم شود بر خوان دوران</p><p>که گوید آدمی نان و دهد جان</p><p>جوانمرد این سخن بشنید و برگشت</p><p>حریف بزم شاه دادگر گشت</p><p>حدیث یوسف و تعبیر او گفت</p><p>دل شاه از دمش چون غنچه بشگفت</p><p>بگفتا خیز و یوسف را بیاور</p><p>کزو به گرددم این نکته باور</p><p>سخن کز دوست آری شکر است آن</p><p>ولی گر خود بگوید خوشتر است آن</p><p>چو از دلبر سخن شاید شنیدن</p><p>چرا از هر دهن باید شنیدن</p><p>دگر باره به زندان شد روانه</p><p>ببرد این مژده سوی آن یگانه</p><p>که ای سرو ریاض قدس بخرام</p><p>سوی بستانسرای شاه نه گام</p><p>خرام آنسو بدین روی دلارا</p><p>بیارا زین گل آن بستانسرا را</p><p>بگفتا من چه آیم سوی شاهی</p><p>که چون من بی کسی را بی گناهی</p><p>به زندان سالها محبوس کرده ست</p><p>ز آثار کرم مأیوس کرده ست</p><p>اگر خواهد ز من بیرون نهم پای</p><p>ازین غمخانه اول گو بفرمای</p><p>که آنانی که چون رویم بدیدند</p><p>ز حیرت در رخم کفها بریدند</p><p>به یکجا چون ثریا با هم آیند</p><p>نقاب از کار من روشن گشایند</p><p>که جرم من چه بود از من چه دیدند</p><p>چرا رختم سوی زندان کشیدند</p><p>بود کین سر شود بر شاه روشن</p><p>که پاک است از خیانت دامن من</p><p>مرا پیشه گناه اندیشگی نیست</p><p>در اندیشه خیانت پیشگی نیست</p><p>در آن خانه خیانت نامد از من</p><p>به جز صدق و امانت نامد از من</p><p>مرا به گر زنم نقب خزاین</p><p>که باشم در فراش خانه خاین</p><p>جوانمرد این سخن چون گفت با شاه</p><p>زنان مصر را کردند آگاه</p><p>که پیش شاه یکسر جمع گشتند</p><p>همه پروانه آن شمع گشتند</p><p>چو ره کردند در بزم شه آن جمع</p><p>زبان آتشین بگشاد چون شمع</p><p>کزان شمع حریم جان چه دیدید</p><p>که بر وی تیغ بدنامی کشیدید</p><p>ز رویش در بهار و باغ بودید</p><p>چرا ره سوی زندانش نمودید</p><p>بتی کازار باشد بر تنش گل</p><p>کی از دانا سزد بر گردنش غل</p><p>گلی کش نیست تاب باد شبگیر</p><p>به پایش چون نهد جز آب زنجیر</p><p>زنان گفتند کای شاه جوان بخت</p><p>به تو فرخنده فر هم تاج و هم تخت</p><p>ز یوسف ما به جز پاکی ندیدیم</p><p>به جز عز و شرفناکی ندیدیم</p><p>نباشد در صدف گوهر چنان پاک</p><p>که بوده از تهمت آن جان و جهان پاک</p><p>زلیخا نیز بود آنجا نشسته</p><p>زبان از کذب و جان از کید رسته</p><p>ز دستان های پنهان زیر پرده</p><p>ریاضت های عشقش پاک کرده</p><p>فروغ راستیش از جان علم زد</p><p>چو صبح راستین از صدق دم زد</p><p>به جرم خویش کرد اقرار مطلق</p><p>برآمد زو صدای حصحص الحق</p><p>بگفتا نیست یوسف را گناهی</p><p>منم در عشق او گم کرده راهی</p><p>نخست او را به وصل خویش خواندم</p><p>چو کام من نداد از پیش راندم</p><p>به زندان از ستم های من افتاد</p><p>در آن غم ها ز غم های من افتاد</p><p>غم من چون گذشت از حد و غایت</p><p>به حالش کرد حال من سرایت</p><p>جفایی گر رسد او را ز جافی</p><p>کنون واجب بود آن را تلافی</p><p>هر احسان کاید از شاه نکوکار</p><p>به صد چندان بود یوسف سزاوار</p><p>چو شاه این نکته سنجیده بشنید</p><p>چو گل بشگفت و چون غنچه بخندید</p><p>اشارت کرد کز زندانش آرند</p><p>بدان خرم سرابستانش آرند</p><p>ز باغ لطف گلبرگیست خندان</p><p>گل خندان به بستان به که زندان</p><p>به ملک جان بود شاه نکوبخت</p><p>مقام شه نشاید جز سر تخت</p><p>بسا قفلا که ناپیدا کلید است</p><p>برد او راه گشایش ناپدید است</p><p>بود چون کار دانا پیچ در پیچ</p><p>به پیشش کوشش فکر و نظر هیچ</p><p>ز ناگه دست صنعی در میان نه</p><p>به فتحش هیچ صانع را گمان نه</p><p>پدید آید ز غیب آن را گشادی</p><p>ودیعت در گشادش هر مرادی</p><p>چو یوسف دل ز حیلت های خود کند</p><p>برید از رشته تدبیر پیوند</p><p>به جز ایزد نماند او را پناهی</p><p>که باشد در نوایب تکیه گاهی</p><p>ز پندار خودی و بخردی رست</p><p>گرفتش فیض فضل ایزدی دست</p><p>شبی سلطان مصر آن شاه بیدار</p><p>به خوابش هفت گاو آمد پدیدار</p><p>همه بسیار خوب و سخت فربه</p><p>به خوبی و خوشی از یکدگر به</p><p>وز آن پس هفت دیگر در برابر</p><p>پدید آمد سراسر خشک و لاغر</p><p>در آن هفت نخستین روی کردند</p><p>به سان سبزه آن را پاک خوردند</p><p>بدینسان سبز و خرم هفت خوشه</p><p>که دل زان قوت بردی دیده توشه</p><p>برآمد از عقب هفت دگر خشک</p><p>بر آن پیچید و کردش سر به سر خشک</p><p>چو سلطان بامداد از خواب برخاست</p><p>ز هر بیدار دل تعبیر آن خواست</p><p>همه گفتند کین خوابی محال است</p><p>فراهم کرده وهم و خیال است</p><p>به حکم عقل تعبیری ندارد</p><p>به جز اعراض تدبیری ندارد</p><p>جوانمردی که از یوسف خبر داشت</p><p>ز روی کار یوسف پرده برداشت</p><p>که در زندان همایون فر جوانیست</p><p>که در حل دقایق خرده دانیست</p><p>بود بیدار در تعبیر هر خواب</p><p>دلش از غوص این دریا گهریاب</p><p>اگر گویی بر او بگشایم این راز</p><p>و زو تعبیر خوابت آورم باز</p><p>بگفتا اذن خواهی چیست از من</p><p>چه بهتر کور را از چشم روشن</p><p>مرا چشم خرد زان لحظه کور است</p><p>که از دانستن این راز دور است</p><p>روان شد جانب زندان جوانمرد</p><p>به یوسف حال خواب شه بیان کرد</p><p>بگفتا گاو و خوشه هر دو سالند</p><p>به اوصاف خودش وصاف حالند</p><p>چو باشد خوشه سبز و گاو فربه</p><p>بود از خوبی سالت خبره ده</p><h2><a id="poem-66153" href="https://ganjoor.net/jami/7ourang/7-5-yusof-zoleykha/sh63">بخش ۶۳ - بیرون آمدن یوسف علیه السلام از زندان و گرامی داشتن پادشاه مر وی را و وفات کردن عزیز مصر و مبتلا شدن زلیخا به تنهایی و جدایی</a></h2>
<p>درین دیر کهن رسمیست دیرین</p><p>که بی تلخی نباشد عیش شیرین</p><p>خورد نه ماه طفلی در رحم خون</p><p>که آید با رخی چون ماه بیرون</p><p>بسا سختی که بیند لعل در سنگ</p><p>که خورشید درخشانش دهد رنگ</p><p>شب یوسف چو بگذشت از درازی</p><p>طلوع صبح کردش کارسازی</p><p>چو شد کوه گران بر جانش اندوه</p><p>برآمد آفتابش از پس کوه</p><p>پی تعظیم و اکرام وی از شاه</p><p>خطاب آمد به نزدیکان درگاه</p><p>کز ایوان شه خورشید اورنگ</p><p>به میدانی ز هر جانب دو فرسنگ</p><p>دو رویه تا به زندان ایستادند</p><p>تجمل های خود را عرضه دادند</p><p>چه از زرین کمر سرکش غلامان</p><p>همه در خلعت زرکش خرامان</p><p>چه از چابکسواران سپاهی</p><p>به تازی مرکبان با هم مباهی</p><p>چه از خورشید پیکر خوش نوایان</p><p>به عبرانی و سریانی سرایان</p><p>سران مصر بیرون از شماره</p><p>نثار آور دوان از هر کناره</p><p>تهیدستان به امید نثاری</p><p>گشاده هر طرف جیب و کناری</p><p>چو یوسف شد سوی خسرو روانه</p><p>به خلعت های خاص خسروانه</p><p>فراز مرکبی از پای تا فرق</p><p>چو کوهی گشته در زر و گهر غرق</p><p>به هر جا طبله های مشک و عنبر</p><p>ز هر سو بدره های زر و گوهر</p><p>به راه مرکب او می فشاندند</p><p>گدا را از گدایی می رهاندند</p><p>چو آمد بارگاه شه پدیدار</p><p>فرود آمد ز رخش تیز رفتار</p><p>خز و اطلس به پا انداختندش</p><p>به پای انداز فرق افراختندش</p><p>به بالای خز و اکسون همی رفت</p><p>بر اطلس چون مه گردون همی رفت</p><p>ز قرب مقدمش چون شه خبر یافت</p><p>به استقبال او چون بخت بشتافت</p><p>کشیدش در کنار خویشتن تنگ</p><p>چو سرو گلرخ و شمشاد گلرنگ</p><p>به پهلوی خودش بر تخت بنشاند</p><p>به پرسش های خوش با وی سخن راند</p><p>نخست از خواب خود پرسید و تعبیر</p><p>درآمد لعل نوشینش به تقریر</p><p>وز آن پس کردش از هر جا سؤالی</p><p>بپرسیدش ز هر کاری و حالی</p><p>جواب دلکش و مطبوع گفتش</p><p>چنان کامد ازان گفتن شگفتش</p><p>در آخر گفت این خوابی که دیدم</p><p>ز تو تعبیر آن روشن شنیدم</p><p>چه سان تدبیر آن کردم توانم</p><p>غم خلق جهان خوردن توانم</p><p>بگفتا باید ایام فراخی</p><p>که ابرو نم نیفتد در تراخی</p><p>منادی کردن اندر هر دیاری</p><p>که نبود خلق را جز کشت کاری</p><p>به ناخن سنگ خارا را تراشند</p><p>ز چهره خوی فشانان دانه پاشند</p><p>چو از دانه شود آگنده خوشه</p><p>نهندش همچنان از بهر توشه</p><p>سنان ها خوشه را زان رسته از تن</p><p>که باشد بر رخ خصمان سنان زن</p><p>چو گردد خوشه در خانه درنگی</p><p>بیاید روزگار قحط و تنگی</p><p>برد هر کس برای عیش تیره</p><p>به قدر حاجت خود زان ذخیره</p><p>ولی هر کار را باید کفیلی</p><p>که از دانش بود با وی دلیلی</p><p>به دانش غایت آن کار داند</p><p>چو داند کار را کردن تواند</p><p>ز هر چیزی که در عالم توان یافت</p><p>چو من دانا کفیلی کم توان یافت</p><p>به من تفویض کن تدبیر این کار</p><p>که ناید دیگری چون من پدیدار</p><p>چو شاه از وی بدید این کار سازی</p><p>به ملک مصر دادش سرفرازی</p><p>سپه را بنده فرمان او کرد</p><p>زمین را عرصه میدان او کرد</p><p>به جای خود به تخت زر نشاندش</p><p>به صد عزت عزیز مصر خواندش</p><p>چو پا بالای تخت زر نهادی</p><p>جهانی زیر تختش سر نهادی</p><p>چو رفتی بر سر میدان ز ایوان</p><p>رسیدی بانگ چاووشان به کیوان</p><p>به هر جانب که طوف اندیش بودی</p><p>جنیبت کش هزاران بیش بودی</p><p>به هر کشور که بگذشتی سواره</p><p>برون بودی سپاهش از شماره</p><p>چو یوسف را خدا داد این بلندی</p><p>به قدر این بلندی ارجمندی</p><p>عزیز مصر را دولت زبون گشت</p><p>لوای حشمت او سرنگون گشت</p><p>دلش طاقت نیاورد این خلل را</p><p>به زودی شد هدف تیر اجل را</p><p>زلیخا روی در دیوار غم کرد</p><p>ز بار هجر یوسف پشت خم کرد</p><p>نه از جاه عزیزش خانه آباد</p><p>نه از اندوه یوسف خاطر آزاد</p><p>فلک کو دیر مهر و زود کین است</p><p>درین حرمانسرا کار وی این است</p><p>یکی را برکشد چون خور بر افلاک</p><p>یکی را افکند چون سایه بر خاک</p><p>خوش آن دانا به هر کاری و باری</p><p>که از کارش نگیرد اعتباری</p><p>نه از اقبال او گردن فرازد</p><p>نه از ادبار او جانش گدازد</p>
</body></html>