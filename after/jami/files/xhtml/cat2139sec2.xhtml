<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80456" href="https://ganjoor.net/jami/divanj/khatema-hayat/ghazal-jk/sh68">شمارهٔ ۶۸</a></h2>
<p>چو نقشبند ازل نخل دلربای تو بست</p><p>دل شکسته عشاق در هوای تو بست</p><p>پی عبادت صاحبدلان دوصد محراب</p><p>به جلوه گاه بتان نعل بادپای تو بست</p><p>تنت ز بستن بند قبا گرفت آزار</p><p>کدام سنگدل آن بند بر قبای تو بست</p><p>بشستم از نم مژگان روان چو کلک خیال</p><p>به لوح خاطر من صورتی به جای تو بست</p><p>فتاد صدگره مشکلم به رشته جان</p><p>به هر گره که سر زلف مشکسای تو بست</p><p>شدم گدای تو بس تاجدار تخت نشین</p><p>که بر میان کمر خدمت گدای تو بست</p><p>ز طره پرده مکش پیش رو که دور سپهر</p><p>بقای جامی دلخسته در لقای تو بست</p><h2><a id="poem-80457" href="https://ganjoor.net/jami/divanj/khatema-hayat/ghazal-jk/sh69">شمارهٔ ۶۹</a></h2>
<p>منم که دعوی عشق تو رسم و راه من است</p><p>گواه صدق درین دعوی اشک و آه من است</p><p>حریم دیر مغان را گرفته خانقهم</p><p>خم شراب کهن پیر خانقاه من است</p><p>گرم ز مهر تو مانع نگشت موی سفید</p><p>عذار تو به خط سبز عذرخواه من است</p><p>خوش آنکه سرخوشت از دور دیدم و گفتم</p><p>اگر غلط نکنم سرو کج کلاه من است</p><p>مرا ز سایه دیوار خویش دور مکن</p><p>کز آفتاب حوادث همین پناه من است</p><p>مرا چه غم که جهان را سپاه غم گیرد</p><p>چو عشقت از همه غمها گریزگاه من است</p><p>چه مرد عشق توبودم اگر به تیغ جفا</p><p>بریخت غمزه تو خون من، گناه من است</p><p>چو از صفای ارادت زنم به عشق تو دم</p><p>ضمیر پاک و دل روشنت گواه من است</p><p>ز بوستان لطایف چو جامی آن چمنم</p><p>که وصف عارض و خطت گل وگیاه من است</p><h2><a id="poem-80458" href="https://ganjoor.net/jami/divanj/khatema-hayat/ghazal-jk/sh70">شمارهٔ ۷۰</a></h2>
<p>طالب علم نظر شو خود جز این تحصیل چیست</p><p>حاصل تحصیل دیگر غیر قال و قیل چیست</p><p>چندراه کعبه پیمودن درآ درمیکده</p><p>جام مالامال گیر این گام میلامیل چیست</p><p>مجلس دردی کشان بی نقل ماند ای محتسب</p><p>صوفی دریوزه گر را بین که در زنبیل چیست</p><p>بانگ پرواز کبوتر کاورد نامه ز تو</p><p>گوش عاشق را جز آواز پر جبریل چیست</p><p>می روی زود از نظر تا بی تو می رم زودتر</p><p>عمر خود مستعجل است ای جان توراتعجیل چیست</p><p>عشق را ایزد ضلالی خواند در قرآن قدیم</p><p>ای مفسر شرح کن کین نکته را تأویل چیست</p><p>چون دلی روشن ندارد شیخ شهر از سوز عشق</p><p>این همه افروختن در صومعه قندیل چیست</p><p>گرنه از نادیدن یوسف رخی در ماتمند</p><p>مصریان را جامه ها بردن فرو درنیل چیست</p><p>در خرابات از لگدکوب بلا جامی مترس</p><p>کعبه را کردی پناه خود هراس پیل چیست</p><h2><a id="poem-80459" href="https://ganjoor.net/jami/divanj/khatema-hayat/ghazal-jk/sh71">شمارهٔ ۷۱</a></h2>
<p>باز عید آمد و مهر از دهن خم برخاست</p><p>داد ساقی می و مطرب به ترنم برخاست</p><p>واعظ شهر درانداخت حدیثی ز لبت</p><p>گفت یک نکته و فریاد ز مردم برخاست</p><p>روی تو پیش نظر چهره چه مالم به رهت</p><p>چون درآمد مه من آب، تیمم برخاست</p><p>هر که شب بر خس و خاشاک درت پهلو سود</p><p>سحر آسوده تن از بستر قاقم برخاست</p><p>سرمه در چشم رمد دیده عشاق کشید</p><p>توسنت را چو غباری ز سر سم برخاست</p><p>چشمت آن ظالم مظلوم کش آمد که ازوست</p><p>هر کجا از چو منی بانگ تظلم برخاست</p><p>مرد جامی به زمین روی و نکردی رحمی</p><p>وه که از روی زمین رسم ترحم برخاست</p><h2><a id="poem-80460" href="https://ganjoor.net/jami/divanj/khatema-hayat/ghazal-jk/sh72">شمارهٔ ۷۲</a></h2>
<p>آن چه نور است که از وادی بطحا برخاست</p><p>که همه کون و مکانش به تماشا برخاست</p><p>وان چه نخل است به یثرب که چو بالا بنمود</p><p>نعره شوق وی از عالم بالا برخاست</p><p>یکزمان بر سر راهش به تماشا که نشست</p><p>که ز عشقش نه سراسیمه و شیدا برخاست</p><p>عاقبت بر لب او ختم شد از معجز حسن</p><p>گرچه اول دم احیا ز مسیحا برخاست</p><p>هیچ جا نکته ای از لعل شکرخاش نرفت</p><p>که نه پرشور شد آن مجلس و غوغا برخاست</p><p>دردنوشان غمش نعره مستانه زدند</p><p>چه صداها که ازین گنبد مینا برخاست</p><p>شد خرامان سوی صحرا اثر دامن اوست</p><p>هر گل و لاله که از دامن صحرا برخاست</p><p>وعده ای از لبش امروز به میخانه رسید</p><p>از دل باده گساران غم فردا برخاست</p><p>دید جامی قد آن سرو به جولانگه ناز</p><p>پا ز سر کرده به خدمت به سرپا برخاست</p><h2><a id="poem-80461" href="https://ganjoor.net/jami/divanj/khatema-hayat/ghazal-jk/sh73">شمارهٔ ۷۳</a></h2>
<p>جز مرغ غمت کرده به دل خانه کسی نیست</p><p>جاساخته جز جغد به ویرانه کسی نیست</p><p>زد بر در دل حلقه خیالت ز سر زلف</p><p>گفتم که درون آی که بیگانه کسی نیست</p><p>در میکده ها گشتم و در صومعه ها نیز</p><p>از چشم تو بی نعره مستانه کسی نیست</p><p>از روی و لب و زلف تو امروز درین شهر</p><p>جز عاشق و میخواره و دیوانه کسی نیست</p><p>گو با دگران شرح کرامات خود ای شیخ</p><p>در مجلس ما قابل افسانه کسی نیست</p><p>از نکته یکتایی حسنت چه زنم دم</p><p>شایسته این گوهر یکدانه کسی نیست</p><p>جامی چو دلت رفت به سینه چه زنی سنگ</p><p>در کوفتنت چیست چو در خانه کسی نیست</p><h2><a id="poem-80462" href="https://ganjoor.net/jami/divanj/khatema-hayat/ghazal-jk/sh74">شمارهٔ ۷۴</a></h2>
<p>ساقیا دور فلک منشور عید آورده است</p><p>ماه نو میخانه را زرین کلید آورده است</p><p>ساغر عشرت که شد در سلخ شعبان ناپدید</p><p>غره شوال باز آن را پدید آورده است</p><p>عید داده عاشقان را مژده یوم جدید</p><p>وز شراب لعل سان رزق جدید آورده است</p><p>بهر عیدی از لب جانان و چشم و غمزه اش</p><p>وعده ای آمیخته با صد وعید آورده است</p><p>سایه افکنده مرا بر فرق پیر میکده</p><p>شیخ کامل پی به سروقت مرید آورده است</p><p>خواسته ست افشای سر عشق معشوق ازل</p><p>بلبل و گل را که در گفت و شنید آورده است</p><p>جامی از خوبان چه بندی دیده چون نقاش صنع</p><p>این همه نقش از برای اهل دید آورده است</p><h2><a id="poem-80463" href="https://ganjoor.net/jami/divanj/khatema-hayat/ghazal-jk/sh75">شمارهٔ ۷۵</a></h2>
<p>تا کی از شوق لبت تشنه جگر خواهم زیست</p><p>با دل سوخته و دیده تر خواهم زیست</p><p>تاج عزت به سرم خاک مذلت شده است</p><p>چند دور از در تو خاک به سر خواهم زیست</p><p>گرچه صد بار چو مورم سپری زیر قدم</p><p>در ره خدمت تو بسته کمر خواهم زیست</p><p>بس که زد شعله ام امشب رگ جان بی تو چو شمع</p><p>روشنم نیست که تا وقت سحر خواهم زیست</p><p>جان ز تن رفت و خیال تو به جایش بنشست</p><p>به تو خواهم پس ازین زیست اگر خواهم زیست</p><p>زیستن با تو چو از دست رقیبان نتوان</p><p>بعد ازین بی تو به پیغام و خبر خواهم زیست</p><p>می روی شاد که جامی به غم ما خوش زی</p><p>بی تو پیداست که من چند دگر خواهم زیست</p><h2><a id="poem-80464" href="https://ganjoor.net/jami/divanj/khatema-hayat/ghazal-jk/sh76">شمارهٔ ۷۶</a></h2>
<p>مه که از خجلت آن شمع شکرلب بگریخت</p><p>تا که رسوا نشود روز شباشب بگریخت</p><p>مانع مرغ دل از طوف درش قالب بود</p><p>بال همت زد و از صحبت قالب بگریخت</p><p>دامن از ما به ملاقات رقیبان درچید</p><p>بی ادب بود ز یاران مؤدب بگریخت</p><p>زان طبیبم شده بیمار که بیماران را</p><p>درد سر رفت ز دیدار وی و تب بگریخت</p><p>نام در مصر محبت به عزیزیش نرفت</p><p>هر که را یوسف دل زان چه غبغب بگریخت</p><p>تاب خورشید جهانتاب کی آرد دیوی</p><p>که شب تیره ز رخشیدن کوکب بگریخت</p><p>شب که یا رب زدم از هجر تو تا کنگر عرش</p><p>مرغ بام فلک از ناوک یارب بگریخت</p><p>بود بر روی مسبب ز مسبب پرده</p><p>جامی از شوق مسبب ز مسبب بگریخت</p><h2><a id="poem-80465" href="https://ganjoor.net/jami/divanj/khatema-hayat/ghazal-jk/sh77">شمارهٔ ۷۷</a></h2>
<p>منجم می کند از ماه و خور بحث</p><p>ز ماه رویت ارباب نظر بحث</p><p>نشد ماهیت روی تو روشن</p><p>اگرچه سالها بگذشت در بحث</p><p>چو بحث زلف تو آید به پایان</p><p>به وصف کاکلت گیرم ز سر بحث</p><p>مرا صد بحث باشد با لب تو</p><p>به بوسی می کنم ابراز هر بحث</p><p>سخنورزان ازان لب نکته گویند</p><p>خوش آید طوطیان را از شکر بحث</p><p>رود اسرار عشق از دل سوی دل</p><p>ندارند اهل دل با یکدگر بحث</p><p>مطول شد سخن جامی ازان زلف</p><p>به شرح آن دهان کن مختصر بحث</p><h2><a id="poem-80466" href="https://ganjoor.net/jami/divanj/khatema-hayat/ghazal-jk/sh78">شمارهٔ ۷۸</a></h2>
<p>آن مه که یافت امشب ازو عیش ما رواج</p><p>روشن به اوست مجلس ما اطفواالسراج</p><p>فرسوده استخوان من از خاک پاش پر</p><p>باشد به چشم اهل نظر سرمه دان عاج</p><p>روح الله ار طبیب شودجز به وصل یار</p><p>بیمار عشق را نتواند کسی علاج</p><p>نتوان ره اجل به حیل بست بر کسی</p><p>کش زخم تیغ عشق کند رخنه در مزاج</p><p>طاعت مجو ز من چو دل و دین ز دست رفت</p><p>چون ده خراب شد نکشد محنت خراج</p><p>بر خاک آستان تو سنگ جفا به سر</p><p>دارم فراغت از هوس تخت و میل تاج</p><p>جامی چو یار وعده کند صبر پیش گیر</p><p>طبع کریم را به تقاضا چه احتیاج</p><h2><a id="poem-80467" href="https://ganjoor.net/jami/divanj/khatema-hayat/ghazal-jk/sh79">شمارهٔ ۷۹</a></h2>
<p>ز لعلت آن ز وی قدر شکر هیچ،</p><p>ندارم رنگ جز خون جگر هیچ</p><p>به گرد آن میان گشتم کمروار</p><p>بسی، وز وی ندیدم جز کمر هیچ</p><p>دهانت نیست جز هیچ و میان نیز</p><p>وز ایشان کار عاشق هیچ بر هیچ</p><p>چو خوش‌خاطر نشینی با رقیبان</p><p>نباشد عاشقان را زین بتر هیچ</p><p>چو آرم تحفهٔ جان پیش چشمت</p><p>نماید مختصر، وان مختصر هیچ</p><p>نبینی آب چشم و روی زردم</p><p>نباشد پیش شاهان سیم و زر هیچ</p><p>لب لعل و دهانْ هیچ است و جامی</p><p>همین لعل لبت خواهد، دگر هیچ</p><h2><a id="poem-80468" href="https://ganjoor.net/jami/divanj/khatema-hayat/ghazal-jk/sh80">شمارهٔ ۸۰</a></h2>
<p>بر آفتاب سلسلهٔ پرشکن مپیچ</p><p>مشکین طناب بر ورق یاسمن مپیچ</p><p>زخمم زدی هزار ز یک نکته، ای رقیب</p><p>مانند مار این همه بر خویشتن مپیچ</p><p>بر تن شهید عشق تو را خونْ لباس بس</p><p>چون مردهٔ فسرده‌اش اندر کفن مپیچ</p><p>خواهم که سر نهی به کنارم به وقت خواب</p><p>امشب، خدای را، که سر از حکم من مپیچ</p><p>باشد دلا فسانهٔ آن زلف بس دراز</p><p>طوماروار در صفتش بر سخن مپیچ</p><p>بویش به هر مشام دریغ آید ای نسیم</p><p>مگْذر بر آن قبا و در آن پیرهن مپیچ</p><p>جامی! تو را کمال بس است این طریقِ خاص</p><p>در طورِ شعرِ خسرو و نظم حَسَن مپیچ</p><h2><a id="poem-80469" href="https://ganjoor.net/jami/divanj/khatema-hayat/ghazal-jk/sh81">شمارهٔ ۸۱</a></h2>
<p>سر درگلیم تن شبم آمد به گوش روح</p><p>«یا ایها المزمل » قم و اشرب الصبوح</p><p>درکش می صبوح که ارباب ذوق را</p><p>هم قوت جسم می شود آن هم غذای روح</p><p>از هر پیاله می که گشادم به آن دهان</p><p>مفتوح گشت بر دل من صد در فتوح</p><p>روی زمین ز تیرگی منکران عشق</p><p>محتاج شست و شوی دگر شد کجاست نوح</p><p>رویت که چشم زنده دلان روشن است ازو</p><p>بدر علی نواظر حی الوفا یلوح</p><p>جعد خوشت که شد نفسم مشکبار ازو</p><p>مسک لدی نسائم ریح الصبا یفوح</p><p>جامی حدیث توبه رها کن که داده اند</p><p>معشوق و می ز توبه مرا توبه نصوح</p><h2><a id="poem-80470" href="https://ganjoor.net/jami/divanj/khatema-hayat/ghazal-jk/sh82">شمارهٔ ۸۲</a></h2>
<p>ای صیقل جبین تو داده جلای روح</p><p>در دل بود خیال تو تن را به جای روح</p><p>ای نسبت صفای بتان با وجود تو</p><p>چون نسبت کدورت تن با صفای روح</p><p>خود گو که از تو چون گسلم چون تویی مرا</p><p>محنت زدای قالب و راحت فزای روح</p><p>جان را گداختم به هوای تنت بلی</p><p>تن را کنند اهل ارادت فدای روح</p><p>روحم خبر ز عشق ازل می دهد کجاست</p><p>روحانیی که گوش کند ماجرای روح</p><p>روح الله آن نفس که ز روح القدس گرفت</p><p>لعل لبت به آن زند اکنون صلای روح</p><p>تو روح جامیی و می لعل چون خوری</p><p>باشد تو را غذای تن او را غذای روح</p><h2><a id="poem-80471" href="https://ganjoor.net/jami/divanj/khatema-hayat/ghazal-jk/sh83">شمارهٔ ۸۳</a></h2>
<p>نهاده سر به رخت زلف عنبرین گستاخ</p><p>ندیده کس به جهان هندویی چنین گستاخ</p><p>سر هزار عزیزت فتاده بر سر کوی</p><p>گه خرام منه پای بر زمین گستاخ</p><p>بسوخت طوطی جانم ز رشک آن چو بدید</p><p>که می خورد مگس از لعلت انگبین گستاخ</p><p>به جان خود که ببخشای بر جوانی خویش</p><p>میا به غارت پیران پاک دین گستاخ</p><p>ادب جمال دگر بخشدت ز ناز مزن</p><p>قدم به فرق گدایان ره نشین گستاخ</p><p>رقیب را ز بر خود بران که از خرمن</p><p>به است دور چو افتاد خوشه چین گستاخ</p><p>به عذر پیش سگان تو جامی آید روز</p><p>بر آستان تو ساید چو شب جبین گستاخ</p><h2><a id="poem-80472" href="https://ganjoor.net/jami/divanj/khatema-hayat/ghazal-jk/sh84">شمارهٔ ۸۴</a></h2>
<p>قامتت نیزه و رخسار تو ای عشوه پسند</p><p>آفتابیست که گشته ست یکی نیزه بلند</p><p>گریه ام کم نشد از لاله و نسرین بی تو</p><p>راه سیل از خس و خاشاک کجا گردد بند</p><p>ذوق پابوس توام کشت و ندارم زهره</p><p>که بپرسم ز دولعل تو که یک بوسه به چند</p><p>آمدم تا فکنی سایه لطفم بر سر</p><p>سرو بالای تو چون سایه ام از پای فکند</p><p>می کشم درد دلی بی تو که مجنون نکشید</p><p>می کنم کوه غمی بی تو که فرهاد نکند</p><p>هر سحر تا نرسد چشم بدت چرخ کند</p><p>مجمر از جرم خور از ثابت و سیاره سپند</p><p>جامی از لطف ترنم به غزلهای کمال</p><p>عندلیبیست خوش الحان به چمن های خجند</p><h2><a id="poem-80473" href="https://ganjoor.net/jami/divanj/khatema-hayat/ghazal-jk/sh85">شمارهٔ ۸۵</a></h2>
<p>باغبان می خواست برد شاخی از سرو بلند</p><p>دید کو ماند به قدت اره در نرمی فکند</p><p>تا لبت را دیده ام هرگز نرفته ست از دلم</p><p>نی بدین چسبندگی شهد است نی جلاب قند</p><p>می نگویم چون سپند و آتش است آن خال و رخ</p><p>کی چنین آرام گیرد بر سر آتش سپند</p><p>عاشق رنجور را کز لعل تو مانده ست دور</p><p>گرچه باشد شربت عیسی نیفتد سودمند</p><p>جان بسی کندیم بهر گوهری از کان وصل</p><p>کان اگر اینست و گوهر جان بسی خواهیم کند</p><p>دود آه من که پیچان می رود تا آسمان</p><p>کنگر مقصود را خواهد شدن روزی کمند</p><p>از سعادت آن دو رخ بر عاشقان آمد دو در</p><p>یارب ابواب سعادت بر رخ جامی مبند</p><h2><a id="poem-80474" href="https://ganjoor.net/jami/divanj/khatema-hayat/ghazal-jk/sh86">شمارهٔ ۸۶</a></h2>
<p>زهی جمال تو خورشید آسمان شهود</p><p>تویی بدیع ترین نقش کارگاه وجود</p><p>به شرح سر جمالت بود ترانه چنگ</p><p>ز شوق بزم وصالت بود ترنم عود</p><p>چه کار آمدنی من اگر نبودی تو</p><p>غرض ز بودن من دیدن جمال تو بود</p><p>همیشه کلک حقایق نگار در کف توست</p><p>به آن کلیدگشایی در خزانه جود</p><p>گشا نقاب که آن کز سجود آدم روی</p><p>بتافت پیش تو خواهد نهاد سر به سجود</p><p>حسود از لب تو کامیاب و من محروم</p><p>چو من مباد کسی در جهان به کام حسود</p><p>بس است از دو جهان سود جامی این دولت</p><p>که روی صدق و ارادت بر آستان تو سود</p><h2><a id="poem-80475" href="https://ganjoor.net/jami/divanj/khatema-hayat/ghazal-jk/sh87">شمارهٔ ۸۷</a></h2>
<p>سر زلفت گره بر کار من زد</p><p>لب لعلت دم از آزار من زد</p><p>دلم جز راه هشیاری نمی رفت</p><p>خطت راه دل هشیار من زد</p><p>به خود پندار صبرم بود کآتش</p><p>غمت در خرمن پندار من زد</p><p>به خون دل غمت را کلک مژگان</p><p>رقم بر صفحه رخسار من زد</p><p>به عقلم کی رسد دعوی که عشقت</p><p>قفای عقل دعویدار من زد</p><p>به سینه عشق سنگ محنتم کوفت</p><p>در گنجینه اسرار من زد</p><p>قبول دوست بس جامی چه باک است</p><p>رقیب ار طعنه بر گفتار من زد</p><h2><a id="poem-80476" href="https://ganjoor.net/jami/divanj/khatema-hayat/ghazal-jk/sh88">شمارهٔ ۸۸</a></h2>
<p>چو می دم با لب جانان من زد</p><p>ز غیرت آتش اندر جان من زد</p><p>به ترک عشق پیمان بسته بودم</p><p>جمالش رخنه در پیمان من زد</p><p>به میدان همچو گوی افتاد صد سر</p><p>به هر چوگان که دی سلطان من زد</p><p>چو باران ریختم از دیده چون برق</p><p>لب او خنده بر باران من زد</p><p>گریبانم اجل سوی عدم تافت</p><p>خیالش دست در دامان من زد</p><p>عجب مستغنیم زان روز کان گنج</p><p>قدم در کلبه ویران من زد</p><p>سرودش ذوق دیگر داد جامی</p><p>چو مطرب چنگ در دیوان من زد</p><h2><a id="poem-80477" href="https://ganjoor.net/jami/divanj/khatema-hayat/ghazal-jk/sh89">شمارهٔ ۸۹</a></h2>
<p>سحرگاهان که از باد صبا بوی بهاران زد</p><p>به گلگشت چمن بلبل صلای میگساران زد</p><p>نباشد جز برای میگساران عرصه بستان</p><p>که جاروبش نسیم صبح و آبش رشح باران زد</p><p>ز گل هر گلبن آمد گلعذاری خرم و خندان</p><p>خوش آن کس کو می گلگون به روی گلعذاران زد</p><p>مجو از خط دور جام صافی حرف جمعیت</p><p>که دوران این رقم را بر سفال درد خواران زد</p><p>به عیب عارفان بگشاد لب شیخ دغاپیشه</p><p>ببین قلاب را چون طعنه بر صاحب عیاران زد</p><p>بدو کردم رخ امید جست از کوی او بادی</p><p>غبار ناامیدی در رخ امیدواران زد</p><p>منقش گشت دیوارش ز خون عاشق بیدل</p><p>بر آنجا بس که سر چون خامه صورت نگاران زد</p><p>نرفت از جا دل من با خیال خیل مژگانش</p><p>چو سلطان دلاور بر صف خنجرگذاران زد</p><p>مغیث الدوله یعقوب آن که بود او مقصد اصلی</p><p>چو گردون سکه دولت به نام شهریاران زد</p><p>دعای دولت او داشت جامی گویی استدعا</p><p>که دست مسئلت در دامن پرهیزگاران زد</p><h2><a id="poem-80478" href="https://ganjoor.net/jami/divanj/khatema-hayat/ghazal-jk/sh90">شمارهٔ ۹۰</a></h2>
<p>نظاره جمال تو بیهوشی آورد</p><p>وز یاد هر که جز تو فراموشی آورد</p><p>در دل شکست ناوک آهم چه حاجت است</p><p>کز خط رخ تو رسم زره پوشی آورد</p><p>نبود بغیر عشق هنر چون کشی نقاب</p><p>بس بی هنر که رو به هنرکوشی آورد</p><p>چون جام گیرد از لب تو کام رشک آن</p><p>عشاق را به خون جگرنوشی آورد</p><p>مردم ز ناله کاش نهی بر دهان مرا</p><p>مهری ز لعل خویش که خاموشی آورد</p><p>گر چون نهال تازه وتر، قدکشی به باغ</p><p>در شاخ خشک میل هم آغوشی آورد</p><p>جامی چه سان به حال خود افتد که دمبدم</p><p>هوشش برد غم تو و مدهوشی آورد</p><h2><a id="poem-80479" href="https://ganjoor.net/jami/divanj/khatema-hayat/ghazal-jk/sh91">شمارهٔ ۹۱</a></h2>
<p>خط تو خضر را به سیه پوشی آورد</p><p>لعلت مسیح را به قدح نوشی آورد</p><p>هستم همه خطا را چه کنم گرنه لطف تو</p><p>آیین عفو و رسم خطاپوشی آورد</p><p>ترسم چنین که شیفته دشمنان شدی</p><p>کز یاد دوستانت فراموشی آورد</p><p>قصد هلاک اهل وفا چون کند قضا</p><p>روی دلت به راه جفا کوشی آورد</p><p>تدبیر عقل و هوش زده راه عالمی</p><p>خوش آن که ره به عالم بیهوشی آورد</p><p>بیرون ز پیرهن چو تنت را کنم خیال</p><p>در جانم آرزوی هم آغوشی آورد</p><p>گوشی بنه به جامی دلخسته پیش ازان</p><p>کش مردن از فراق تو خاموشی آورد</p><h2><a id="poem-80480" href="https://ganjoor.net/jami/divanj/khatema-hayat/ghazal-jk/sh92">شمارهٔ ۹۲</a></h2>
<p>غمت از دل به رخم اشک جگرگون آرد</p><p>بین که هر دم فلک از پرده چه بیرون آرد</p><p>من که از خود شده ام گم ز غمت در عجبم</p><p>که به سر وقت من گمشده پی چون آورد</p><p>اشک خون ریز شب ای دل چو به غم بس نایی</p><p>شه چو عاجز شود از خصم شبیخون آرد</p><p>رنگ خوارزم شود موج زنان دریایی</p><p>سیل اشک من اگر روی به جیحون آرد</p><p>روزی ناقه محمل کش لیلی بادا</p><p>هر گیا کابر بهار از گل مجنون آرد</p><p>به بهای سر یک موی ز زلفت نرسد</p><p>طالب وصل تو گر گنج فریدون آرد</p><p>چون پری می رمی از مردم و جامی حیران</p><p>که به غمخانه خویشت به چه افسون آرد</p><h2><a id="poem-80481" href="https://ganjoor.net/jami/divanj/khatema-hayat/ghazal-jk/sh93">شمارهٔ ۹۳</a></h2>
<p>دل که در باغ ز هر گل غم یارش گیرد</p><p>مرغ نالان سبق از ناله زارش گیرد</p><p>می کند پا به رکاب آن مه و من می میرم</p><p>که چنین تنگ چرا زین به کنارش گیرد</p><p>ابروش چون نگرم خط خوشش پیش نظر</p><p>کم توان دید مه نو که غبارش گیرد</p><p>حلقه گیسوی او طوق بلا شد جان را</p><p>آه اگر خط سیه گرد عذارش گیرد</p><p>مدعی گفت زر خالصم از سنگ بلا</p><p>محک تجربه ای کو که عیارش گیرد</p><p>گر به مجنون گذرد ناقه لیلی پس مرگ</p><p>دست بیرون کند از خاک و مهارش گیرد</p><p>حالیا زان لب میگون شده جامی مست است</p><p>وای روزی که ازان باده خمارش گیرد</p><h2><a id="poem-80482" href="https://ganjoor.net/jami/divanj/khatema-hayat/ghazal-jk/sh94">شمارهٔ ۹۴</a></h2>
<p>خوشا بادی که ره سوی تو گیرد</p><p>چو بر تو بگذرد بوی تو گیرد</p><p>چو با روی تو گل گردد معارض</p><p>بنفشه جانب روی توگیرد</p><p>فتد صد رخنه ام در قبله جان</p><p>به هر چینی که ابروی تو گیرد</p><p>دلم سرحلقه عشاق گردد</p><p>چو جا در حلقه موی تو گیرد</p><p>کمانت را نیارد کس کشیدن</p><p>مگر قوت ز بازوی تو گیرد</p><p>دلم را باز ده ای سست پیمان</p><p>که ترسم پیش تو خوی تو گیرد</p><p>امید از خان و مان برداشت جامی</p><p>که خانه بر سر کوی تو گیرد</p><h2><a id="poem-80483" href="https://ganjoor.net/jami/divanj/khatema-hayat/ghazal-jk/sh95">شمارهٔ ۹۵</a></h2>
<p>لبت دل دزد و من از وی شکر دزد</p><p>کم افتاده ست ازینسان دزد بر دزد</p><p>ز چشمم شست چشمت سرمه خواب</p><p>به عیاری برد کحل از بصر دزد</p><p>تنت را بنگرم دزدیده زانسان</p><p>که بر سیم کسان دوزد نظر دزد</p><p>اگر دزدیده ات بینم مکن عیب</p><p>که دزدی را نداند جز هنر دزد</p><p>غمت بر دل ز هر سو غارت آورد</p><p>درآمد خانه را از بام و در دزد</p><p>هراسم شب به کویت از رقیبان</p><p>به شبها از سگان دارد خطر دزد</p><p>سر درج سخن مگشای جامی</p><p>مبادا در کمین باشد گهر دزد</p><h2><a id="poem-80484" href="https://ganjoor.net/jami/divanj/khatema-hayat/ghazal-jk/sh96">شمارهٔ ۹۶</a></h2>
<p>رقیب کیست که بوسه به خاک پات دهد</p><p>درین معامله یارب خدا جزات دهد</p><p>ز کامبخشی لطفت امید می دارم</p><p>که کام جان من از لعل جانفزات دهد</p><p>گهی که جلوه کنی ترسد از خراش مژه</p><p>وگرنه عاشق بیدل به دیده جات دهد</p><p>ز خط لب چه نویسی برات بر جانها</p><p>که دید روی تو را کو نه جان برات دهد</p><p>چو دروفات کنم گریه هر گلی که دمد</p><p>ز آب دیده من نکهت وفات دهد</p><p>به ترهات کشد راه سالک آخر کار</p><p>اگرنه دست ارادت به طره هات دهد</p><p>بیفت کشته او جامیا بود که لبش</p><p>به جرعه ای چو شوی خاک خونبهات دهد</p><h2><a id="poem-80485" href="https://ganjoor.net/jami/divanj/khatema-hayat/ghazal-jk/sh97">شمارهٔ ۹۷</a></h2>
<p>آمد نسیم و رایحه مشکبار داد</p><p>مرغان باغ را خبر نوبهار داد</p><p>در روضه امید نهالی که رسته بود</p><p>بالا کشید و میوه مقصود بار داد</p><p>کوته کنم حدیث، گرانمایه قاصدی</p><p>از ره رسید و مژده اقبال یار داد</p><p>صوفی به شکر مژده او بزم عیش ساخت</p><p>تسبیح و خرقه را به می خوشگوار داد</p><p>آمد غبار موکب او همدم نسیم</p><p>عشاق را جلای بصر زان غبار داد</p><p>نظاره رخش همه کس را نداد روی</p><p>بس خسته دل که جان به ره انتظار داد</p><p>انداخت سایه کرم آن شاه دادبخش</p><p>جامی بخواه از ستم روزگار داد</p><h2><a id="poem-80486" href="https://ganjoor.net/jami/divanj/khatema-hayat/ghazal-jk/sh98">شمارهٔ ۹۸</a></h2>
<p>در دیار مصر اگر یوسف رخی پیدا شود</p><p>در خراسانم دل از سودای او شیدا شود</p><p>ور رسد اینجا خبر کافروخت شمعی رخ به شام</p><p>جان من پروانه سان از شوق ناپروا شود</p><p>کیست جز من آن کز اول پای در غوغا نهد</p><p>چون ز شهر آشوب ماهی شهر پرغوغا شود</p><p>آتش افتد در من از غیرت که چون آن من نیم</p><p>هر که را بینم که از عشق بتی رسوا شود</p><p>تا نباشد غیر من عاشق به عالم کاشکی</p><p>در دلم غم های عشق عاشقان یکجا شود</p><p>بس که گیرد درد جویایی عشقم هر شبی</p><p>اشک و آه من زمین گرد و فلک پیما شود</p><p>تنگیی دارد دل جامی برون از قید عشق</p><p>تا نگردد در سر زلفی گره کی وا شود</p><h2><a id="poem-80487" href="https://ganjoor.net/jami/divanj/khatema-hayat/ghazal-jk/sh99">شمارهٔ ۹۹</a></h2>
<p>تیر مژگان کان دو چشم خوابناک انداختند</p><p>در دل عشاق محنت دیده چاک انداختند</p><p>نقد دل نامد به کف گرچه پی آن گمشده</p><p>آن رخ و زلف غبارآلوده خاک انداختند</p><p>بویی از میخانه زد بر ساکنان صومعه</p><p>جویها در صحن آن کندند و تاک انداختند</p><p>کم طلب اشک نیاز از دیده آلودگان</p><p>زانکه این گوهر به دامنهای پاک انداختند</p><p>شد دو چشمت غمزه زن در خاک و خون غلطید دل</p><p>مرغ مسکین را به زخمی در طپاک انداختند</p><p>بر مغان بویی زد از لعل لب میگون تو</p><p>صیت میخواری درین دیر مغاک انداختند</p><p>دست زد جامی به مسکین صولجان آن سوار</p><p>همچو گویش سر به میدان هلاک انداختند</p><h2><a id="poem-80488" href="https://ganjoor.net/jami/divanj/khatema-hayat/ghazal-jk/sh100">شمارهٔ ۱۰۰</a></h2>
<p>دلم ز هجر رخت رو به کلبه غم کرد</p><p>پلاس کلبه غم را لباس ماتم کرد</p><p>ز تندباد حوادث چه غم چنین که مرا</p><p>نهال عشق تو در سینه بیخ محکم کرد</p><p>ملک زحسن تو در آب و خاک سری دید</p><p>که از مشاهده آن سجود آدم کرد</p><p>ببین لطافت حاجی که یاد تشنه لبی</p><p>که سوخت دور ز کعبه به آب زمزم کرد</p><p>مباد راحت مرهم نصیب بی دردی</p><p>که با جراحت تیغ تو یاد مرهم کرد</p><p>گرفت جم همه روی زمین به زیر نگین</p><p>چو وصف لعل تو نقش نگین خاتم کرد</p><p>جز آبیاری سروت نداشت جامی چشم</p><p>که از خیال رخت جوی دیده پر نم کرد</p><h2><a id="poem-80489" href="https://ganjoor.net/jami/divanj/khatema-hayat/ghazal-jk/sh101">شمارهٔ ۱۰۱</a></h2>
<p>نرگس آسا چو سر از خاک بدر خواهم کرد</p><p>بهر رندان قدح از کاسه سر خواهم کرد</p><p>تا وزد بر گل رخسار تو گه گه جان را</p><p>سوی تو همنفس باد سحر خواهم کرد</p><p>دیده از سوزن مژگان به رخت خواهم دوخت</p><p>وز جمال دگران قطع نظر خواهم کرد</p><p>ساعدم رشته زر شد ز غمت زار و نزار</p><p>گر دهد دست به گرد تو کمر خواهم کرد</p><p>تاب تیر تو ندارم که رسد بر دگران</p><p>پس ازین پیش همه سینه سپر خواهم کرد</p><p>چند بر فرق رقیبان به وفا مالی دست</p><p>خاک از دست جفای تو به سر خواهم کرد</p><p>جامیم من هنرم عشق گر از عیب کسان</p><p>دست ازین کار بدارم چه هنر خواهم کرد</p><h2><a id="poem-80490" href="https://ganjoor.net/jami/divanj/khatema-hayat/ghazal-jk/sh102">شمارهٔ ۱۰۲</a></h2>
<p>عشرت خسرو و شیرین سحرم یاد آید</p><p>کوه غم بر دلم از محنت فرهاد آمد</p><p>بانگ زنجیر نهادند لقب بی خبران</p><p>آهن از ناله مجنون چو به فریاد آمد</p><p>گر نه شمشاد گل اندام من از باغ گذشت</p><p>چون صبا همدم بوی گل و شمشاد آمد</p><p>آدمیزاده بتان آفت اهل نظرند</p><p>آفت جان من آن شوخ پریزاد آمد</p><p>چون زره گشت مشبک سپر سینه مرا</p><p>بر دلم بس که ازو ناوک بیداد آمد</p><p>هوشیاران جهان بنده حرص و املند</p><p>ای خوش آن مست کزین بندگی آزاد آمد</p><p>نکته عشق به هنجار که گوید در شعر</p><p>غیر جامی که درین هر دو فن استاد آمد</p><h2><a id="poem-80491" href="https://ganjoor.net/jami/divanj/khatema-hayat/ghazal-jk/sh103">شمارهٔ ۱۰۳</a></h2>
<p>شبم ز مرغ چمن این نوا به گوش آمد</p><p>که وقت عشرت رندان باده نوش آمد</p><p>نهاد بر لب تو جام ارغوانی لب</p><p>ز رشک خون دل ارغوان به جوش آمد</p><p>جزای بی عمل از شیخ خودفروش مجوی</p><p>که این معامله از پیر میفروش آمد</p><p>مباش بیهده منکر خروش صوفی را</p><p>که در خروش به فرموده سروش آمد</p><p>به عیش دوش زدم با تو باده دوش به دوش</p><p>چه ذوقها که به جانم ز عیش دوش آمد</p><p>به عور بی سر و پا کن حواله خلعت عشق</p><p>که این لباس نه بر قد خرقه پوش آمد</p><p>تو نوشکفته گلی عندلیب تو جامی</p><p>چرا ز نغمه شوقت چنین خموش آمد</p><h2><a id="poem-80492" href="https://ganjoor.net/jami/divanj/khatema-hayat/ghazal-jk/sh104">شمارهٔ ۱۰۴</a></h2>
<p>خطت از لعل آتشگون برآمد</p><p>ندانم سبزه ز آتش چون برآمد</p><p>خضر زد غوطه در عهد سکندر</p><p>در آب زندگی و اکنون برآمد</p><p>به خونریزی کشیدی از میان تیغ</p><p>میان عشقبازان خون برآمد</p><p>ترازو با رخت سنجید مه را</p><p>رخت در حسن ازو افزون برآمد</p><p>چو لاله داغ لیلی داشت بر دل</p><p>گلی کز تربت مجنون برآمد</p><p>دل مردم به آب چشم من رفت</p><p>چو نام دجله و جیحون برآمد</p><p>به وصف قد تو گفتار جامی</p><p>به میزان خرد موزون برآمد</p><h2><a id="poem-80493" href="https://ganjoor.net/jami/divanj/khatema-hayat/ghazal-jk/sh105">شمارهٔ ۱۰۵</a></h2>
<p>به بزم گل ز لبت جام را چو کام بر آمد</p><p>ز خاک لاله چو نرگس به شکل جام برآمد</p><p>مه از خیال جبینت چو نیم آینه سرزد</p><p>چو دید دایره روی تو تمام برآمد</p><p>به عزم گشت گذشتی به کوه لاله خرامان</p><p>ز ذوق قهقهه از کبک خوشخرام برآمد</p><p>به بام هر که تو را وقت شام دید زد افغان</p><p>که آنچه رفت به مغرب فرو ز بام برآمد</p><p>درون خانه نشستی دل خواص شکستی</p><p>میان شهر گذشتی نفیر عام برآمد</p><p>مده به کشتن من وعده از دو ساعد سیمین</p><p>که دودم از دل ازین وعده های خام برآمد</p><p>به زهد بود جهان را گرفته شهرت جامی</p><p>لب تو دید و به میخوارگیش نام برآمد</p><h2><a id="poem-80494" href="https://ganjoor.net/jami/divanj/khatema-hayat/ghazal-jk/sh106">شمارهٔ ۱۰۶</a></h2>
<p>یار به کف ساغر شراب درآمد</p><p>مست به قتل من خراب درآمد</p><p>خاصیت می نگر که از نظر من</p><p>ماه برون رفت و آفتاب درآمد</p><p>جلوه گل را چو دید با همه مرغان</p><p>بلبل بیدل به اضطراب درآمد</p><p>دل ز رخش دور میل چشمه خور کرد</p><p>ز آرزوی آب در سراب درآمد</p><p>تیغ دگر زد به چاک سینه ریشم</p><p>باز درین جوی رفته آب درآمد</p><p>یاد من آمد سرود ناله چو دردی</p><p>در دلم از نغمه رباب درآمد</p><p>دید چو جامی بلندپایه خسرو</p><p>بیهده در معرض جواب درآمد</p><h2><a id="poem-80495" href="https://ganjoor.net/jami/divanj/khatema-hayat/ghazal-jk/sh107">شمارهٔ ۱۰۷</a></h2>
<p>رخنه ز غم در دل خراب درآمد</p><p>بر مژه زان رخنه خون ناب درآمد</p><p>چهره چه مالم به خاک در نظر آن رو</p><p>خاست تیمم گهی که آب درآمد</p><p>باد بریده زبان من که ز ناله</p><p>نرگس بیمار او ز خواب درآمد</p><p>صلح کنان رفت تا چه قصه رقیبش</p><p>گفت که باز از در عقاب درآمد</p><p>برد ز دل روی او خیال خطش را</p><p>سایه برون شد چو آفتاب درآمد</p><p>برد حسد بر رکاب حلقه چشمم</p><p>ترک مرا پا چو در رکاب درآمد</p><p>آب خضر جوی گشت جامی ازان لب</p><p>تشنه پی آب در سراب درآمد</p><h2><a id="poem-80496" href="https://ganjoor.net/jami/divanj/khatema-hayat/ghazal-jk/sh108">شمارهٔ ۱۰۸</a></h2>
<p>گهی که از درم آن ترک شوخ شنگ درآید</p><p>کمند دولتم از زلف او به چنگ درآید</p><p>اگر نه طعنه بیرونیان کند به دلش جا</p><p>چرا به صلح چو بیرون رود به جنگ درآید</p><p>فتادم از دل سختش بلا رسید ز هر سو</p><p>مباد خسته دلی را که پا به سنگ درآید</p><p>خدنگ او به کمان جفت و من ستاده که تا کی</p><p>به سینه راحتم از زخم آن خدنگ درآید</p><p>به گبر پیشه بتی این دل رمیده فتاده</p><p>چو آهویی که به سرپنجه پلنگ درآید</p><p>شکر ز خجلت لبهاش با هزار شکنجه</p><p>ز نیشکر چو نهد پا برون به تنگ درآید</p><p>ز نام و ننگ برآید به عشق جامی ازان به</p><p>که در شمار اسیران نام و ننگ درآید</p><h2><a id="poem-80497" href="https://ganjoor.net/jami/divanj/khatema-hayat/ghazal-jk/sh109">شمارهٔ ۱۰۹</a></h2>
<p>هر آفتاب که از مطلع جمال برآید</p><p>چو ماه روی تو بیند به انفعال برآید</p><p>نهال مهر تو کشتم به سینه لیک چه حاصل</p><p>اگر نه میوه مقصود ازین نهال برآید</p><p>دمیده گرد دهان تو چیست آن خط مشکین</p><p>بنفشه ای که ز سرچشمه زلال برآید</p><p>اگر به صومعه قوال وصف رویتو خواند</p><p>ز صوفیان همه فریاد وجد و حال برآید</p><p>به فکر قد و رخت هر شبم لطیفتر از هم</p><p>هزار سرو و گل از گلشن خیال برآید</p><p>ز گوشمال غمت تیز گشت ناله ام آری</p><p>نوای زیر ز بربط به گوشمال برآید</p><p>بود به طور کمال این غزل ز گفته جامی</p><p>سزد که نام وی از زمره کمال برآید</p><h2><a id="poem-80498" href="https://ganjoor.net/jami/divanj/khatema-hayat/ghazal-jk/sh110">شمارهٔ ۱۱۰</a></h2>
<p>پریوشی که به رخ رسم دلبری داند</p><p>سگ خودم شمرد و آدمیگری داند</p><p>نهان ز چشم کسان گفتمش به سوی من آی</p><p>به خنده گفت که این شیوه را پری داند</p><p>چو دم ز بندگی او زنم ز آتش غم</p><p>گدازشم دهد و بنده پروری داند</p><p>رعایت حق صحبت کسی تواند کرد</p><p>که عیبنا کی یاران هنروری داند</p><p>ز سیم عارض او دور عاشق مفلس</p><p>که کرده رخ چو زر آن را ز بی زری داند</p><p>به تاج دولت عشق آن گدا سرافرازد</p><p>که دولتی که نه عشق است سرسری داند</p><p>غزل به وصف بتان عادت است جامی را</p><p>اگرچه قاعده مدح گستری داند</p><h2><a id="poem-80499" href="https://ganjoor.net/jami/divanj/khatema-hayat/ghazal-jk/sh111">شمارهٔ ۱۱۱</a></h2>
<p>دلم به ماه تمام از رخت عبارت کرد</p><p>هلال گفت و به ابروی تو اشارت کرد</p><p>غلام نرگس مستانه توام که نگاه</p><p>به تاج حشمت شاه از سر حقارت کرد</p><p>رسید از تو به دلخستگان بشارت قتل</p><p>چه عیشها که دل از ذوق این بشارت کرد</p><p>خیال غبغب تو از شراب کافوری</p><p>ز جان سوخته تسکین صد حرارت کرد</p><p>خراب بود کهن کاخ عیش ساقی دور</p><p>ز لای خمکده تجدید این عمارت کرد</p><p>هزار مشعله نور دید سر به فلک</p><p>کسی که کشته مهر تو را زیارت کرد</p><p>رسید لشکر عشق توأم به ملک وجود</p><p>ز علم و فضل و ادب هرچه یافت غارت کرد</p><p>خرید سفله به علم و عمل بهشت نه دوست</p><p>زهی خسارت طبعی که این تجارت کرد</p><p>نشد نشیمن جامی حریم میکده مفت</p><p>به نقد و نسیه دنیا و دین اجارت کرد</p><h2><a id="poem-80500" href="https://ganjoor.net/jami/divanj/khatema-hayat/ghazal-jk/sh112">شمارهٔ ۱۱۲</a></h2>
<p>ای خوش آنان که خم طره یاری گیرند</p><p>یکدم از پیچ و خم دهر کناری گیرند</p><p>تا ازین لجه رسد زورق امید به لب</p><p>لب جوی و لب جام و لب یاری گیرند</p><p>تا درین بی سر و بن صیدگه آزاد زیند</p><p>جا سر کوهی و منزل بن غاری گیرند</p><p>هیبت بادیه فقر و فنا بین که در او</p><p>هر صف مورچه را خیل سواری گیرند</p><p>بی قرارند چون آتش ز غمت سوختگان</p><p>تا نمیرند چه امکان که قراری گیرند</p><p>تیزبینان نظر از کحل بصر دوخته اند</p><p>در رهت کحل بصیرت ز غباری گیرند</p><p>جامی و روی به خاک در تو چون ز حرم</p><p>هر یک از کعبه روان راه دیاری گیرند</p><h2><a id="poem-80501" href="https://ganjoor.net/jami/divanj/khatema-hayat/ghazal-jk/sh113">شمارهٔ ۱۱۳</a></h2>
<p>باده چون بی غش و ساقی چو پریوش باشد</p><p>دعوی توبه درین وقت چه ناخوش باشد</p><p>صفت جام جهان بین که حکیمان گویند</p><p>رمزی از جام بلور و می بی غش باشد</p><p>مدعی گر نخورد می بگذارش که مدام</p><p>خاطر از وسوسه زهد مشوش باشد</p><p>آتشین می به کفم نه که جز این آتش نیست</p><p>رند میخواره که مستوجب آتش باشد</p><p>از دل غیب نما نقش خط و خال بشوی</p><p>روی آیینه نشاید که منقش باشد</p><p>بر حذر باش درین خوابگه عیش مباد</p><p>تیغها تعبیه اش در ته مفرش باشد</p><p>از سبو باده کشد دلشده جامی نه ز جام</p><p>رند باید که درین شیوه سبوکش باشد</p><h2><a id="poem-80502" href="https://ganjoor.net/jami/divanj/khatema-hayat/ghazal-jk/sh114">شمارهٔ ۱۱۴</a></h2>
<p>سفر خوش است اگر یار همسفر باشد</p><p>غبار موکب او سرمه بصر باشد</p><p>به منزلی که نشیند به محملی که رود</p><p>جمال او همه جا قبله نظر باشد</p><p>به هر جهت که کنی روی آشکار بود</p><p>به هر طرف که نهی چشم جلوه گر باشد</p><p>چه سود همسفری با ویم که آن خودکام</p><p>ز راه وصل به هر گام دورتر باشد</p><p>اسیر محنت عشقم مرا به وصل چه کار</p><p>نشاط و عیش دگر عاشقی دگر باشد</p><p>مرا چو تیر زند گر سپر شود مانع</p><p>شکایتی که مرا باشد از سپر باشد</p><p>به مهر روی بتان عیب من مکن جامی</p><p>مرا خود از همه عالم همین هنر باشد</p><h2><a id="poem-80503" href="https://ganjoor.net/jami/divanj/khatema-hayat/ghazal-jk/sh115">شمارهٔ ۱۱۵</a></h2>
<p>ز بس آه غمت زین جان آتشناک خواهم زد</p><p>ز دود آه شبگون خیمه بر افلاک خواهم زد</p><p>چو آیی از سفر تا گیرمت بی پیرهن در بر</p><p>ز شوق تو گریبان تا به دامان چاک خواهم زد</p><p>به سر خواهم ز جورت خاک کردن چون کنی جلوه</p><p>بدین حیله به چشم اهل غرض را خاک خواهم زد</p><p>چو تو زهرم دهی جانا طبیبم گو میا بر سر</p><p>که سنگش بی لبت بر حقه تریاک خواهم زد</p><p>ز خاشاک است گلبن خرمنی گر با رخت لافد</p><p>به جای گل ز آهش شعله در خاشاک خواهم زد</p><p>پس از کشتن به خاکم گر سواره بگذری روزی</p><p>ز زیر خاک دستت در خم فتراک خواهم زد</p><p>چو جامی دفتر نام بتان خواهد ز من نامت</p><p>رقم در وی بت خوانخواره بی باک خواهم زد</p><h2><a id="poem-80504" href="https://ganjoor.net/jami/divanj/khatema-hayat/ghazal-jk/sh116">شمارهٔ ۱۱۶</a></h2>
<p>چو ترک سرکشم بر عزم میدان پشت زین گیرد</p><p>چو گوی اندر خم چوگان سر مردان دین گیرد</p><p>به کس چون خلعت وصلش پسندم کز حسد میرم</p><p>اگر خاکش ببوسد دامن و باد آستین گیرد</p><p>کله چون کج نهاده لب می آلوده برون آید</p><p>به یک عشوه ز شاهان جهان تاج و نگین گیرد</p><p>ننالم گر خورم صد تیر بر جان از کمان او</p><p>ندارم تاب آن کز من خم ابروش چین گیرد</p><p>ز نورسته خطش گرد شکر مردم معاذالله</p><p>ز روزی کش غبار مشک گرد یاسمین گیرد</p><p>من بیخواب هر شب آستانش را کنم بالین</p><p>به قصد آنکه آنجا شایدم خواب پسین گیرد</p><p>خط سبزش به بالای لب نوشین به آن ماند</p><p>که طوطی رنگ پرهای مگس در انگبین گیرد</p><p>به هر محمل چو مجنون غیر لیلی کس نمی بیند</p><p>چه دور از وی اگر دنبال هر محمل نشین گیرد</p><p>گیاه درد و غم را بیخ گردد رگ رگ جامی</p><p>چو با اندوه هجران جای در زیر زمین گیرد</p><h2><a id="poem-80505" href="https://ganjoor.net/jami/divanj/khatema-hayat/ghazal-jk/sh117">شمارهٔ ۱۱۷</a></h2>
<p>چون صبا شانه درآن طره خم در خم زد</p><p>سلک جمعیت شوریده دلان برهم زد</p><p>تار هر موی کز آمد شد آن شانه گسست</p><p>با رگ جان من آن را گرهی محکم زد</p><p>تا ز راهت ننشیند به رخ غیر غبار</p><p>هر دمش چشم من آب از مژه پرنم زد</p><p>وصل تو ملک سلیمان بود و لب خاتم</p><p>لب تعظیم خوش آن کس که بر آن خاتم زد</p><p>کعبه میخانه بود چشمه زمزم خم می</p><p>کفن خویش خوش آن زنده که بر زمزم زد</p><p>گر به دور لب جانبخش تو بودی عیسی</p><p>با وجود تو نیارستی از احیا دم زد</p><p>عیش پابوس تو تا یافت به عالم جامی</p><p>پشت پا بر طرب و عیش همه عالم زد</p><h2><a id="poem-80506" href="https://ganjoor.net/jami/divanj/khatema-hayat/ghazal-jk/sh118">شمارهٔ ۱۱۸</a></h2>
<p>هر شیشه می با تو چو در محفلم افتد</p><p>بینم لبت آن شیشه ز طاق دلم افتد</p><p>خواهم سر خود را به سر راه تو منزل</p><p>باشد که تو را راه به سرمنزلم افتد</p><p>چون تیغ به قتلم کشی آن دم دیت من</p><p>این بس که نگاهی به رخ قاتلم افتد</p><p>ای وقت صبا خوش که به یکدم بگشاید</p><p>گر در شکن زلف تو صد مشکلم افتد</p><p>حادی مفروز آتش من گو که مبادا</p><p>از سینه زند شعله و در محملم افتد</p><p>گردد علم رحمت جاوید پس از مرگ</p><p>گر سایه سرو تو بر آب و گلم افتد</p><p>من جامیم آن بحر معانی که گه موج</p><p>صد گوهر سیراب به هر ساحلم افتد</p><h2><a id="poem-80507" href="https://ganjoor.net/jami/divanj/khatema-hayat/ghazal-jk/sh119">شمارهٔ ۱۱۹</a></h2>
<p>به باغ لاله و گل رونق بهارانند</p><p>ولی برآمده سرخ از تو شرمسارانند</p><p>نظر به حال شقایق کن ای سحاب کرم</p><p>که از نوایر شوق تو داغدارانند</p><p>شب از چه گشت سیه جامه چرخ نیلی پوش</p><p>اگر ز ماتم عشقت نه سوگوارانند</p><p>قرار بر سر آتش که راست نیست عجب</p><p>که بر رخ تو دو زلف تو بی قرارانند</p><p>چنان به راه تو گرمند رهروان که مگر</p><p>فراز بارگی جم چو جم سوارانند</p><p>به فرق سنگ سیاست مزن گدایان را</p><p>که مستحق چنین تاج شهریارانند</p><p>به عشق تا در تسلیم و صلح زد جامی</p><p>جهانیان همه با او ستیزه کارانند</p><h2><a id="poem-80508" href="https://ganjoor.net/jami/divanj/khatema-hayat/ghazal-jk/sh120">شمارهٔ ۱۲۰</a></h2>
<p>صبحدم دردکشان نقب به میخانه زدند</p><p>بوسه بر یاد لبت بر لب پیمانه زدند</p><p>زاهدان سبحه به کف عازم آن بزم شدند</p><p>رقم نقل چو بر سبحه صد دانه زدند</p><p>صوفیان را دهن از ورد سحر بربستند</p><p>بس که بر صومعه ها نعره مستانه زدند</p><p>بود مرغان اولی اجنحه را روی به عشق</p><p>لیکن آن شعله به بال و پر پروانه زدند</p><p>گر به شاهان نرسد نقد محبت چه عجب</p><p>علم دولت این گنج به ویرانه زدند</p><p>آشنا را کف راحت که نهادند به دل</p><p>دست رد بود که بر سینه بیگانه زدند</p><p>شرح احوال پریشانی ما ریخت فرو</p><p>چون سر زلف پریشان تو را شانه زدند</p><p>ساغر داد بر ارباب خرد پیمودند</p><p>سنگ بیداد به جام من دیوانه زدند</p><p>جامیا گوش فروبند ز افسانه دهر</p><p>که همه خواب درین عشوه ده افسانه زدند</p><h2><a id="poem-80509" href="https://ganjoor.net/jami/divanj/khatema-hayat/ghazal-jk/sh121">شمارهٔ ۱۲۱</a></h2>
<p>آن که تیغ مهر او در سینه صد چاکم زند</p><p>کشته آنم که چون مه خیمه بر خاکم زند</p><p>شویم از خون جگر گر صد رقم هر دم قلم</p><p>جز خیال خط او بر لوح ادراکم زند</p><p>گرچه باغی ام خزان دیده، شوم رشک بهار</p><p>ابر لطفش گر نمی بر خار و خاشاکم زند</p><p>جز هوس نبود حجاب راه گو از برق عشق</p><p>لمعه ای کآتش درین جان هوسناکم زند</p><p>زان بهار لطف خواهم بود لبخندان چو گل</p><p>گرچه صد چاک از جفا در دامن پاکم زند</p><p>گر اجل بیند که چون می میرم از یک زخم زود</p><p>بوسه ها بر خنجر بدخوی بی باکم زند</p><p>گفتم از جامی چه جرم آمد کزو پیچی عنان</p><p>گفت دست آرزو تا کی به فتراکم زند</p><h2><a id="poem-80510" href="https://ganjoor.net/jami/divanj/khatema-hayat/ghazal-jk/sh122">شمارهٔ ۱۲۲</a></h2>
<p>دل دید لبت وز دو جهان بی خبر افتاد</p><p>بین مستی این می که عجب کارگر افتاد</p><p>هرجا ز تو شوریست همانا که ز خوبان</p><p>در طینت پاک تو نمک بیشتر افتاد</p><p>زلف سیهت سوخته از برق تجلیست</p><p>چون عکس دو رخسار تو بر یکدگر افتاد</p><p>تا ناوک تو بر سپر افتاد نه بر من</p><p>صد چین به چین از حسدم چون سپر افتاد</p><p>پروانه ز سوزی که مرا هست چه آگاه</p><p>کان شعله مرا در جگر او را به پر افتاد</p><p>خالیست دل افروز به هر رو که نشان ماند</p><p>هرجا به بتان زآتش تو یک شرر افتاد</p><p>گر زیور طوق سگ تو بایدت اینک</p><p>از خون دلم لعل و ز اشکم گهر افتاد</p><p>جامی غزل سعدی و آنان که جوابش</p><p>گفتند چو بشنیدبه این نظم درافتاد</p><p>این نظم نه در پایه سعدیست ولیکن</p><p>با گفته یاران دگر سر به سر افتاد</p><h2><a id="poem-80511" href="https://ganjoor.net/jami/divanj/khatema-hayat/ghazal-jk/sh123">شمارهٔ ۱۲۳</a></h2>
<p>برهنگان چمن باز سبزپوش شدند</p><p>ز تیغ خور سپر رند باده نوش شدند</p><p>نوای عیش زد از شاخ سرو مرغ سحر</p><p>معاشران همه در نعره و خروش شدند</p><p>فقیه مدرسه با طالبان حلقه درس</p><p>کشیده صف به در پیر میفروش شدند</p><p>کجاست طاقت می صوفیان صومعه را</p><p>که ناچشیده به بویی ز عقل و هوش شدند</p><p>خوش آن کسان که چنان مست و بیخودند امروز</p><p>که فارغ از غم فردا و یاد دوش شدند</p><p>حدیث عشق به تقلید لذتی ندهد</p><p>خوش آن گروه کزین گفت و گو خموش شدند</p><p>رسید گفته جامی به بلبلان چمن</p><p>زبان نطق ببستند و جمله گوش شدند</p><h2><a id="poem-80512" href="https://ganjoor.net/jami/divanj/khatema-hayat/ghazal-jk/sh124">شمارهٔ ۱۲۴</a></h2>
<p>چو رند خط به حریفان دردخواره نویسد</p><p>به درد تیره خم بر سفال پاره نویسد</p><p>گرفت روی تو ملک جهان وز خط مشکین</p><p>خراج بر مه و خور باج بر ستاره نویسد</p><p>دقیقه های فرو رفته از صحیفه حسنت</p><p>عذار تو به خط سبز برکناره نویسد</p><p>به قصد آنکه بماند همیشه قصه شیرین</p><p>به تیشه کوهکن آن را به سنگ خاره نویسد</p><p>ببین علو مقام که پیر میکده نامم</p><p>گدای عور تهیدست هیچ کاره نویسد</p><p>هزار پاره دلم شرح شوق تو نتواند</p><p>به لوح چهره گر از خون هزار باره نویسد</p><p>رموز عشق شود فاش اگر نه کلک تو جامی</p><p>سخن به صورت تشبیه و استعاره نویسد</p><h2><a id="poem-80513" href="https://ganjoor.net/jami/divanj/khatema-hayat/ghazal-jk/sh125">شمارهٔ ۱۲۵</a></h2>
<p>خوبرویان جهان رسم وفا نشناسند</p><p>قدر یاری و وفاداری ما نشناسند</p><p>جز ره عشق بتان راه دگر می جویند</p><p>اهل تقلید که راهی به خدا نشناسند</p><p>پای تا سر همه دردند اسیران تو لیک</p><p>چاره درد ندانند و دوا نشناسند</p><p>قاصدی محرم اسرار سراپرده تو</p><p>جز نسیم سحر و باد صبا نشناسند</p><p>چه درخشنده جبینی و فروزنده عذار</p><p>کز مهت جز به کمر یا به قبا نشناسند</p><p>مشکبویی و سیه چشم بدانسان که تو را</p><p>ز آهوی چین و غزالان خطا نشناسند</p><p>زرق و سالوس تو جامی به خراسان شد فاش</p><p>روی در مملکتی نه که تو را نشناسند</p><h2><a id="poem-80514" href="https://ganjoor.net/jami/divanj/khatema-hayat/ghazal-jk/sh126">شمارهٔ ۱۲۶</a></h2>
<p>بر دل عاشق چو زخم از نشتر خاری رسد</p><p>زان گل راحت دمد چون از کف یاری رسد</p><p>چون به سیلی رانیم خواهم که دارم دیده پیش</p><p>لیک ترسم کز مژه بر دستت آزاری رسد</p><p>برکسم نبود حسد جز آنکه چون خواهد دلش</p><p>از جمال چون تو دلداری به دیداری رسسد</p><p>محنت صاحبدلان باشد غرض چون در جهان</p><p>نوبت خوبی همچون تو جفاکاری رسد</p><p>چون گرفت اکنون بر اقرارم به تو خاطر قرار</p><p>زان چه غم دارم که کس را بر من انکاری رسد</p><p>کوی تو بیمار جای شهر را ماند که چون</p><p>بگذرم بر وی ز هر سو ناله زاری رسد</p><p>جامی است آن با سگانت می کند عرض نیاز</p><p>گر به گوشت نیم شب آهسته گفتاری رسد</p><h2><a id="poem-80515" href="https://ganjoor.net/jami/divanj/khatema-hayat/ghazal-jk/sh127">شمارهٔ ۱۲۷</a></h2>
<p>دوستان از ناله زارم صدایی بشنوید</p><p>وز خروش سیل اشکم ماجرایی بشنوید</p><p>مجلس انس است دور از وحشت بیگانگان</p><p>ز آشنایی داستان آشنایی بشنوید</p><p>شرح اسراری که شاهان محرم آن نیستند</p><p>از زبان بی سر و سامان گدایی بشنوید</p><p>رهروان کعبه را باید سخن در راه گفت</p><p>این سخن گفته ست با من رهنمایی بشنوید</p><p>بر در کعبه چو محرومید از لحن صریر</p><p>ز اشتران قافله بانگ درایی بشنوید</p><p>تشنه ماندن در بیابان چند بردارید گام</p><p>از لب زمزم به هر تشنه صلایی بشنوید</p><p>می کشد جامی نفیر از شوق خار بادیه</p><p>عندلیبی می زند بر گل نوایی بشنوید</p><h2><a id="poem-80516" href="https://ganjoor.net/jami/divanj/khatema-hayat/ghazal-jk/sh128">شمارهٔ ۱۲۸</a></h2>
<p>منم امروز حریف قدح آشامی چند</p><p>چهره رنگین چو گل از باده گل اندامی چند</p><p>بهر ساقیگری و مطربی و قوالی</p><p>کرده آرام دل خویش دلارامی چند</p><p>وادی قدس بود کوی مغان باد سرم</p><p>خاک پایی که درین کوی زند گامی چند</p><p>پر برآمد دلم از محنت ایام فراق</p><p>محرمی کو که فرستم به تو پیغامی چند</p><p>وعده بوسه نباشد ز تو حد چو منی</p><p>هستم از لعل تو خوشنود به دشنامی چند</p><p>ما به بدنامی عشقیم نکونام شده</p><p>واعظا چند بری عرض نکونامی چند</p><p>جامی اندوه جهان چند، به میخانه درآی</p><p>یک دو دم پای خمی گیر و بزن جامی چند</p><h2><a id="poem-80517" href="https://ganjoor.net/jami/divanj/khatema-hayat/ghazal-jk/sh129">شمارهٔ ۱۲۹</a></h2>
<p>چو خندان جام می کام از لب لعل تو بردارد</p><p>صراحی گریه خونین ز رشکش در گلو آرد</p><p>عجب جاییست کوی تو که بهر محنت عاشق</p><p>زمینش خار غم روید هوایش خون دل بارد</p><p>سمندت خاک پای خویشتن مفروش گو ارزان</p><p>که صد جان در بهای آن دهند ار پا بیفشارد</p><p>ز سبحه وارد صوفی نباشد غیر محرومی</p><p>کزان جز ورد نامقبول خود بر خلق بشمارد</p><p>ندارد بیش ازین بیمار تو در دل تمنایی</p><p>که جان با باد زلف و تن به خاک پات بسپارد</p><p>غرض گر نی هلاک عاشقان خسته دل باشد</p><p>خدا چون تو بلایی برسر این قوم نگمارد</p><p>ز آه سرد شمع عشرت جامی نشست آری</p><p>زمانه آه سرد عاشقان را باد پندارد</p><h2><a id="poem-80518" href="https://ganjoor.net/jami/divanj/khatema-hayat/ghazal-jk/sh130">شمارهٔ ۱۳۰</a></h2>
<p>گر روی بی تو مرا داغ جگر تازه شود</p><p>چون بیایی به توام مهر دگر تازه شود</p><p>تازه شد خط و رخت از دم روشن نفسان</p><p>چون گل و سبزه که از باد سحر تازه شود</p><p>تا شنیدم که بود عشق هنر هر نفسی</p><p>در دلم داعیه کسب هنر تازه شود</p><p>سویم از خاک در خویش غباری بفرست</p><p>که ازان سرمه مرا نور بصر تازه شود</p><p>بس که از جور رقیبان درت در رنجم</p><p>هر دم از کوی توام عزم سفر تازه شود</p><p>دیده را شد ز غبار خط سبزت مژه تر</p><p>چون لب جوی که از سبزه تر تازه شود</p><p>جامی اینسان که کند شرح نظربازی خویش</p><p>زود ازو قاعده علم نظر تازه شود</p><h2><a id="poem-80519" href="https://ganjoor.net/jami/divanj/khatema-hayat/ghazal-jk/sh131">شمارهٔ ۱۳۱</a></h2>
<p>چون رسوم شاهی از دور فلک بنیاد شد</p><p>از دو سلطان احمد این ویرانه کاخ آباد شد</p><p>دارد این خرم ز آب تیغ باغ داد را</p><p>آنچنان کز آب جام آن رونق بغداد شد</p><p>چون کشید این خوان جود و مکرمت گرد جهان</p><p>همت سایل ز رق حرص و آز آزاد شد</p><p>زیر رمحش یافت دشمن راحت خواب اجل</p><p>سایه آن بر وی آری سایه شمشاد شد</p><p>در تب مهرش عدو گویی گریبان باز کرد</p><p>بر تنش باد صبا باد ثمود و عاد شد</p><p>نیست شد فریاد مظلوم از شمول عدل او</p><p>از شمول عدل او فریاد در فریاد شد</p><p>تشنه جانی کو نه آب از مشرب صدقش کشید</p><p>در گلو آب زلالش خنجر پولاد شد</p><p>لب گشا جامی به تکرار دعایش کین دعا</p><p>صاحبان ورد را دیباچه اوراد شد</p><p>شاد بادش در دو عالم دل به نیل هر مراد</p><p>چون ز لطف شاملش دل‌های غمگین شاد شد</p><h2><a id="poem-80520" href="https://ganjoor.net/jami/divanj/khatema-hayat/ghazal-jk/sh132">شمارهٔ ۱۳۲</a></h2>
<p>دی چو به بوستان تو را جا به کنار آب شد</p><p>آب ز عکس روی تو چشمه آفتاب شد</p><p>جست به باغ بی رخت لمعه برق آه من</p><p>شاخ درخت شعله زد مرغ چمن کباب شد</p><p>خواستم از خدا که دل مایل مهر گرددت</p><p>در حق تو دعای من شکر که مستجاب شد</p><p>محتسب سبو شکن دید صفای جامی می</p><p>مشرب میگساریش مانع احتساب شد</p><p>ره به حریم بزم تو بود برون ز وسع من</p><p>سوی توام زمام کش زمزمه رباب شد</p><p>دیده عقل تیزبین شد ز فروغ عشق تو</p><p>هرچه خطا شمرده بود آن همگی صواب شد</p><p>راند ز رسته درت جامی تنگدل سخن</p><p>رشته نظم دلکشش سلک در خوشاب شد</p><h2><a id="poem-80521" href="https://ganjoor.net/jami/divanj/khatema-hayat/ghazal-jk/sh133">شمارهٔ ۱۳۳</a></h2>
<p>بر سر از چتر مرصع سایه ات می گستردند</p><p>یا تماشا را ملایک بافته پر در پرند</p><p>پرسش حال اسیران می کنی گاهی ز دور</p><p>با رقیبانت همی بینند و خونی می خورند</p><p>افکنی سرهای مشتاقان به ره تا دیگران</p><p>چون نهند اندر رهت پا، اول از سر بگذرند</p><p>بو که تو یک بارشان بی پیرهن گیری به بر</p><p>عاشقان زین آرزو هر دم گریبان می درند</p><p>گفتیم بشمر غنیمتهای اهل عشق را</p><p>عاشقان جزدولت وصلت غنیمت نشمرند</p><p>با غم دل من خوشم با گلشن و با غم چه کار</p><p>عشقبازان دیگرند و عیش سازان دیگرند</p><p>جان فدای قاصدان بادا که گه گه پیش یار</p><p>نام جامی می برند و نامه ای می آورند</p><h2><a id="poem-80522" href="https://ganjoor.net/jami/divanj/khatema-hayat/ghazal-jk/sh134">شمارهٔ ۱۳۴</a></h2>
<p>ز آب حیات مشک خطا را سرشته‌اند</p><p>گرد لب تو آیت رحمت نوشته‌اند</p><p>من که و کاخ عیش، که خشت وجود من</p><p>از خاک رنج و چشمه محنت سرشته‌اند</p><p>هرگز به آب و رنگ تو نشکفته غنچه‌ای</p><p>در باغ حسن زین همه گل‌ها که کشته‌اند</p><p>عمرم وفا به وعده وصلت نمی‌کند</p><p>این رشته را نگر که چه کوتاه رشته‌اند</p><p>تو اهل این جهان نیی آیا چه کرده‌ای</p><p>کاهل بهشت دامنت از کف بهشته‌اند</p><p>آن تازه میوه‌ای که ز رشک شکرلبان</p><p>درهم کشیده روی ترش همچو کشته‌اند</p><p>جامی نظر ببند که طبع پری‌رخان</p><p>خالی‌ست ز آدمیت اگر خود فرشته‌اند</p><h2><a id="poem-80523" href="https://ganjoor.net/jami/divanj/khatema-hayat/ghazal-jk/sh135">شمارهٔ ۱۳۵</a></h2>
<p>اشکم به گلو گر ره فریاد نبندد</p><p>ناله گرهم در دل ناشاد نبندد</p><p>از کلک مصور مطلب صورت شیرین</p><p>کین نقش بجز تیشه فرهاد نبندد</p><p>ترسم رگ جان بگسلدم کاش ازین پیش</p><p>آن موی میان خنجر بیداد نبندد</p><p>گو خون مرا ریز چو جلاد به شرطی</p><p>کز روی خودم دیده چو جلاد نبندد</p><p>گر فاخته بیند به چمن کاکل آن سرو</p><p>در دل شکسن طره شمشاد نبندد</p><p>محمل کش حاجی چو بود خضر چه باک است</p><p>گر مطهره از دجله بغداد نبندد</p><p>استاد خط آمد لب او کی شود استاد</p><p>جامی چو خیال خط استاد نبندد</p><h2><a id="poem-80524" href="https://ganjoor.net/jami/divanj/khatema-hayat/ghazal-jk/sh136">شمارهٔ ۱۳۶</a></h2>
<p>بر لبم تا نفسی می رود و می آید</p><p>همدم یاد کسی می رود و می آید</p><p>جان که از تن کند آمد شد کویت مرغیست</p><p>که به باغ از قفسی می رود و می آید</p><p>دعوی صدق محبت نه حد همچو منیست</p><p>در دل از تو هوسی می رود و می آید</p><p>دلم از محملت آویخته با ناله زار</p><p>چون معلق جرسی می رود و می آید</p><p>تن زارم ز تو در موج سرشک افتاده ست</p><p>بر سر آب خسی می رود و می آید</p><p>یاد روزی که مرا دیدی و گفتی این کیست</p><p>که درین کوی بسی می رود و می آید</p><p>یاد روزی که مرا دیدی و گفتی این کیست</p><p>که درین کوی بسی می رود و می آید</p><p>بی تو از جان نبود بهره جز این جامی را</p><p>کش به یادت نفسی می رود و می آید</p>
</body></html>