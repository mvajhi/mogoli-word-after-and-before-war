<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر سوم - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65822" href="https://ganjoor.net/jami/7ourang/7-1/sd3/sh51">بخش ۵۱ - خاتمه کتاب</a></h2>
<p>جامی از شعر و شاعری باز آی</p><p>با خموشی ز شعر دمساز آی</p><p>شعر شعر خیال بافتن است</p><p>بهر آن شعر مو شکافتن است</p><p>گر چو استاد کارگر همه سال</p><p>شعر بافی کنی بدین منوال</p><p>به عبث شکل موشکافی چند</p><p>شعر گویی و شعر بافی چند</p><p>نکند با تو بیش ازین ایام</p><p>کت به بافندگی برآرد نام</p><p>نیست از نام و ننگ رنگ تو را</p><p>گر ازین نام نیست ننگ تو را</p><p>نه چه گفتم چه جای این سخن است</p><p>رای دانا ورای این سخن است</p><p>هست همت چو مغز و کار چو پوست</p><p>کار هر کس به قدر همت اوست</p><p>کار فرخنده گشته از فرهنگ</p><p>کارگر را در او چه تهمت ننگ</p><p>همت مرد چون بلند بود</p><p>در همه کار ارجمند بود</p><p>نرسد جز بلند معراجی</p><p>خیر نساج را ز نساجی</p><p>کار کاید ز کارخانه خیر</p><p>در دو عالم بود نشانه خیر</p><p>نکند کز طبع خرده دان زاید</p><p>بهر شاهان خرده دان شاید</p><p>مدح دونان به نغز گفتاری</p><p>خرده دان را بود نگونساری</p><p>شیوه مادحی چو گیری پیش</p><p>مدح شاهان سرفراز اندیش</p><p>خاصه شاهی که از مسافت دور</p><p>مدت قطع آن سنین و شهور</p><p>مخلصی را به تنگنای خمول</p><p>بسته بر خود در خروج و دخول</p><p>نه ز نظمش جواهر منظوم</p><p>خوانده از نامه ثنا مرقوم</p><p>نه ز نثرش لآلی منثور</p><p>دیده در نامه دعا مسطور</p><p>به کرامند تحفه یاد کند</p><p>به گرامی هدیه شاد کند</p><p>چیست آن تحفه بدره زر ناب</p><p>وان هدیه عطیه نایاب</p><p>بدره ای بی شمار بدر در او</p><p>اخترانی بلند قدر در او</p><p>بدر تدویر و آفتاب درخش</p><p>لون شان طبع را مسرت بخش</p><p>عدد اخترانش بی شتلم</p><p>از اصول عدد دوازدهم</p><p>بر نصاب کواکب مرصود</p><p>گر شود کسر وی ز وی مفقود</p><p>لعبتانند جمله زرد لباس</p><p>به دو رویی به شهر روی شناس</p><p>روی سایند اگر به سنگ سیاه</p><p>زان شود تابناک سنگ چو ماه</p><p>رسته هر یک ز داغ آتش و دود</p><p>آتشین داغ بهر جان حسود</p><p>آنچه زین بیشتر ز شاه سعید</p><p>به فقیران نیکخواه رسید</p><p>کف جود ویش مضاعف ساخت</p><p>بحر را شرمسار زان کف ساخت</p><p>شاهدی کان سلاسل الذهب است</p><p>که ز بختش رسیده این لقب است</p><p>پایه ای دارد آنچنان عالی</p><p>که هلال آمدش به خلخالی</p><p>پای همت کشید ازان خلخال</p><p>کافسری بایدم گران مثقال</p><p>زان زری کامد از خزینه شاه</p><p>با خردمند قاصدی همراه</p><p>تا کنم زان به نیروی امید</p><p>افسر سرفرازی جاوید</p><p>گر چه زانجا که هست پایه فقر</p><p>که مبادا زوال سایه فقر</p><p>همه ملک جهان حقیر بود</p><p>زانکه آخر فناپذیر بود</p><p>لیک از آنجا که تحفه شاهیست</p><p>یاد کرد کمین هوا خواهیست</p><p>برق نور است زاسمان بلند</p><p>بر زمین فرود قدر نژند</p><p>قدر آن را قیاس نتوان کرد</p><p>جز ز شکرش اساس نتوان کرد</p><p>با دهان ز قیل و قال خموش</p><p>می کنم از زبان حال خروش</p><p>آن خروشی که گوش جان شنود</p><p>بلکه اهل خرد به آن گرود</p><p>گوش سر از سماع آن معزول</p><p>گوش سر بر سماع آن مجبول</p><p>تا بود در زمانه گفت و شنفت</p><p>تا بود قول آشکار و نهفت</p><p>گوش دهر از دعای شه پر باد</p><p>داعیان را به آن تفاخر باد</p><p>هر دعا را بقای آن مضمون</p><p>به سعادات سرمدی مقرون</p><p>همه مقبول و مستجاب شده</p><p>همه مقرون به فتح باب شده</p><p>بر همین نکته ختم شد مقصود</p><p>لله الحمد و العلی والجود</p>
</body></html>