<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>تحفة‌الاحرار - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65935" href="https://ganjoor.net/jami/7ourang/7-3/sh37">بخش ۳۷ - حکایت زنده دلی که با مردگان انس گرفته بود و از زندگان فرار می نمود</a></h2>
<p>زنده دلی از صف افسردگان</p><p>رفت به همسایگی مردگان</p><p>پشت ملامت به عمارات کرد</p><p>روی ارادت به مزارات کرد</p><p>حرف فنا خواند ز هر لوح خاک</p><p>روح بقا جست ز هر روح پاک</p><p>گشتی ازین سگ منشان تیز تگ</p><p>همچو تگ آهوی وحشی ز سگ</p><p>کارشناسی پی تفتیش حال</p><p>کرد ازو بر سر راهی سؤال</p><p>کین همه از زنده رمیدن چراست</p><p>رخت سوی مرده کشیدن چراست</p><p>گفت بلندان به مغاک اندراند</p><p>پاک نهادان ته خاک اندراند</p><p>مرده دلانند به روی زمین</p><p>بهر چه با مرده شوم همنشین</p><p>همدمی مرده دهد مردگی</p><p>صحبت افسرده دل افسردگی</p><p>زیر گل آنان که پراکنده اند</p><p>گر چه به تن مرده به جان زنده اند</p><p>مرده دلی بود مرا پیش ازین</p><p>بسته هر چون و چرا پیش ازین</p><p>زنده شدم از نظر پاکشان</p><p>آب حیاتست مرا خاکشان</p><p>جامی ازین مرده دلان گوشه گیر</p><p>گوش به خود دار و ز خود توشه گیر</p><p>هر چه درین دایره بیرون توست</p><p>گام سعایت زده در خون توست</p><h2><a id="poem-65936" href="https://ganjoor.net/jami/7ourang/7-3/sh38">بخش ۳۸ - مقاله نهم در اشارت به صمت که سرمایه نجات و پیرایه رفع درجات است</a></h2>
<p>ای به زبان نکته گزار آمده</p><p>وی به سخن نادره کار آمده</p><p>نقطه نطق است تو را بر زبان</p><p>گشته از آن نقطه زبانت زیان</p><p>گر کنی آن نقطه ازین حرف حک</p><p>بر خط حکم تو نهد سر فلک</p><p>هر که درین گنبد نیلوفری</p><p>افکند آوازه نیکو فری</p><p>نیکویی فر وی از خامشیست</p><p>خامشیش تیغ جهالت کشیست</p><p>گفتن بسیار نه از نغزی است</p><p>ولوله طبل ز بی مغزی است</p><p>خم پر از باده تهی از صداست</p><p>چونکه تهی شد ز صدا پر نواست</p><p>در دلت از غیب گلی چون گشاد</p><p>از دم ناخوش مده آن را به باد</p><p>تا نه لبت بسته ز دعوی شود</p><p>کی دل تو مخزن معنی شود</p><p>غنچه که نبود به دهانش زبان</p><p>لعل و زرش بین گره اندر میان</p><p>سوسن رعنا که زبان آور است</p><p>کیسه تهی مانده ز لعل و زر است</p><p>منطق طوطی خطر جان اوست</p><p>قفل نه کلبه احزان اوست</p><p>زاغ که از گفتنش آمد فراغ</p><p>جلوه گر آنک به تماشای باغ</p><p>خست طبع است درین کهنه کاخ</p><p>حوصله تنگ و حدیث فراخ</p><p>چرخ بدین گردش دایم خموش</p><p>چرخه حلاج و هزاران خروش</p><p>رسته دندانت صفی بست خوش</p><p>پیش صف آمد لب تو پرده کش</p><p>کرده زبان تیغ پی یک سخن</p><p>چند شوی پرده در وصف شکن</p><p>گر چه سخن خاصیت زندگیست</p><p>موجب صد گونه پراکندگیست</p><p>زندگی افزای دل زنده را</p><p>ورد مکن قول پراکنده را</p><p>چشم برآمد شد انفاس دار</p><p>وین دو سه نو آمده را پاس دار</p><p>هر نفس از تو که هیولا وش است</p><p>قابل هر نقش خوش و ناخوش است</p><p>گر ز کرم نقش جمالش دهی</p><p>منقبت فضل و کمالش دهی</p><p>بر ورق عمر تو عنوان شود</p><p>فاتحه نامه احسان شود</p><p>ور ز سفه داغ قصورش کشی</p><p>در درکات شر و شورش کشی</p><p>خامه کش صفحه دین گرددت</p><p>میل زن چشم یقین گرددت</p><p>لب چو گشایی گرو هوش باش</p><p>ور نه زبان در کش و خاموش باش</p><p>هوش چه باشد ز خدا آگهی</p><p>آگهیی ز آفت غفلت تهی</p><p>دل چو شود ز آگهیت بهره مند</p><p>پایه اقبال تو گردد بلند</p><p>بر سخن بیهده کم شو دلیر</p><p>تا که ازان پایه نیفتی به زیر</p><h2><a id="poem-65937" href="https://ganjoor.net/jami/7ourang/7-3/sh39">بخش ۳۹ - حکایت کشفی که به بال بطان پریدن آغاز نهاد و به یک سخن ناجایگاه از اوج هوا به حضیض خاک افتاد</a></h2>
<p>بست به صد مهر بر اطراف شط</p><p>عقد محبت کشفی با دو بط</p><p>شد به فراغت ز غم روزگار</p><p>قاعده صحبتشان استوار</p><p>روزی از آنجا که فلک راست خوی</p><p>گشت ز بی مهریشان کینه جوی</p><p>طبع بطان از لب دریا گرفت</p><p>رای سفر در دلشان جا گرفت</p><p>کرد کشف ناله که ای همدمان</p><p>وز الم فرقت من بی غمان</p><p>خو به کرم های شما کرده ام</p><p>قوت ز غم های شما خورده ام</p><p>گر چه مرا پشت چو سنگ است سخت</p><p>دارم ازین بار دلی لخت لخت</p><p>هیچ کسم نیست به جای شما</p><p>پشت به کوهم ز وفای شما</p><p>نی به شما وقت همپاییم</p><p>نی ز شما طاقت تنهاییم</p><p>نیک فرو مانده به کار خودم</p><p>پشت دو تا گشته ز بار خودم</p><p>بود ز بیشه به لب آبگیر</p><p>چوبکی افتاده چو یک چوبه تیر</p><p>یک بط از آن چوب یکی سر گرفت</p><p>وان بط دیگر سر دیگر گرفت</p><p>برد کشف نیز به آنجا دهان</p><p>سخت به دندان بگرفتش میان</p><p>میل سفر کرد به میل بطان</p><p>مرغ هوا گشت طفیل بطان</p><p>چون سوی خشکی سفر افتادشان</p><p>بر سر جمعی گذر افتادشان</p><p>بانگ برآمد ز همه کای شگفت</p><p>یک کشف آنک به دو بط گشته جفت</p><p>بانگ چو بشنید کشف لب گشاد</p><p>گفت که حاسد به جهان کور باد</p><p>زو لب خود بود گشادن همان</p><p>ز اوج هوا زیر فتادن همان</p><p>زان دم بیهوده که ناگاه زد</p><p>بر خود و بر دولت خود راه زد</p><p>جامی ازین گفتن بیهوده چند</p><p>زیرکیی ورز و لب خود ببند</p><p>تا که درین بادیه هولناک</p><p>از سر افلاک نیفتی به خاک</p><h2><a id="poem-65938" href="https://ganjoor.net/jami/7ourang/7-3/sh40">بخش ۴۰ - مقاله دهم در اشارت به سهر که نشانه هوشیاری و علامت بخت بیداریست</a></h2>
<p>ای به شکر خواب سحر داده هوش</p><p>خیز که برخاست ز مرغان خروش</p><p>مرغ سحر زنده و تو مرده ای</p><p>او ز نوا گرم و تو افسرده ای</p><p>ترک هوا گوی و نوایی بزن</p><p>چنگ به دامان وفایی بزن</p><p>هر شب ازین پرده زنگارگون</p><p>این همه لعبت که سر آرد برون</p><p>هست پی آنکه شود آشکار</p><p>بر نظرت قدرت لعبت نگار</p><p>شرم تو بادا که کنی تا به روز</p><p>راه نظر را به مژه میخ دوز</p><p>ننگری این دیر بقا پرده را</p><p>وین همه اوضاع نوآورده را</p><p>بر نکنی سر که بر این پرده چیست</p><p>نقش نگارنده درین پرده کیست</p><p>سبحه انجم به ثریا که داد</p><p>طارم چارم به مسیحا که داد</p><p>تار که بر بط ناهید بست</p><p>رنگ که بر محمل خورشید بست</p><p>نیل بر این صفحه خضرا که بیخت</p><p>مهره درین حقه مینا که ریخت</p><p>خرقه شب غالیه گون از چه شد</p><p>دامنش آلوده به خون از چه شد</p><p>شمع سحر لمعه نور از که یافت</p><p>جبهه مه داغ قصور از که یافت</p><p>هست درین دایره قال و قیل</p><p>این همه بر هستی صانع دلیل</p><p>نقش نگر جانب نقاش رو</p><p>حسن بنا بین و به بنا گرو</p><p>بیش درین مرحله غافل مخسب</p><p>پای برآر از گل و در گل مخسب</p><p>خلعت عمر تو عجب کوته است</p><p>خون به دل از کوتهیش ته ته است</p><p>بیش میفزای به مقراض خواب</p><p>کوتهی آن که نیفتد صواب</p><p>خواب چو مرگ ار نبود ضد زیست</p><p>نکته «النوم اخ الموت » چیست</p><p>چهره این اخ به تف آلوده باد</p><p>خود به تف این اخ چه مناسب فتاد</p><p>هست یکی نیمه ز عمر تو روز</p><p>نیمه دیگر شب انجم فروز</p><p>روز و شب عمر تو با صد شتاب</p><p>می گذرد آن به خور و این به خواب</p><p>روز پی خور سگ دیوانه ای</p><p>خفته به شب مرده کاشانه ای</p><p>روز چنان می گذرد شب چنین</p><p>کی شوی آماده روز پسین</p><p>شب چو رسد شمع شب افروز باش</p><p>همنفس گریه جانسوز باش</p><p>اشک همی ریز به صد درد و سوز</p><p>عذر همی خواه ز تقصیر روز</p><p>هر چه به روز از دل جافی کنی</p><p>وای تو گر شب نه تلافی کنی</p><p>روز تو شد شام به عصیانگری</p><p>شام به روز آر به عذر آوری</p><p>روز و شبت گر همه یکسان شود</p><p>بر تو شب و روز تو تاوان شود</p><p>روز که صد گونه گنه کرده ای</p><p>نامه اعمال سیه کرده ای</p><p>شب ز مژه بهر سفیدی روی</p><p>از رخ آن نامه سیاهی بشوی</p><p>چند کنی خواب ز خودکامگی</p><p>با دل فارغ ز سیه نامگی</p><p>کرده تو خواب و ز ورای حجاب</p><p>ناظر حال تو منزه ز خواب</p><p>شب چه کنی روز به بی حاصلی</p><p>کو به تو خوش حاضر و تو غافلی</p><h2><a id="poem-65939" href="https://ganjoor.net/jami/7ourang/7-3/sh41">بخش ۴۱ - حکایت عارف دل بیدار شب زنده دار</a></h2>
<p>عارفی از ظلمت شب نور یاب</p><p>دیده فرو بست به کلی ز خواب</p><p>شب که ز خورشید نظر دوختی</p><p>شمع نظر تا سحر افروختی</p><p>هر مژه از دیده خونابه ده</p><p>بود به ابروش همانا گره</p><p>روزی ازو کرد فضولی سؤال</p><p>کای نزده راه تو خواب و خیال</p><p>چون دل بیدار تو از خواب رست</p><p>دیده چرا بایدت از خواب بست</p><p>رنج نخفتن چو گران داردت</p><p>یکدمه راحت چه زیان داردت</p><p>گفت نشاید که خدای جهان</p><p>هر شبی آید ز نخست آسمان</p><p>بانگ زند کز صف دوران راه</p><p>کیست که آید به درم عذرخواه</p><p>تا کرم خویش سفیرش کنم</p><p>رحمت خود عذر پذیرش کنم</p><p>من به چنین حال نهم سر به خواب</p><p>گوش بخوابانم ازین خوش خطاب</p><p>او نظر لطف به من کرده باز</p><p>دیده اقبال من از وی فراز</p><p>هر که کند دعوی سودای او</p><p>خواب کنان از رخ زیبای او</p><p>دعویش از صدق بود بی فروغ</p><p>چون نفس صبح نخستین دروغ</p><p>جامی اگر دیده تو روشن است</p><p>در دلت از روضه جان روزن است</p><p>سخت قدم باش درین ره نه سست</p><p>چشم بر آن دار که چشمش به توست</p><h2><a id="poem-65940" href="https://ganjoor.net/jami/7ourang/7-3/sh42">بخش ۴۲ - مقاله یازدهم در نشان دادن از حال صوفیان که نشان ایشان بی نشانی است و زندگانی ایشان در جان فشانی</a></h2>
<p>ای ز صفت تیره دلان خم زده</p><p>وز صفت اهل صفا دم زده</p><p>دل نشده صاف ز نام آوری</p><p>نام برآورده به صوفیگری</p><p>شیوه صوفی چه بود نیستی</p><p>چند تو بر هستی خود ایستی</p><p>گم شو ازین هستی پر اشتلم</p><p>بلکه شو از گم شدگی نیز گم</p><p>ناشده از خویش تهی همچو نی</p><p>دم زدنت زانکه نه یی تا به کی</p><p>گر تو نیی این همه آوازه چیست</p><p>هر نفس این زمزمه تازه چیست</p><p>نی چه بود آن که به دستان خویش</p><p>دم نزند جز ز نیستان خویش</p><p>بادیه هستی خود بسپرد</p><p>پی به نیستان عدم آورد</p><p>چون ز نیستان شکرافشان شود</p><p>بهر حریفان شکرستان شود</p><p>از شکرستان چو برآرد نفس</p><p>طوطی جان ها شود آنجا مگس</p><p>بر لبت این لاف که چون نی نیم</p><p>در دلت اندیشه که جز کی کیم</p><p>قالب تو رومی و دل زنگی است</p><p>رو که نه این شیوه یکرنگی است</p><p>با تن رومی دل زنگی که چه</p><p>رنگ یکی گیر دو رنگی که چه</p><p>رنگ دو رنگی به دو رنگان گذار</p><p>زانکه دو رنگی همه عیب است و عار</p><p>به که شفا جو ز مسیحا شوی</p><p>بو که ازین عیب مبرا شوی</p><p>خشک ز روزه شکمت طبلسان</p><p>گشته علم بر کتفت طیلسان</p><p>سر نزده از دلت انصاف فقر</p><p>چند بدین طبل و علم لاف فقر</p><p>خرقه صد پاره که داری به دوش</p><p>بر سر صد عیب بود پرده پوش</p><p>دلق ورع را چو بود تار سست</p><p>کی شود از خرقه پاره درست</p><p>رشته تسبیح تو دام ریاست</p><p>مهره آن دانه مرغ هواست</p><p>دانه و دام از پی آن گستری</p><p>تا غذی از گرسنه مرغی خوری</p><p>هست ز مسواک چه سوهان تو</p><p>تیز به خوان همه دندان تو</p><p>تیزی دندانت به سوهان بسای</p><p>از سر هر سفره مشو لقمه خای</p><p>شرح محاسن چو دهد شانه ات</p><p>سر به قبایح نهد افسانه ات</p><p>نیست به روی تو یکی مو سیاه</p><p>چند کنی نامه سیاه از گناه</p><p>شکل کمان راست قدت شرح ده</p><p>بهر کمان تو عصا گشته زه</p><p>تا به کمانت فلک این چله بست</p><p>تیر جوانیت برون شد ز شست</p><p>نوبت پیریست جوانی مکن</p><p>میل سوی نیل امانی مکن</p><p>بر سر سجاده چو پا سایدت</p><p>پا ز رعونت به زمین نایدت</p><p>رخ به زمین سای به وقت نماز</p><p>زانکه مصلاست حجاب نیاز</p><p>از کجی و کجروی اندیشه کن</p><p>پیروی راستروان پیشه کن</p><p>مدعیی خرقه تقوا مپوش</p><p>متقیی جام تمنا منوش</p><p>زهد می آلوده نیرزد به هیچ</p><p>مس زراندوده نیرزد به هیچ</p><p>صورت و معنیت به هم راست دار</p><p>تات شوند اهل صفا خواستگار</p><p>یا ز سرت خرقه تقوا بکش</p><p>یا قدم از راه تمنا بکش</p><h2><a id="poem-65941" href="https://ganjoor.net/jami/7ourang/7-3/sh43">بخش ۴۳ - حکایت صوفیی که در سماع غنای مغنیه خرقه فقر از سر برکشید و از لجه بی آرام بحر حقیقت به ساحت ساحل مجاز آرمید</a></h2>
<p>کعبه روی از سر وجد عظیم</p><p>در صف پیران حرم شد مقیم</p><p>مرغ دل او چو زدی پر و بال</p><p>رستی از این دامگه پر وبال</p><p>وجد الهیش رهاندی ز خویش</p><p>جذب حقش بازستادی ز خویش</p><p>آمدی از هستی خود گشته صاف</p><p>رقص کنان گرد حرم در طواف</p><p>روزی از آنجا که قضا ره زدش</p><p>زخم بلا بر دل آگه زدش</p><p>مطربه ای رونق کارش ببرد</p><p>وز دل و جان صبر و قرارش ببرد</p><p>ذوق می عشوه و نازش چشید</p><p>دل ز حقیقت به مجازش کشید</p><p>بود همان حالت وجدش به جای</p><p>لیک ازان شاهد دستانسرای</p><p>خرقه به پیران حرم داد و گفت</p><p>سر خود از خلق چه دارم نهفت</p><p>در دل من وجد الهی نماند</p><p>جنبش من جز به ملاهی نماند</p><p>ز آتش اغیار درونم به جوش</p><p>خرقه اصحاب چه دارم به دوش</p><p>خوش نبود بتکده دل زان نگار</p><p>خلعت اسلام به بر کعبه وار</p><p>تا به حقیقت نکشید آن مجاز</p><p>باز نیامد به سر خرقه باز</p><p>جامی ازین قاعده دلپذیر</p><p>تا بتوانی سبق صدق گیر</p><p>زانکه درین مزرع مرد آزمای</p><p>هیچ نیرزد جو گندم نمای</p><h2><a id="poem-65942" href="https://ganjoor.net/jami/7ourang/7-3/sh44">بخش ۴۴ - مقاله دوازدهم در شرح حال علمای از عمل دور و سف های به جهل و جدل مغرور</a></h2>
<p>ای علم علم برافراخته</p><p>چون علم از علم سرافراخته</p><p>خویشتن از علم علم ساختی</p><p>چون عمل آمد علم انداختی</p><p>لاف درستیست علم سازیت</p><p>حجت سستی علم اندازیت</p><p>دعوی دانش کنی از جاهلی</p><p>حاصل تحصیل تو بی حاصلی</p><p>خواجه زند بانگ که صنعتورم</p><p>مس شود از جودت صنعت زرم</p><p>لیکن اگر دست به جیبش نهی</p><p>چون کف مفلس بود از زر تهی</p><p>کیسه چو خالی بود از زر و سیم</p><p>دعوی اکسیر چه سود از حکیم</p><p>جمع کتب از سره و ناسره</p><p>کرده چو خشت است به گردت خره</p><p>آن خره کن رخنه که از چار حد</p><p>بست میان تو و مقصود سد</p><p>هر ورقی زان کتب آمد حجاب</p><p>زان حجب توی به تو رخ بتاب</p><p>تا ببری از همه فردا سبق</p><p>زان کتب امروز بگردان ورق</p><p>علم که خوانده به ره ناصواب</p><p>باشد ازان علم سیه رو کتاب</p><p>نور دل از سینه سینا مجوی</p><p>روشنی از چشم نه بینا مجوی</p><p>جانب کفر است اشارات او</p><p>باعث خوف است بشارات او</p><p>فکر شفایش همه بیماری است</p><p>میل نجاتش ز گرفتاری است</p><p>قاعده طب که به قانون نهاد</p><p>پای نه از قاعده بیرون نهاد</p><p>لیک نهان ساخت بر اهل طلب</p><p>روی مسبب به حجاب سبب</p><p>خاصیت علم سبب سوزی است</p><p>شیوه جاهل سبب آموزی است</p><p>طب ز نبی جوی که طب النبی</p><p>سازدت از جمله علل اجنبی</p><p>از مرض جهل شفا بخشدت</p><p>وز کدر نفس صفا بخشدت</p><p>تابد از اسباب و علل روی تو</p><p>واکند از هر چه نه حق خوی تو</p><p>عمر تو شد صرف اصول و فروع</p><p>هیچ نیفتاد به اصلت رجوع</p><p>هیچ وقوفت ز مقاصد چو نیست</p><p>از طلب آن به مواقف مایست</p><p>بر تو چو نگشاد ز مفتاح راه</p><p>دولت فتح از در فتاح خواه</p><p>گر ز موانع دل تو صاف نیست</p><p>کشف موانع حد کشاف نیست</p><p>نور هدایت ز هدایه مجوی</p><p>راه نهایت به نهایه مپوی</p><p>ترک نفاق و کم تلبیس گیر</p><p>علم ز سرچشمه تقدیس گیر</p><p>هر چه نه قال الله و قال الرسول</p><p>هست بر اهل فضلیت فضول</p><p>فضل خدا بین و فضولی مکن</p><p>جهل ز حد رفت جهولی مکن</p><p>علم چو دادت ز عمل سر مپیچ</p><p>دانش بی کار نیرزد به هیچ</p><p>چون به بساط عملت سود پای</p><p>بی عملان را به عمل ره نمای</p><p>بایدت اول ادب اندوختن</p><p>پس دگران را ادب آموختن</p><p>چون دگران را شوی آموزگار</p><p>کم طلب آن را عوض از روزگار</p><p>علم بود و جوهر و باقی سفال</p><p>آن چو حقیقت دگران چو خیال</p><p>بیع جواهر به سفالی که چه</p><p>بذل حقایق به خیالی که چه</p><h2><a id="poem-65943" href="https://ganjoor.net/jami/7ourang/7-3/sh45">بخش ۴۵ - حکایت آن عالم در چاه افتاده که دست به شاگرد خود نداد تا جزای آخرت از دست ندهد</a></h2>
<p>عالمی از چاه جهالت برون</p><p>در رهی افتاد به چاهی درون</p><p>هیچ مدد دست ندادش به راه</p><p>ماند در آن راه چو یوسف به چاه</p><p>سایه صفت در تگ چاه آرمید</p><p>سایه شخصی به سر چاه دید</p><p>نعره برآورد که ای رهنورد</p><p>از ره احسان و مروت مگرد</p><p>پای مروت به سر چاه نه</p><p>دست به افتاده از راه ده</p><p>راهرو آمد به سر چاه و گفت</p><p>دست بده ای به غم و آه جفت</p><p>گفت نخست از کرم عام خویش</p><p>گو خبرم از لقب و نام خویش</p><p>گفت که شاگرد کمین توام</p><p>در ره دین خاک نشین توام</p><p>گفت که حاشا که ازین چاه پست</p><p>در زنم امروز به دست تو دست</p><p>من که به تعلیم میان بسته ام</p><p>از غرض سود و زیان رسته ام</p><p>کوششم از روی خردمندی است</p><p>خاص پی فضل خداوندی است</p><p>کی به جزای دگر آلایمش</p><p>وز غرض آلودگی افزایمش</p><p>در تک این چاه نشینم اسیر</p><p>تا شودم بی غرضی دستگیر</p><p>پایه علمم چو بلند اوفتاد</p><p>هر چه جز آنم نه پسند اوفتاد</p><p>همت جامی که بلندی گرفت</p><p>از شرف علم پسندی گرفت</p><p>علم پسندید ز طبع بلند</p><p>هر چه پسندید همانش بسند</p><h2><a id="poem-65944" href="https://ganjoor.net/jami/7ourang/7-3/sh46">بخش ۴۶ - مقاله سیزدهم در مخاطبه سلاطین که اگر بر دیگران می تابند آسمان عدل را چشمه آفتابند و اگر همه گرد خود می گردند طوفان ظلم را گرداب</a></h2>
<p>ای به سرت افسر فرماندهی</p><p>افسرت از گوهر احسان تهی</p><p>زیور سر افسر ازان گوهر است</p><p>خالی ازان مایه درد سر است</p><p>گرد میان تو مرصع کمر</p><p>مهره و مار آمده با یکدگر</p><p>لیک نه آن مهره که روز شمار</p><p>نفع رساند به تو ز آسیب مار</p><p>تخت زرت آتش و گوهر در او</p><p>هست درخشنده چو اخگر در او</p><p>شعله به جان در زده آن آتشت</p><p>لیک ز بس بیخودی آید خوشت</p><p>چون به خود آیی ز شراب غرور</p><p>آورد آن سوختگی بر تو زور</p><p>هر دمت از درد دو صد قطره خون</p><p>از بن هر موی تراود برون</p><p>سود سر ایوان تو را بر سپهر</p><p>شمسه آن گشت معارض به مهر</p><p>قصر تو چون کاخ فلک سر بلند</p><p>حادثه را قاصر از آنجا کمند</p><p>حارس و بواب تو بر بد سگال</p><p>بسته پی حفظ تو راه خیال</p><p>لیک نیارند به مکر و حیل</p><p>بستن آن رخنه که آید اجل</p><p>زود بود کاید اجل از کمین</p><p>شیشه عمر تو زند بر زمین</p><p>نقد حیات تو به غارت برد</p><p>خصم تو را بخت بشارت برد</p><p>کنگر کاخ تو به خاک افکند</p><p>طاق بلندت به مغاک افکند</p><p>افسرت از فرق فتد زیر پای</p><p>پایه تخت تو بلغزد ز جای</p><p>روزی ازین واقعه اندیشه کن</p><p>قاعده دادگری پیشه کن</p><p>ظلم تو را بیخ چو محکم کند</p><p>ظلم تو ظلم همه عالم بود</p><p>خواجه به خانه چون بود دف سرای</p><p>اهل سرایش همه کوبند پای</p><p>شهری از آشوب تو غارت شود</p><p>تات یکی خانه عمارت شود</p><p>کاش کنی ترک عمارتگری</p><p>تا نکشد کار به غارتگری</p><p>باغی از آسیب تو گردد تلف</p><p>تات درآید ته سیبی به کف</p><p>به که ازان سیب شکیبت بود</p><p>ور نه به هر سیب حسیبت بود</p><p>میوه و مرغ سر خوانت مقیم</p><p>از حرم بیوه و باغ یتیم</p><p>مطبخیت هیمه ز خوی درشت</p><p>می کشد از پشته هر کوژپشت</p><p>باز تو را میر شکاران به فن</p><p>طعمه ده از جوژه هر پیرزن</p><p>بارگی خاص تو را هر پسین</p><p>کاه و جو از توبره خوشه چین</p><p>گوش کنیزان تو را داده بهر</p><p>از زر دریوزه گدایان شهر</p><p>چند کنی ظلم به هر بوم و مرز</p><p>چند گهی رسم و ره عدل ورز</p><p>بین که ازین هر دو کدام است به</p><p>هر چند نه به بر رخ آن دست نه</p><p>ظلم نهد دام سراب غرور</p><p>عدل دهد جام شراب سرور</p><p>هان که جگر سوخته و دل کباب</p><p>باز نمانی به سراب از شراب</p><p>شهر و ده آباد به عدل است و بس</p><p>طبع جهان شاد به عدل است و بس</p><p>تو چو شبانی و رعیت همه</p><p>در کنف رحمت تو چون رمه</p><p>وای شبانی که کند کار گرگ</p><p>همچو سگ زرد شود یار گرگ</p><p>بره کند باز ز پستان میش</p><p>تا دردش گرگ به دندان خویش</p><p>عدل تو گر فیض رسانی کند</p><p>بر رمه ها گرگ شبانی کند</p><p>پنجه کند شانه به دشت و دره</p><p>شانه زند گردن و پشت بره</p><h2><a id="poem-65945" href="https://ganjoor.net/jami/7ourang/7-3/sh47">بخش ۴۷ - حکایت عمر عبدالعزیز که در همه عمر عزیز از افسر عین عدالت سربلند بود و از حلقه میم مروت کمربند</a></h2>
<p>چون ثمر دوحه عبدالعزیز</p><p>دولت دین شد شرف ملک نیز</p><p>قاعده عدل عمر تازه کرد</p><p>ملک و خلافت به یک اندازه کرد</p><p>کوه نشینان که ز ظلم سپاه</p><p>خاسته بودند ز سرهای راه</p><p>پویه کنان بر سر راه آمدند</p><p>بهر خبر پرسی شاه آمدند</p><p>کان شه پیشین ستمگر چه شد</p><p>حال وی ازگردش اختر چه شد</p><p>وین شه عادل دل فیروز روز</p><p>کیست که شد نیر عالم فروز</p><p>رهسپری گفت چه سان یافتید</p><p>این خبر خیر که بشتافتید</p><p>مژده رساندند که بودی دلیر</p><p>بر رمه زین پیش بسی گرگ و شیر</p><p>بر رمه از گرگ دلیری نماند</p><p>شیر به خونخواری شیری نماند</p><p>بره و گرگند به هم گشته رام</p><p>آهو و شیرند به هم در خرام</p><p>این همه از دولت این خسرو است</p><p>کز قدمش رسم عدالت نو است</p><p>آن ز خساست صفت گرگ داشت</p><p>بر سر ما گرگ دگر می گماشت</p><p>وین ز کرم چون به بزرگی رسید</p><p>گرگ ز سر کسوت گرگی کشید</p><p>هست درین مرحله خرد و بزرگ</p><p>با دهن یوسف و دندان گرگ</p><p>گر چه بود خوش لب خندانشان</p><p>جامی و صد زخم ز دندانشان</p><h2><a id="poem-65946" href="https://ganjoor.net/jami/7ourang/7-3/sh48">بخش ۴۸ - مقاله چهاردهم در اشارت به حال وزیران و دبیران که رقم عدالت و ظلم بر صفحات ایام از رشحات اقلام ایشان است</a></h2>
<p>ای چو قلم صورت خود کرده راست</p><p>میل رقم های کج از تو خطاست</p><p>تا قلم آسا به سر خود روی</p><p>گر چه همه نیک روی بد روی</p><p>هر که به یک حرف قلم کج نهاد</p><p>حرف وی از لوح بقا محو باد</p><p>چند به دفتر رقم ناصواب</p><p>یاد کن از دفتر یوم الحساب</p><p>تو به سه انگشت شده خامه زن</p><p>خلق ده انگشت ز تو در دهن</p><p>آنکه تو خوانیش صریر قلم</p><p>از رقمت هست نفیر قلم</p><p>خط که ورق تر کند از دست تو</p><p>خاک به سر بر کند از دست تو</p><p>جنبش کلک تو ز کم کاستی</p><p>برده ز بالای الف راستی</p><p>وز قلمت قاف جهان تا به قاف</p><p>پر شکن و تاب شده همچو کاف</p><p>نوک قلم از سر گزلک مخار</p><p>تیز مکن بیهده دندان مار</p><p>عاقبت آن مار ز راه ستیز</p><p>بر تو زند زخم ز دندان تیز</p><p>بلکه زده زخم تو ز افسردگی</p><p>نیستی آگاه ز آزردگی</p><p>مو که زند بر سر کلکت گه</p><p>از ره معنیت بود پند ده</p><p>کای به خرد گشته سمر تا به چند</p><p>جهد به کاری که به مو نیست بند</p><p>چند مددگاری ظالم کنی</p><p>وز مددش کسب مظالم کنی</p><p>تا ببری از دل ظالم غبار</p><p>گردن مظلوم کنی زیر بار</p><p>خرمن دهقان که به خون جگر</p><p>کشته وی آمده در ده به بر</p><p>سوخته خرمن بیداد توست</p><p>دانه و کاهش شده بر باد توست</p><p>دانه کنی نقل به انبار شاه</p><p>کاه بری بهر ستور سپاه</p><p>حصه دهقان چو شوی غور رس</p><p>دانه اشک و که رویست و بس</p><p>مایه تاجر که در آوارگی</p><p>جمع نشد جز به جگرخوارگی</p><p>شد ز براتت همه صرف زکات</p><p>در کف قبض است هنوز از برات</p><p>کاسب بیچاره که در شهر و کوی</p><p>ز آبله دست کند آبروی</p><p>در کف از آیین ستمکاریش</p><p>هیچ بجز آبله نگذاریش</p><p>خارکش پیر که چون خارپشت</p><p>خم بودش پشت ز خار درشت</p><p>چون شود از خار تهی پشت او</p><p>قیمت آن را کشی از مشت او</p><p>گاوک شیر آور هر پیر زال</p><p>خرج شد از تو به خراجات سال</p><p>گرسنه و تشنه شده گوشه گیر</p><p>خون جگر می خورد اکنون چو شیر</p><p>مال یتیمان به رهت پایمال</p><p>حاصل سایل ز تو ذل سؤال</p><p>زیور طفلانت ز طبع لئیم</p><p>هست زر سایل و در یتیم</p><p>نقل شب عیش تو نقل سخن</p><p>نو به نو از تیردلان کهن</p><p>مطرب تو آن که به بانگ بلند</p><p>مال فلان گوید چونست و چند</p><p>حیله به صد گونه نمودن توان</p><p>وز کفش آن مال ربودن توان</p><p>کار تو شد بار دل صد هزار</p><p>شرم نمی داری ازین کار و بار</p><p>پیش مکن دست تطاول برون</p><p>کز تو قلمرو چو قلم شد نگون</p><p>شه ز تو بدنام و رعیت خراب</p><p>ملک ز غوغای تو در اضطراب</p><p>کن نظر تجربه در همسران</p><p>تا نشوی تجربه دیگران</p><p>تجربه چوب به پهلوست سخت</p><p>به که به عبرت نگری بر درخت</p><p>لیک سر تجربه گیریت نیست</p><p>تجربه جز حرص وزیریت نیست</p><h2><a id="poem-65947" href="https://ganjoor.net/jami/7ourang/7-3/sh49">بخش ۴۹ - حکایت درازدستی که دست وی به بریدن از قلم وزارت کوتاه نشد</a></h2>
<p>بود یکی شاه که در ملک و مال</p><p>عهد وزیری چو رسیدی به سال</p><p>دست قلم ساش جدا ساختی</p><p>چون قلم از بند و برانداختی</p><p>هر که گرفتی ز هوا دست او</p><p>پایه اقبال شدی پست او</p><p>دست وزارت به وی آراستی</p><p>جان حسود از حسدش کاستی</p><p>روزی ازین قاعده ناپسند</p><p>ساخت جدا دست وزیری ز بند</p><p>دست بریده به هوا برفکند</p><p>تاش بگیرند صلا درفکند</p><p>چشم خرد کرد فراز آن وزیر</p><p>دست دگر کرد دراز آن وزیر</p><p>دست خود از بیخردی خود گرفت</p><p>بهر وزارت ره مسند گرفت</p><p>تجربه نگرفت ز دست نخست</p><p>دست خود از دست دگر نیز شست</p><p>جامی ازان پیش که تیغ اجل</p><p>دست تو کوتاه کند از عمل</p><p>دست امل از همه کوتاه کن</p><p>در صف کوته املان راه کن</p><h2><a id="poem-65948" href="https://ganjoor.net/jami/7ourang/7-3/sh50">بخش ۵۰ - مقاله پانزدهم در تنبیه آنان که صبح شیب از شب شباب ایشان دمیده است و در آن صبحگاهی نسیم آگاهی به مشام ایشان نرسیده</a></h2>
<p>ای تنت از شمع گدازنده تر</p><p>شعله زنان آتش شیبت ز سر</p><p>داده سر سبز تو آتش فشان</p><p>از شجر اخضر و نارش نشان</p><p>چرخ که بر فرق تو کافور ریخت</p><p>بر تو هم از شعر تو کافور بیخت</p><p>تا که کند سردی کافور سرد</p><p>بر دل گرمت هوس خواب و خورد</p><p>کرده شب موی تو تصویر صبح</p><p>روز اجل راست تباشیر صبح</p><p>گردش دولابی چرخ برین</p><p>بر سر آرام گرفته زمین</p><p>کالبد جوجو آزادگان</p><p>در ته سنگ ستم افتادگان</p><p>آردکنان بس که بفرسود و کاست</p><p>موی تو پر گرد ازان آسیاست</p><p>پشت تو مانند کمان گشته کوز</p><p>خشک شده پوست بر آن همچو توز</p><p>رشته اشک تو بر آن بسته زه</p><p>ناوک آه تو بر آن تیر نه</p><p>جز پی آن نیست که کاری کنی</p><p>در ره مقصود شکاری کنی</p><p>قد تو لام و الف آمد عصا</p><p>هر دو پی نفی وجود تو لا</p><p>یعنی از آیینه لوح وجود</p><p>نفی شود صورت بود تو زود</p><p>یک نشناسی ز دو وقت شمار</p><p>تا نکند شیشه دو چشم تو چار</p><p>پا به دم مار ز نادیدنت</p><p>خلق به فریاد ز نشنیدنت</p><p>سنگ به دندانت شدی لخت لخت</p><p>موم کنون پیش تو چون سنگ سخت</p><p>با همه رخنه که به دندان توست</p><p>نامده یک حرف برون زان درست</p><p>نایدت از دست که جنبی زجای</p><p>تا نشود دست مددگار پای</p><p>لرزش دست تو به هنگام کار</p><p>برده ز دست تو برون اختیار</p><p>چون گره سیم شده مشت تو</p><p>رفته چو سیماب ز انگشت تو</p><p>قوت امساک نماندت به دست</p><p>گر چه که امساک تو را دست بست</p><p>قاعده حرص جز امساک نیست</p><p>چاره امساک بجز خاک نیست</p><p>پیش که با خاک روی خاک شو</p><p>پیش که ناپاک روی پاک شو</p><p>پیر شدی شیوه پیرانه گیر</p><p>شیوه پیرانه خوش آید ز پیر</p><p>دست ز فتراک جوانان بدار</p><p>عشق و جوانی به جوانان گذار</p><p>چون تو ازین پیری خویشی ملول</p><p>کی کندت طبع جوانان قبول</p><h2><a id="poem-65949" href="https://ganjoor.net/jami/7ourang/7-3/sh51">بخش ۵۱ - حکایت سرد شدن پیر سفید موی از نفس آن خورشید گرم خوی که با زلف شبرنگ دم از صبح سفید مویی زد</a></h2>
<p>فصل خزان کز دم باد وزان</p><p>کارگه رنگرزان شد رزان</p><p>باغ جوان صورت پیری گرفت</p><p>سبزه تر رنگ زریری گرفت</p><p>برگ درختان ز سر شاخسار</p><p>مختلف الوان چو گل اندر بهار</p><p>موی سفیدی به قد خم شده</p><p>سینه اش آتشکده غم شده</p><p>پای نشست از ته دامان کشید</p><p>رخت تماشا به گلستان کشید</p><p>از ره فکرت قدمی می نهاد</p><p>وز سر عبرت نظری می گشاد</p><p>دید که با گیسوی چون پر زاغ</p><p>کبک خرامی شده طاووس باغ</p><p>معجر کافوری او مشک پوش</p><p>گوهر و زر زآمدنش در خروش</p><p>رنگ حنا را ز کفش خون جگر</p><p>هر سر انگشت چو عناب تر</p><p>پنجه مرجان زده انگشت او</p><p>گوهر خود یافته در مشت او</p><p>گشته ز هر ناخن او در خضاب</p><p>بدر و هلالی ز شفق رنگ یاب</p><p>پیر چو آن دید دل از دست داد</p><p>پشت دو تا روی به پایش نهاد</p><p>گفت بدین صورت زیبا که یی</p><p>آمدیی یا پریی یا کیی</p><p>ناز جوانی ز سر خود بنه</p><p>داد دل پی سپر خود بده</p><p>نیم دمی همدم من بنده باش</p><p>جمع کن پیر پراکنده باش</p><p>غنچه نوشین به تبسم گشود</p><p>گفت که دیر آمده ای خیز زود</p><p>روی به ره کن ببر از من امید</p><p>زانکه سرم هست چو معجر سفید</p><p>بلکه تو گویی به سر این معجرم</p><p>شعر سفید است ز موی سرم</p><p>پیر چو از موی شنید این خبر</p><p>خاست چو مو حالی و پیچید سر</p><p>تازه گل از پیر چو آن شیوه دید</p><p>پرده کافور ز سنبل کشید</p><p>موی خود آورد ز معجر برون</p><p>چون شبه شبرنگ و چو شب قیرگون</p><p>پیر بنالید که ای در فروغ</p><p>مه ز تو کم بهر چه بود این دروغ</p><p>گفت پی آنکه کنم آگهت</p><p>کانچه زند از طلب ما رهت</p><p>زان سبب افتاده ز راهیم ما</p><p>هر چه نخواهی تو نخواهیم ما</p><p>پیر شدی جامی و عمرت ز شصت</p><p>رشته پیوند به هفتاد بست</p><p>یاد جوانی و جوانان مکن</p><p>قبله جان جز در جانان مکن</p><h2><a id="poem-65950" href="https://ganjoor.net/jami/7ourang/7-3/sh52">بخش ۵۲ - مقاله شانزدهم در شرح حال نو رسیدگان غره به عهد جوانی که غره ماه عیش و کامرانی است</a></h2>
<p>ای شده با موی سیاه از غرور</p><p>از نفر موی سفیدان نفور</p><p>رخ ز سفید به سیاهی منه</p><p>نور الهی به ملاهی مدره</p><p>طفلی و چون شیر شده موی پیر</p><p>هست عجب نفرت طفلان ز شیر</p><p>زاغ سیاهی تو درین بوم بیم</p><p>کی هلد این باز سفیدت سلیم</p><p>تکیه بر اسباب جوانی مکن</p><p>هر چه توان تا بتوانی مکن</p><p>بازوی تو گر به مثل آهن است</p><p>پوست اگر بر تن تو جوشن است</p><p>دست اجل موم کند آهنت</p><p>تیغ قضا چاک زند جوشنت</p><p>خم نکنی بهر خدا پشت خویش</p><p>سخت کمانی مکن ای سست کیش</p><p>قوت بسیار تو چون کم شود</p><p>گر همه تیر است قدت خم شود</p><p>پیش که سازد فلک عشوه ده</p><p>پشت تو را همچو کمان تن چو زه</p><p>باش کمان در پی طاعت وران</p><p>گوشه گزین از ره تحسین گران</p><p>بر تن خود راه ریاضت گشای</p><p>از تن خود کم کن و در جان فزای</p><p>سالک ره خشک بدن به بود</p><p>تک نزند اسب که فربه بود</p><p>ناشده پشت تو ز پیران راه</p><p>راست همی رو پی پیران راه</p><p>بر صف دینند چو پیران امیر</p><p>باش به فتراک امیران اسیر</p><p>تا نه از ایشان به اسیری رسی</p><p>کی بود امکان که به پیری رسی</p><p>بر در هر پیر کمربندیت</p><p>به که به سر تاج خداوندیت</p><p>پایه آن تاج بود بس بلند</p><p>کنگر آن را کمر آمد کمند</p><p>کوه که صد کان گهر یافته ست</p><p>تاج بلندی ز کمر یافته ست</p><p>سرکشی کاف برون کن ز سر</p><p>میم صفت بند گره بر کمر</p><p>در قدم پیر سبک سایه شو</p><p>وز گهرش گنج گرانمایه شو</p><p>چون تو به خدمت مددش می کنی</p><p>آن مدد از بهر خودش می کنی</p><p>آب چو ریزی به کفش در وضو</p><p>چهره اقبال دهی شست و شو</p><p>سنگ ز راهش چو نهی بر کران</p><p>پله طاعات کنی زان گران</p><p>کفش تهی چون نهیش پیش پای</p><p>بر سر افلاک شوی کفش سای</p><p>رکوه که در همرهی او بری</p><p>آب ز سرچشمه حیوان خوری</p><p>خاک رهش را به مژه روب پاک</p><p>تا شودت دیده جان سرمه ناک</p><p>غاشیه دولت او کش به دوش</p><p>تا شودت ستر کرم عیب پوش</p><p>تا نشوی پیر چو پیران کار</p><p>دست خود از دامن خدمت مدار</p><p>پایه پیری به جوانی مجوی</p><p>راه ارادت به امانی مپوی</p><p>ترسمت آن پایه نگردد به ساز</p><p>مانی از آداب جوانیت باز</p><h2><a id="poem-65951" href="https://ganjoor.net/jami/7ourang/7-3/sh53">بخش ۵۳ - حکایت زاغی که چند روز در قفای کبکی دوید و از رفتار خود بازمانده به وی نرسید</a></h2>
<p>زاغی از آنجا که فراغی گزید</p><p>رخت خود از باغ به راغی کشید</p><p>زنگ زدود آیینه باغ را</p><p>خال سیه گشت رخ راغ را</p><p>دید یکی عرصه به دامان کوه</p><p>عرضه ده مخزن پنهان کوه</p><p>سبزه و لاله چو لب مهوشان</p><p>داده ز فیروزه و لعلش نشان</p><p>نادره کبکی به جمال تمام</p><p>شاهد آن روضه فیروزه فام</p><p>فاخته گون صدره به برکرده تنگ</p><p>دوخته بر صدره سجاف دو رنگ</p><p>تیهو و دراج بدو عشقباز</p><p>بر همه از گردن و سر سرفراز</p><p>پایچه ها برزده تا ساق پای</p><p>کرده ز چستی به سر تیغ جای</p><p>بر سر هر سنگ زده قهقهه</p><p>پی سپرش هم ره و هم بیرهه</p><p>تیزرو و تیز دو و تیز گام</p><p>خوش پرش و خوش روش و خوش خرام</p><p>هم حرکاتش متناسب به هم</p><p>هم خطواتش متقارب به هم</p><p>زاغ چو دید آن ره و رفتار را</p><p>وان روش و جنبش هموار را</p><p>با دلی از دور گرفتار او</p><p>رفت به شاگردی رفتار او</p><p>باز کشید از روش خویش پای</p><p>وز پی او کرد به تقلید جای</p><p>بر قدم او قدمی می کشید</p><p>وز قلم پا رقمی می کشید</p><p>در پی‌ اش القصه در آن مرغزار</p><p>رفت بر این قاعده روزی سه چار</p><p>عاقبت از خامی خود سوخته</p><p>ره روی کبک نیاموخته</p><p>کرد فرامش ره و رفتار خویش</p><p>ماند غرامت زده از وار خویش</p><p>هر کس ازین دایره تیزرو</p><p>هست درین دیر به واری گرو</p><p>جامی و از وار همه سادگی</p><p>تاجور مسند آزادگی</p><h2><a id="poem-65952" href="https://ganjoor.net/jami/7ourang/7-3/sh54">بخش ۵۴ - مقاله هفدهم در اشارت به حسن خوبان و جمال محبوبان که دلفریب ترین گل این بهارستانند و ناشکیب ترین نقش این نگارستان</a></h2>
<p>نقش سراپرده شاهیست حسن</p><p>لمعه خورشید الهیست حسن</p><p>حسن که در پرده آب و گل است</p><p>تازه کن عهد قدیم دل است</p><p>آن که شد این سلسله بنیاد ازو</p><p>لایحه حسن دهد یاد ازو</p><p>ما که چنین کشته هر مهوشیم</p><p>سوخته خرمن ز همان آتشیم</p><p>در دل هر سوخته جوشی که هست</p><p>بر لب هر خسته خروشی که هست</p><p>یک شرر از گرمی آن آتش است</p><p>وقت کسی خوش که به آتش خوش است</p><p>ای که چو شکل خوشت آراستند</p><p>فتنه ارباب نظر خواستند</p><p>قد تو سرویست بهشتی چمن</p><p>روی تو شمعیست سپهر انجمن</p><p>صورت موزون تو نظم جمال</p><p>مطلع آن جبهه فرخنده فال</p><p>جبهه ات از نور چو مطلع نوشت</p><p>ابرویت از مشک دو مصرع نوشت</p><p>سطری از ابروی تو خوشتر نبود</p><p>لیک کج آمد چو به مسطر نبود</p><p>تابد ازان مطلع مهر ارتفاع</p><p>بر مه رخسار تو هر دم شعاع</p><p>هست دو چشمت ز شعاعش دو عین</p><p>بینی سیمین الفی بین بین</p><p>چشمه نوشت که عجب جانفزاست</p><p>از لب تو تا به لب آب بقاست</p><p>خضر خطت خرقه کبود آمده</p><p>بر لب آن چشمه فرود آمده</p><p>گوی زنخدان تو با گوی سیم</p><p>هست چو سیبی ز لطافت دو نیم</p><p>آب لطافت چکد از غبغبت</p><p>نیست بسی راه ازان تا لبت</p><p>بلکه خوی طلعت رخشان توست</p><p>گرد شده زیر زنخدان توست</p><p>خال زنخدانت به دلتنگیی</p><p>مانده به گرداب بلا زنگیی</p><p>بر لبت آن دانه مشکین که هست</p><p>تخم غم هر دل غمگین که هست</p><p>مشک به رخسار چو گلنار تو</p><p>نقطه زده بر خوی رخسار تو</p><p>ورد طری لرزه کنان بر تنت</p><p>کبک دری طوق کش گردنت</p><p>سینه تو چون دل عشاق صاف</p><p>جیب کسان چاک ازو تا به ناف</p><p>از ستم بازوی تو کرده بیم</p><p>زان زده در ساعد تو پنجه سیم</p><p>با تو اگر دولت همزانویی</p><p>هست نصیب کسی آن هم تویی</p><p>بهر تماشاگری روی خویش</p><p>آینه کن لیک ز زانوی خویش</p><p>نیست به تو همقدمی حد کس</p><p>سایه تو همقدم توست و بس</p><p>صد پی اگر از قدم فکر و رای</p><p>از سرت آییم فرو تا به پای</p><p>یک به یک اعضای تو موزون بود</p><p>هر یک ازان دیگری افزون بود</p><p>جلوه حسن تو در افزونی است</p><p>آیینه چونی و بیچونی است</p><p>صورت چونی شده از وی عیان</p><p>معنی بیچون شده در وی نهان</p><p>قبله هر دیده ور این آینه ست</p><p>منظر اهل نظر این آینه ست</p><p>جلوه این آینه نور بار</p><p>از نظر بی بصران دور دار</p><p>کور چه داند که در آیینه چیست</p><p>عکس خود افکنده بر آیینه کیست</p><p>چهره نهان دار که آلودگان</p><p>جز ره بیهوده نپیمودگان</p><p>چون به جمال تو نظر واکنند</p><p>آرزوی خویش تماشا کنند</p><p>دیده شهوت نتوانند بست</p><p>از غرض خاطر صورت پرست</p><p>با تو بجز راه هوا نسپرند</p><p>جز به غرض روی تو را ننگرند</p><p>روی غرض چون نبود نورمند</p><p>زود ازین آینه دلپسند</p><p>سیر شود چشم غرض بینشان</p><p>رنج و ملالت شود آیینشان</p><p>از نظر انداخته خوارش کنند</p><p>تیره رخ از گرد و غبارش کنند</p><h2><a id="poem-65953" href="https://ganjoor.net/jami/7ourang/7-3/sh55">بخش ۵۵ - حکایت زنگی که روی خود را در آیینه بی زنگ دید و به عکس روی خود آیینه را نپسندید</a></h2>
<p>دیو نژادی چو یکی تیره ابر</p><p>لب چو خم نیل کبود و سطبر</p><p>زنگ چو انگشت نیفروخته</p><p>چهره چو چوبین طبقی سوخته</p><p>مانده دهن چون دهن جیفه باز</p><p>ناشده همچون در محنت فراز</p><p>یافت به ره آینه ای گردناک</p><p>ساخت به دامن رخش از گرد پاک</p><p>دیده چو بر روی ویش آرمید</p><p>شکلی از انسان که شنیدی بدید</p><p>آب دهان بر رخ پاکش فکند</p><p>وز کف خود خوار به خاکش فکند</p><p>گفت که تا قدر تو نشناختند</p><p>بر رهت این گونه نینداختند</p><p>پیش کسان پستی مقدار تو</p><p>نیست جز از زشتی دیدار تو</p><p>طینت اگر پاک چو من بودیت</p><p>کی به گل و خاک وطن بودیت</p><p>از بد و نیکی که پی اندر پی است</p><p>بهره هر چیز به قدر وی است</p><p>چون به رخ خویش نظر کم گشاد</p><p>عیب بر آیینه نه بر خود نهاد</p><p>بود همه نور و صفا آینه</p><p>شد ز رخش عیب نما آینه</p><p>طلعت او بود بدانسان سیاه</p><p>آینه را چیست ندانم گناه</p><p>جامی ازین گنبد آیینه رنگ</p><p>هر چه نماید به گه صلح و جنگ</p><p>کان سبب راحت و آزار توست</p><p>چون نگری صورت کردار توست</p><h2><a id="poem-65954" href="https://ganjoor.net/jami/7ourang/7-3/sh56">بخش ۵۶ - مقاله هژدهم در اشارت به عشق که شور آن نمک خوان جگرخواران است و جراحت آن راحت جان دلفگاران</a></h2>
<p>رونق ایام جوانیست عشق</p><p>مایه کام دو جهانیست عشق</p><p>میل تحرک به فلک عشق داد</p><p>ذوق تجرد به ملک عشق داد</p><p>چون گل جان بوی تعشق گرفت</p><p>با گل تن رنگ تعلق گرفت</p><p>رابطه جان و تن ما ازوست</p><p>مردن ما زیستن ما ازوست</p><p>علوی و سفلی همه بند ویند</p><p>پست شو قدر بلند ویند</p><p>مه که به شب نوردهی یافته</p><p>پرتوی از مهر بر او تافته</p><p>خاک ز گردون نشود تابناک</p><p>تا اثر مهر نیفتد به خاک</p><p>چون به تن آزاده ز مهر است دل</p><p>سنگ سیاهیست در آن تیره گل</p><p>هر که نه در آتش عشق است غرق</p><p>از دل او تا به صنوبر چه فرق</p><p>کار صنوبر چو بود غافلی</p><p>از غم عشق، او که و صاحبدلی</p><p>زندگی دل به غم عاشقیست</p><p>تارک جان بر قدم عاشقیست</p><p>تا نشود عشق به دل پردگی</p><p>گرمی دل نیست جز افسردگی</p><p>ای شده کار تو بد از نیکوان</p><p>جفت صد اندوه ز طاق ابروان</p><p>حال تو از خال سیاهان تباه</p><p>روز تو از مشک عذاران سیاه</p><p>رهزن خوابت شده چشمان مست</p><p>توبه تو یافته زیشان شکست</p><p>هر که شد از سروقدان سرفراز</p><p>ساخت سرت پست به خاک نیاز</p><p>هر که به رخ نقطه سودا نهاد</p><p>داغ غمت بر دل شیدا نهاد</p><p>هر که به لب آب حیات آمدت</p><p>رخ ز خطش در ظلمات آمدت</p><p>گه دم از اندیشه ماهی زنی</p><p>ماه فلک بینی و آهی زنی</p><p>گه ز گلی خرم و خندان شوی</p><p>نغمه سرا بلبل بستان شوی</p><p>گه به غزالی دل شیدا دهی</p><p>روی چو دیوانه به صحرا نهی</p><p>یار هم آغوش به هر باده نوش</p><p>تو پس زانوی غم اندر خروش</p><p>یار هم آواز به هر حیله ساز</p><p>تو ز تب فرقت او در گداز</p><p>یار هم آهنگ به هر سینه تنگ</p><p>تو ز دلش کوفته بر سینه سنگ</p><p>زیرکیی ورز و چنان گیر یار</p><p>کش بود اندر دل و جانت قرار</p><p>محرم خلوتگه رازت شود</p><p>مونس شب های درازت شود</p><p>جغد نیی جلوه به هر کاخ چند</p><p>مرغ نیی نغمه ز هر شاخ چند</p><p>جلوه گر کنگر یک کاخ شو</p><p>نغمه زن طارم یک شاخ شو</p><p>رو به یکی آر که فرخندگیست</p><p>ترک دویی کن که پراکندگیست</p><p>میوه مقصود کی آرد درخت</p><p>تا نکند پای به یک جای سخت</p>
</body></html>