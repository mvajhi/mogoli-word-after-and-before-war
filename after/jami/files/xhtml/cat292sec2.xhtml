<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>لیلی و مجنون - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66177" href="https://ganjoor.net/jami/7ourang/7-6-leyli-majnoon/sh12">بخش ۱۲ - رفتن مجنون روز دیگر به قبیله لیلی و ملاقات کردن باوی و به جهت ازدحام اغیار مجال سخن نایافتن</a></h2>
<p>چون عیسی صبح دم برآورد</p><p>وز زرد قصب علم برآورد</p><p>باد دم او به مشکبیزی</p><p>اخضر شجر و شکوفه ریزی</p><p>زرین علمش به زرفشانی</p><p>نیلی صدف و گهرفشانی</p><p>قیس از دم اژدهای شب رست</p><p>وز آه و نفیر دم فرو بست</p><p>بر ناقه رهنورد دم زد</p><p>واندر ره بی خودی قدم زد</p><p>می راند نشید شوق خوانان</p><p>تا ساحت خیمه گاه جانان</p><p>در خیمه چو سایه چون نه ره داشت</p><p>از دور زمام خود نگه داشت</p><p>نادیده ز خیمگی نشانی</p><p>می گفت به خیمه داستانی</p><p>کای قبله نور و حجله حور</p><p>در سایه ات آفتاب مستور</p><p>لیلی ست مرا چو چشم روشن</p><p>تو پرده چشم روشن من</p><p>هستم ز مژه سرشکباران</p><p>چون دامن تو به روز باران</p><p>بر گریه زار من ببخشای</p><p>وز طلعت یار پرده بگشای</p><p>چون میخم اگر رسد به سر سنگ</p><p>زینجا نکنم به رفتن آهنگ</p><p>هر چند دهند پیچ و تابم</p><p>خود را به تو بسته چون طنابم</p><p>بر بار تو تن نهاده دایم</p><p>هستم چو ستون ستاده قایم</p><p>بار دل من بسی ست بی یار</p><p>از گردن من بیفکن این بار</p><p>در پیچش کار من چه کوشی</p><p>وز من رخ یار من چه پوشی</p><p>جیب من اگر درد جفایت</p><p>دست من و دامن وفایت</p><p>من بودم و دوش گریه و سوز</p><p>وای ار گذرد چو دوشم امروز</p><p>لیلی ست چو آب زندگانی</p><p>من تشنه جگر چنانکه دانی</p><p>وقت است که بر لبم فشاند</p><p>یک قطره و آتشم نشاند</p><p>من از غمش اینچنین در آتش</p><p>او خرم و شادکام و دلخوش</p><p>قیس ار چه نشد بلند آواز</p><p>در خیمه شید لیلی آن راز</p><p>در سینه فروخت آتش او</p><p>شد سوی برون عنانکش او</p><p>از پرده خیمه چهره گلگون</p><p>آمد چون گل ز غنچه بیرون</p><p>بر ناقه ستاده قیس را دید</p><p>چون صبح به روی او بخندید</p><p>از حقه لعل گوهر افشاند</p><p>وز پسته شور شکر افشاند</p><p>گفت ای زده دم ز مهر رویم</p><p>بر جان تو داغ آرزویم</p><p>دردی که تو را نشسته در دل</p><p>یا کرده به سینه تو منزل</p><p>داری تو گمان که مرغ آن درد</p><p>تنها به دل تو آشیان کرد</p><p>هست ای ز تو باغ عیش خندان</p><p>درد دل من هزار چندان</p><p>لیکن چو تو دم زدن نیارم</p><p>سوی تو قدم زدن نیارم</p><p>رازی که توانیش تو گفتن</p><p>من نتوانم به جز نهفتن</p><p>عاشق زده کوس جامه پاکی</p><p>معشوق و لباس شرمناکی</p><p>عاشق غم دل به ناله پرداز</p><p>معشوق و به جان نهفتن آن راز</p><p>عاشق نالد ز درد دوری</p><p>معشوق و خموشی و صبوری</p><p>عاشق گرید ز پرده بیرون</p><p>معشوق به دل فرو خورد خون</p><p>عاشق ره جست و جو سپارد</p><p>معشوق به خانه پا فشارد</p><p>عاشق که کشد فغان به عیوق</p><p>باشد ز هوای روی معشوق</p><p>معشوق به درد و غم معانق</p><p>باشد به امید وصل عاشق</p><p>سازنده که ساز عشق پرداخت</p><p>معشوقی و عاشقی به هم ساخت</p><p>این هر دو نوا ز یک مقامند</p><p>از یکدیگر جدا به نامند</p><p>چون قیس شنید این ترانه</p><p>برداشت سرود عاشقانه</p><p>از ذوق درید پیرهن را</p><p>بر خاک فکند خویشتن را</p><p>می خواست که از هوای لیلی</p><p>چون سایه فتد به پای لیلی</p><p>با او ز گذشته راز گوید</p><p>غم های زمانه باز گوید</p><p>همزادانش روان ز هر سوی</p><p>حاضر گشتند مرحبا گوی</p><p>دهشت زده گشت قیس از آنان</p><p>لب بست ز گفت و گوی جانان</p><p>محروم ز کام خویش برگشت</p><p>دلخسته و سینه ریش برگشت</p><p>می رفت به درد و غم دلی جفت</p><p>با خویشتن این سرود می گفت</p><p>کای قوم که همدمان یارید</p><p>یکدم او را به من گذارید</p><p>تا سیر جمال او ببینم</p><p>خرم به وصال او نشینم</p><p>زین چیست بتر که دلفگاری</p><p>برده شب فرقت انتظاری</p><p>پر خون دل و دیده بامدادان</p><p>گردد به وصال دوست شادان</p><p>نایافته نطق را مجالی</p><p>ناگفته هنوز حسب حالی</p><p>ناگاه گروهی از کرانه</p><p>حایل گردند در میانه</p><p>از نطق زبان وی ببندند</p><p>بر جان وی این گره پسندند</p><p>کس روی چنین کسان مبیناد</p><p>جز دامن ازین خسان مچیناد</p><p>روزی زینسان به شب رسیدش</p><p>رنجی و غمی عجب رسیدش</p><p>شب نیز بدین صفت به سر برد</p><p>محمل به نشیمن سحر برد</p><p>پا ساخت ز سر به راه لیلی</p><p>شد باز به خیمه گاه لیلی</p><p>دید از اغیار خیمه خالی</p><p>گم هر که نه یار ازان حوالی</p><p>بوسید به خدمت آستانه</p><p>بر پای ستاد خادمانه</p><p>لیلی به درون خیمه اش خواند</p><p>بر مسند احترام بنشاند</p><p>هنگامه عاشقی نهادند</p><p>سر نامه عاشقی گشادند</p><p>هر دو معشوق و هر دو عاشق</p><p>چون شیر و شکر به هم موافق</p><p>لیلی و سری به عشوه سازی</p><p>قیس و نظری به پاکبازی</p><p>قیس و خط سبز بر بناگوش</p><p>لیلی و سفر ز خطه هوش</p><p>لیلی و گره ز مو گشادن</p><p>قیس و دل و دین به باد دادن</p><p>قیس و سخنان خنده انگیز</p><p>لیلی و ز خنده در شکر ریز</p><p>لیلی و کرشمه های خوبی</p><p>قیس و غم عشق و سینه کوبی</p><p>القصه دو دوست گشته همدم</p><p>کردند اساس عشق محکم</p><p>آن بر سر صدر ناز بنشست</p><p>وین در صف عاشقی کمر بست</p><p>بردند به سر چنانکه دانی</p><p>در شیوه عشق زندگانی</p><h2><a id="poem-66178" href="https://ganjoor.net/jami/7ourang/7-6-leyli-majnoon/sh13">بخش ۱۳ - گذاشتن مجنون ناقه بچه دار را که در وقت استغراق وی در محبت لیلی به سوی بچه خود باز می گشت و از لیلی دور می انداخت</a></h2>
<p>عشق اول او سرود و شادیست</p><p>بیرون ز آهنگ نامرادیست</p><p>نی رنج غرامت است در وی</p><p>نی زخم ملامت است در وی</p><p>سرمایه راحت و سرور است</p><p>از سود و زیان دهر دور است</p><p>چون می که نخست جز خوشی نیست</p><p>یک ذره در او مشوشی نیست</p><p>محنت کاهد طرب فزاید</p><p>وز دل غم روز و شب زداید</p><p>نی دردی ناگوار دارد</p><p>نی درد سر خمار دارد</p><p>قیس از می عشق شادمانه</p><p>فارغ ز کشاکش زمانه</p><p>هر روز که بامداد کردی</p><p>در کار خود ایستاد کردی</p><p>از منزل خویش بار بستی</p><p>احرام حریم یار بستی</p><p>کردی چو بر آن قبیله اقبال</p><p>رستی ز تنش دو صد پر و بال</p><p>بر بوی وصال شاد رفتی</p><p>بی زحمت پا چو باد رفتی</p><p>بودی به رهش دمیده نشتر</p><p>از سبزه به زیر پای خوشتر</p><p>زآتش صد کوه پشت بر پشت</p><p>بودیش ز ریگ گرم یک مشت</p><p>گر ناوک خار و تیغ خاره</p><p>کردی کف پاش پاره پاره</p><p>بنمودیش اندر آن تک و پوی</p><p>از هر پاره و درستی روی</p><p>زان قبله جان چو بازگشتی</p><p>چون کعبه رهش دراز گشتی</p><p>بودی به حساب خاطر تنگ</p><p>هر گام بر او هزار فرسنگ</p><p>رفتی به دو چشم اشکپالا</p><p>چون آب روان به سوی بالا</p><p>پویان قدمش به منزل خویش</p><p>مویش ز قفا کشان دل ریش</p><p>هر بار که رو به راه کردی</p><p>صد بار به پس نگاه کردی</p><p>تا بو که کسی برآید از راه</p><p>ک آرد خبری به وی ازان ماه</p><p>می رفت چو سیل از سر کوه</p><p>می آمد همچو کوه اندوه</p><p>می رفت چو باد تیز در دشت</p><p>چون آب ستاده باز می گشت</p><p>روزی ز قضا تنی ز تب سست</p><p>ره سوی دیار یار می جست</p><p>پایش به روش نکرد یاری</p><p>بی واسطه شتر سواری</p><p>یک ناقه بچه دار بودش</p><p>کز بچه به دل قرار بودش</p><p>از بچه اگر جدا فتادی</p><p>در فرقت او ز پا فتادی</p><p>قیس از بچه ناقه را جدا کرد</p><p>رو در ره یار دلربا کرد</p><p>میلی دو سه چونکه راه بسپرد</p><p>اندیشه لیلی از خودش برد</p><p>ناقه چو زمام سستتر دید</p><p>بر بوی بچه ز راه گردید</p><p>آن لحظه که قیس را خبر شد</p><p>تا بچه خویش رهسپر شد</p><p>زان قصه چو قیس آگهی یافت</p><p>دامن ز مراد خود تهی یافت</p><p>رو کرد به راه ناقه را باز</p><p>وز نغمه شوق شد حدی ساز</p><p>میلی دو سه چون برید ناقه</p><p>دور از بچه رنج دید و فاقه</p><p>شد قیس رمیده دل دگر بار</p><p>بی خود ز هجوم عشق دلدار</p><p>چون قیس ز ناقه بی خبر گشت</p><p>ناقه به ره گذشته برگشت</p><p>این قصه چو قیس بر سر آورد</p><p>بار دگرش به ره درآورد</p><p>بر قیس ز دست داده چاره</p><p>این واقعه شد سه چار باره</p><p>زآمد شد ناقه شد دلش خون</p><p>این راز ز سینه داد بیرون</p><p>کان گنج که من خراب اویم</p><p>منزلگه اوست پیش رویم</p><p>وان بچه که ناقه را غمش کشت</p><p>آرامگهش بود پس پشت</p><p>گر روی به مقصد من آرد</p><p>بی مقصد خویش جان سپارد</p><p>ور روی کند به مقصد خویش</p><p>زان غصه شود درون من ریش</p><p>همراهی ما به هم محال است</p><p>خوشنودی ما ز هم خیال است</p><p>آن به که ز دل گره گشاییم</p><p>هر یک به ره دگر گراییم</p><p>این گفت و ز ناقه رخت بگشاد</p><p>بند از دل لخت لخت بگشاد</p><p>او را به دیار خویش بگذاشت</p><p>تنها ره یار خویش برداشت</p><p>شد در ره او به فرق پویان</p><p>با خویشتن این سرود گویان</p><p>کای دل به موافقان درآویز</p><p>وز چنگ مخالفان بپرهیز</p><p>در راه وفا قدم ز سر کن</p><p>وآیین جفا ز سر به در کن</p><p>زین راه کسی که داردت باز</p><p>از همرهیش درون بپرداز</p><p>گر هست به رهرویت میلی</p><p>همراه تو بس خیال لیلی</p><p>لیلی می گوی و راه می رو</p><p>وآسوده درین پناه می رو</p><p>لیلی ز جهان تو را پسند است</p><p>هر کس که جز اوست بر تو بند است</p><p>از هر چه نه اوست بند بگسل</p><p>پیوند ز ناپسند بگسل</p><p>می زد زینسان ترانه خاص</p><p>می رفت بر آن ترانه رقاص</p><p>پا کرده ز سر به رسم هر روز</p><p>پی برد به کوی آن دل افروز</p><p>هر چیز که بود دیدنی دید</p><p>رازی که توان شنید بشنید</p><p>چون شب شد ازان مقام برگشت</p><p>با خوشدلی تمام برگشت</p><p>آمد غمگین و رفت دلشاد</p><p>حال دل عاشقان چنین باد</p><h2><a id="poem-66179" href="https://ganjoor.net/jami/7ourang/7-6-leyli-majnoon/sh14">بخش ۱۴ - در محک امتحان زدن لیلی نقد محبت مجنون را و تمام عیار بیرون آمدن آن</a></h2>
<p>عنوانکش این صحیفه درد</p><p>در طی صحیفه این رقم کرد</p><p>کز قیس رمیده دل چو لیلی</p><p>دریافت به سوی خویش میلی</p><p>می خواست که غور آن بداند</p><p>تا بهره به قدر آن رساند</p><p>روزی که پریرخان آن حی</p><p>بودند ز نر و ماده با وی</p><p>با هر پسری که خنده کردی</p><p>بی بیع و شراش بنده کردی</p><p>با هر دختر که لب گشادی</p><p>پیشش به کنیزی ایستادی</p><p>بودند درین هنر که ناگاه</p><p>قیس هنری درآمد از راه</p><p>رویی ز غبار راه پرگرد</p><p>جانی ز فراق یار پر درد</p><p>بوسید زمین و مرحبا گفت</p><p>بر لیلی و خیل او دعا گفت</p><p>لیلی سوی او نظر نینداخت</p><p>زان جمع به حال او نپرداخت</p><p>از عشوه کشیده زلف بر رو</p><p>وز ناز فکند چین در ابرو</p><p>با هر که نه قیس خنده آمیز</p><p>با هر که نه قیس در شکر ریز</p><p>با هر که نه قیس در تبسم</p><p>با هر که نه قیس در تکلم</p><p>رو در همه بود و پشت با او</p><p>خوش با همه و درشت با او</p><p>قیس ار به رخش نظاره کردی</p><p>از پیش نظر کناره کردی</p><p>ور آن به سخن زبان گشادی</p><p>این گوش به دیگری نهادی</p><p>چون قیس ز لیلی این هنر دید</p><p>حال خود ازین هنر دگر دید</p><p>شاخ املش گلی دگر کرد</p><p>شد لاله سرخ او گلی زرد</p><p>از هر مژه لعل تر فرو ریخت</p><p>بر صفحه زر گهر فرو ریخت</p><p>پرده ز رخ نیاز برداشت</p><p>وین پرده جانگداز برداشت</p><p>کان رونق کار و بار من کو</p><p>وان حرمت و اعتبار من کو</p><p>خوش آنکه چو لیلی ام بدیدی</p><p>از صحبت دیگران رمیدی</p><p>با من بودی به من نشستی</p><p>با من ز سخن دهن نبستی</p><p>زو خواستمی به روزگاران</p><p>عذر گنه گناهکاران</p><p>کو با همه بی گناهی من</p><p>یک تن پی عذرخواهی من</p><p>گر می نشود شفیع من کس</p><p>این اشک چو خون شفیع من بس</p><p>لیلی چو غزلسراییش دید</p><p>وین نغمه جانگداز بشنید</p><p>آور ز جمله رو به سویش</p><p>بگشاد زبان به گفت و گویش</p><p>شد در رخ او ز لطف خندان</p><p>گفت ای شه خیل دردمندان</p><p>ما هر دو دو یار مهربانیم</p><p>وز زخمه عشق در فغانیم</p><p>بیگانه تنیم و آشنا دل</p><p>پر چنگ زبان و پر صفا دل</p><p>چین در ابرو اگر فکندم</p><p>تا ظن نبری که کین پسندم</p><p>بر روی گره میان مردم</p><p>باشد گره زبان مردم</p><p>عشقت که بود ز نقد جان به</p><p>چون گنج ز دیده ها نهان به</p><p>چون قیس شنید این بشارت</p><p>شد هوشش ازین سخن به غارت</p><p>بر خاک چو سایه بی خود افتاد</p><p>در سایه آن سهی قد افتاد</p><p>تا دیر که از زمین نجنبید</p><p>گفتند به خواب مرگ خسبید</p><p>بر چهره زدند آبش از چشم</p><p>آن آب نبرد خوابش از چشم</p><p>خوبان عرب ز جا بجستند</p><p>هنگامه خویش برشکستند</p><p>رفتند همه فتان و خیزان</p><p>از تهمت قتل او گریزان</p><p>ننشست ازان پریرخان کس</p><p>او ماند همین و لیلی و بس</p><p>او خفته و لیلی اش به بالین</p><p>بر ماه همی فشاند پروین</p><p>یعنی که به داغ شوق مرده ست</p><p>وز محنت عشق جان سپرده ست</p><p>تا آخر روز حالش این بود</p><p>چون مرده فتاده بر زمین بود</p><p>چون روز گذشت و چشم بگشاد</p><p>چشمش به جمال لیلی افتاد</p><p>او نیز ز دیده خون فشان کرد</p><p>وز هر مژه سیل خون روان کرد</p><p>لیلی پرسید کای یگانه</p><p>در مجمع عاشقان فسانه</p><p>ای بی خودی از کجا فتادت</p><p>وین باده بی خودی که دادت</p><p>گفتا ز کف تو خوردم این می</p><p>وین باده تو دادیم پیاپی</p><p>بر من ز نخست تافتی روی</p><p>بستی ز سخن لب سخنگوی</p><p>کف در کف دیگران نهادی</p><p>رخ در رخ دیگران ستادی</p><p>پیش آمدمت فکندیم پس</p><p>خوارم کردی به چشم هر خس</p><p>وآخر در لطف باز کردی</p><p>صد عشوه و ناز ساز کردی</p><p>چون پروردی به درد و صافم</p><p>یک جرعه نداشتی معافم</p><p>گفتی سخنان مستی انگیز</p><p>کردی زان می به مستیم تیز</p><p>گر بی خودیی کنم چه چاره</p><p>من آدمیم نه سنگ خاره</p><p>لیلی چو شنید این حکایت</p><p>گفتا به کرشمه عنایت</p><p>با قیس که ای مراد جانم</p><p>قوت ده جسم ناتوانم</p><p>دردی که تو راست حاصل از من</p><p>داغی تو راست بر دل از من</p><p>درد دل من ازان فزون است</p><p>وز دایره صفت برون است</p><p>شد قیس ز ذوق این سخن شاد</p><p>شادان رخ خود به خانه بنهاد</p><h2><a id="poem-66180" href="https://ganjoor.net/jami/7ourang/7-6-leyli-majnoon/sh15">بخش ۱۵ - عهد وفا بستن لیلی با مجنون و تاء/کید کردن آن به سوگندان گوناگون</a></h2>
<p>سر فتنه نیکوان آفاق</p><p>چون ابروی خود به نیکویی طاق</p><p>منصوبه گشای عرصه ناز</p><p>محجوبه نشین پرده راز</p><p>ریحان حدیقه امانی</p><p>گلبرگ بهار زندگانی</p><p>آهوی شکارگیر شیران</p><p>بازو شکن صد دلیران</p><p>سجاده نورد پارسایان</p><p>دراعه نمای خودنمایان</p><p>بازار نه ستم فروشی</p><p>ارزان کن نرخ مهرکوشی</p><p>چشم عرب از جمال او باغ</p><p>جان عجم از هوای او داغ</p><p>از صوت وشاح و بانگ خلخال</p><p>خنیاگر وجد و مطرب حال</p><p>از طوق گلو و زیور گوش</p><p>بازی ده عقل و رهزن هوش</p><p>یعنی لیلی نگار موزون</p><p>آن چون قیسش هزار مجنون</p><p>چون دید که قیس حق شناس است</p><p>عشقش بدر از حد قیاس است</p><p>در نقد وفاش هیچ شک نیست</p><p>محتاج گواهی محک نیست</p><p>چون روز دگر به سویش آمد</p><p>جانی پراز آرزویش آمد</p><p>دل جست به خنده رضایش</p><p>جان داد به مژده وفایش</p><p>برداشت دل از جفا پسندی</p><p>بگشاد زبان به عهد بندی</p><p>خواهان رضای او به صد جهد</p><p>گفتش پی استواری عهد</p><p>سوگند به ذات ایزد پاک</p><p>گردش ده چرخ های افلاک</p><p>روشن کن این بلند طارم</p><p>از شمع مه و چراغ انجم</p><p>فیاض وجود و واهب جود</p><p>مقصود گذشتگان ز مقصود</p><p>سوگند به دیده های روشن</p><p>بر عالم راز پرتو افکن</p><p>ناظر به حقایق نهانی</p><p>حاضر به دقایق معانی</p><p>بر لوح وجود هر چه دیده</p><p>تا کنه کمال آن رسیده</p><p>سوگند به سینه های دانا</p><p>بر دانش چیزها توانا</p><p>واقف ز کنوز آفرینش</p><p>عارف به رموز اهل بینش</p><p>هر نکته مشکلی که خوانده</p><p>محروم ز حل آن نمانده</p><p>سوگند به هر غریب مهجور</p><p>افتاده ز یار خویشتن دور</p><p>نی در شب غم امیدی او را</p><p>نی از لب کس نویدی او را</p><p>هم ضربت تیغ هجر دیده</p><p>هم شربت زهر غم چشیده</p><p>سوگند به هر مهی پری وش</p><p>همچون مه خوب و چون پری خوش</p><p>دل کرده به مهر چون خودی بند</p><p>وز هر که نه او بریده پیوند</p><p>پیراهن غنچه بی تنش چاک</p><p>وز تهمت عیب دامنش پاک</p><p>سوگند به هر چه از خردمند</p><p>گویند به آن خوش است سوگند</p><p>کز مهر تو تا مجال باشد</p><p>ببریدن من محال باشد</p><p>تا دور فلک دهد امانم</p><p>یاد تو بود انیس جانم</p><p>باشم به غمت درین غم آباد</p><p>از شادی هر دو عالم آزاد</p><p>صد بار گر از غمت بمیرم</p><p>پیوند به دیگری نگیرم</p><p>بخت ار دهد اختیار کارم</p><p>از جمله تو باشی اختیارم</p><p>هر کج که نبینمش به تو راست</p><p>با وی نکنم نشست یا خاست</p><p>کس همنفسم مباد بی تو</p><p>پروای کسم مباد بی تو</p><p>تا لوح وفات شد درستم</p><p>از حرف دو کون لوح شستم</p><p>زین عهد که با تو بستم امروز</p><p>عهد همه را شکستم امروز</p><p>این بحر وفا مباد تیره</p><p>کین بس به قیامتم ذخیره</p><p>لیلی چو کمر به عهد دربست</p><p>در مهد وفا به عهد بنشست</p><p>در پیش رهی گرفت باریک</p><p>می کرد کران ز دور و نزدیک</p><p>ترک همه کار و بار خود کرد</p><p>روی از همه کس به یار خود کرد</p><p>بنهاد به طوق یار گردن</p><p>در چید ز دست غیر دامن</p><p>چون قیس سحر ز ره رسیدی</p><p>سر در ره ناقه اش کشیدی</p><p>با او گفتی حکایت شب</p><p>شکر روز و شکایت شب</p><p>تا شب بودی نشسته با هم</p><p>از صحبت غیر رسته با هم</p><p>در وصل چو قیس جهد او دید</p><p>وین عهد وفا به عهد بشنید</p><p>وسواس محبتش فزون شد</p><p>وان وسوسه عاقبت جنون شد</p><p>آمد به جنون ز پرده بیرون</p><p>مجنون لقبش نهاد گردون</p><p>طی گشت بدین لقب سرانجام</p><p>از نامه دهر قیس را نام</p><p>در هر محفل که جاش کردند</p><p>مجنون مجنون نداش کردند</p><p>او نیز بدین خطاب خوش بود</p><p>زین تازه ترانه ذوق کش بود</p><p>زان نکته چه به که عشق راند</p><p>زان نام چه به که عشق خواند</p><p>جامی بگسل ز هرزه کاری</p><p>تا نام به عاشقی برآری</p><p>در کارگه سپهر دوار</p><p>بهتر نبود ز عاشقی کار</p><h2><a id="poem-66181" href="https://ganjoor.net/jami/7ourang/7-6-leyli-majnoon/sh16">بخش ۱۶ - استفسار کردن اهل قبیله مجنون از حال وی و اطلاع یافتن بر محبت وی با لیلی</a></h2>
<p>بیاع متاع هوشیاری</p><p>رقاص سماع بی قراری</p><p>ویرانه نشین کوه اندوه</p><p>دیوانه سوار قله کوه</p><p>گنجور خزانه های افلاس</p><p>رنجور فسانه های وسواس</p><p>آسوده سایه مغیلان</p><p>سرگشته وادی ذلیلان</p><p>دمساز مغنیان فریاد</p><p>همراز مجردان آزاد</p><p>همگردن آهوان صحرا</p><p>همشیون بلبلان شیدا</p><p>تاراج رسیده شه عشق</p><p>نعلین دریده ره عشق</p><p>سنگ افکن شیشه خانه عقل</p><p>بر هم زن دام و دانه عقل</p><p>با گور و گوزن همطویله</p><p>با دیو و پری ز یک قبیله</p><p>یعنی مجنون اسیر لیلی</p><p>شوریده دار و گیر لیلی</p><p>چون از خود و قوم خود بگردید</p><p>وز قاعده خرد بگردید</p><p>بر بستر شب نیارمیدی</p><p>چون روز شدی کسش ندیدی</p><p>سر رشته عهد پاره کردی</p><p>وز همعهدان کناره کردی</p><p>هر یاری را که دیدی از دور</p><p>از یاری او رمیدی از دور</p><p>هر خویشی را که آمدی پیش</p><p>دور افکندی ز خویشی خویش</p><p>چون قوم وی این صفت بدیدند</p><p>در طعنه وی زبان کشیدند</p><p>کو را ز میان ما چه حال است</p><p>کز قوم خودش چنین ملال است</p><p>تیغی نه به مرحمت کشیده ست</p><p>وز ما صله رحم بریده ست</p><p>چون هاله به گرد او نشستند</p><p>پیرامن ماه حلقه بستند</p><p>دیدند دلیل و نبض جستند</p><p>وز خامشیش زبان بشستند</p><p>نگشاد گره ز پرده راز</p><p>وز پرده برون نداد آواز</p><p>یاری بودش در آن قبیله</p><p>قایم به مساعی جمیله</p><p>شیرین کاری سخن گزاری</p><p>در پرده عشق رازداری</p><p>گفتند بدو که قیس هر چند</p><p>کرده ست چو نی ره نفس بند</p><p>در وی دردم دم وفایی</p><p>باشد که برون دهد صدایی</p><p>افتاد پی تفحص حال</p><p>روزی دو سه قیس را ز دنبال</p><p>وآخر گفتش که ای برادر</p><p>دارم ز غمت دلی پر آذر</p><p>داغ غم تو بسوخت جانم</p><p>زد شعله ز مغز استخوانم</p><p>پیوند وفا بریدنت چیست</p><p>وز صحبت من رمیدنت چیست</p><p>زین پیش به هم حریف بودیم</p><p>چون لام و الف الیف بودیم</p><p>انصاف بده که آن کجا رفت</p><p>آن قاعده چون شد و چرا رفت</p><p>بنشین نفسی که راز گوییم</p><p>احوال گذشته باز جوییم</p><p>یار ار نه به راز لب گشاید</p><p>بوی یاری ز وی نیاید</p><p>در خلوت دوستان دمساز</p><p>معماری دوستان کند راز</p><p>مجنون چو شنید این ترانه</p><p>زد ناله و آه عاشقانه</p><p>گفت ای دیرینه همدم من</p><p>واندر هر راز محرم من</p><p>کاریم به سر فتاده دشوار</p><p>در ورطه مردنم ازان کار</p><p>کاری نه که بار رنج و اندوه</p><p>صد بار فزون گران تر از کوه</p><p>این بار اگر نیفتد از پشت</p><p>دانم به یقین که خواهدم کشت</p><p>پرسید که آن کدام بار است</p><p>وان بر دلت از کدام یار است</p><p>گفتا غم لیلی و بیفتاد</p><p>از گفتن نام آن پریزاد</p><p>هم چشم ز کار رفت و هم گوش</p><p>هم لب ز حدیث گشته خاموش</p><p>دست از دو جهان فشاند تا دیر</p><p>نی مرده نه زنده ماند تادیر</p><p>آن یار چو دید حال او را</p><p>در عشق و وفا کمال او را</p><p>دانست که کار و بار او چیست</p><p>معشوقه کدام و یار او کیست</p><p>ز آشفتگیش بسی بیاشفت</p><p>وان راز نهان به دیگران گفت</p><p>مقصود وی آنکه آن غم و رنج</p><p>گردد ز دواگران دواسنج</p><h2><a id="poem-66182" href="https://ganjoor.net/jami/7ourang/7-6-leyli-majnoon/sh17">بخش ۱۷ - خبر یافتن پدر مجنون از عشقبازی وی با لیلی و نصیحت کردن در آن باب</a></h2>
<p>مسکین پدرش خبر چو زان یافت</p><p>چون باد به سوی او عنان تافت</p><p>مهر پدری ز دل زدش جوش</p><p>وز مهر کشیدش اندر آغوش</p><p>کای جان پدر چه حال داری</p><p>رو بهر چه در وبال داری</p><p>امروز شنیده ام که جایی</p><p>دادی دل خود به دلربایی</p><p>در خطه این خط مجازی</p><p>نیکو هنریست عشقبازی</p><p>لیکن همه کس به آن سزا نیست</p><p>هر منظر خوب دلگشا نیست</p><p>معشوق نکو سرشت باید</p><p>این کار ز اصل زشت ناید</p><p>لیلی که به چشم تو عزیز است</p><p>نسبت به تو کمترین کنیز است</p><p>در مذهب عقل نیست چیزی</p><p>مشعوف شدن به هر کنیزی</p><p>تو خضروشی به سربلندی</p><p>خضرای دمن وی از نژندی</p><p>عالم هم خاک پای خضر است</p><p>خضرای دمن چه جای خضر است</p><p>بردار خدای را دل از وی</p><p>پیوند امید بگسل از وی</p><p>او خس تو گلی نه تازه سروی</p><p>او زاغ تو نازنین تذروی</p><p>با خس گل و سرو را چه نسبت</p><p>با زاغ تذرو را چه نسبت</p><p>مپسند نصیب خود ازین باغ</p><p>یک لاله کزو به دل نهی داغ</p><p>باغیست پر از گل و ریاحین</p><p>ریحان می بوی و لاله می چین</p><p>صد دسته به دست خویش می بند</p><p>دلبسته شدن به لاله ای چند</p><p>وین نیز مقرر است و معلوم</p><p>کان حی که به لیلی اند موسوم</p><p>با ما همه بر سر نزاع اند</p><p>سر باززنان ز اجتماع اند</p><p>هستیم به هم چو آتش و آب</p><p>از صحبت یکدگر عنان تاب</p><p>داریم درین نشیمن جنگ</p><p>صد تیغ به خون یکدگر رنگ</p><p>با آن که به دشمنی ستیزد</p><p>خود گو که ز دوستی چه خیزد</p><p>مجنون به پدر درین نصایح</p><p>گفت ای به زبان مهر ناصح</p><p>هر نکته حکمتی که گفتی</p><p>هر در نصیحتی که سفتی</p><p>نقش دل نکته دان من شد</p><p>آویزه گوش جان من شد</p><p>با تو نه دل عتاب دارم</p><p>لیکن همه را جواب دارم</p><p>گفتی که شدی ز عشق مفتون</p><p>وز جذبه عاشقی دگرگون</p><p>آری نزنم نفس ز انکار</p><p>عشق است مرا درین جهان کار</p><p>حاشا که ازین ره ایستم من</p><p>جز زنده به عشق نیستم من</p><p>هر کس که نه راه عشق ورزد</p><p>در مذهب من جوی نیرزد</p><p>عشق است خلاصی دل مرد</p><p>از گردش چرخ باژگون گرد</p><p>گفتی که به دلبری نشاید</p><p>هر بت که نه ز اصل پاک زاید</p><p>خوبان که سرشته ز آب و خاکند</p><p>گر پاک دلی ز اصل پاکند</p><p>حسن ازل است اصل ایشان</p><p>عیش ابد است وصل ایشان</p><p>آیینه نور ذوالجلالند</p><p>عنوان صحیفه جمالند</p><p>بر آب وگل ار نتابد آن نور</p><p>یک تن نشود به حسن مشهور</p><p>نه ذوق دهد نه دل رباید</p><p>نی تن کاهد نه جان فزاید</p><p>گفتی لیلی به حسن بالاست</p><p>لیکن به نسب فروتر از ماست</p><p>عاشق به نسب چه کار دارد</p><p>کز هر چه نه عشق عار دارد</p><p>هر کس که بود فتاده عشق</p><p>فرزند دل است و زاده عشق</p><p>از نسبت آب و گل بریده</p><p>در روضه جان و دل چریده</p><p>مادر نشناسد و پدر نیز</p><p>وز عیب رهیده وز هنر نیز</p><p>گفتی که بکش سر از هوایش</p><p>اندیشه تهی کن از وفایش</p><p>ترک غم عشق کار من نیست</p><p>وین کار به اختیار من نیست</p><p>حرفی دو سه از وفا سرشتند</p><p>بر صفحه جان من نوشتند</p><p>از ناخن اگر چه جان خراشم</p><p>آن حرف وفا چه سان تراشم</p><p>هر حرف صواب کش نگارند</p><p>حک کردن آن خطا شمارند</p><p>گفتی نسزد نصیبه کس</p><p>از گلشن دهر یک گل و بس</p><p>لیلی که نسیم اوست طیبم</p><p>بس باشد ازین چمن نصیبم</p><p>او جان من است و من تن او را</p><p>او هست مرا بس و من او را</p><p>گر دور ز یکدگر بکاهیم</p><p>کام دگر از جهان نخواهیم</p><p>خاطر به هم است شاد ما را</p><p>شادی دگر مباد ما را</p><p>گفتی که به کین آن قبیله</p><p>داریم هزار کید و حیله</p><p>ما را که ز مهر سینه چاک است</p><p>از کینه دیگران چه باک است</p><p>لیلی چو ز مهر من زند دم</p><p>از کین قبیله کی خورم غم</p><p>من خود ز همه جهان به تنگم</p><p>با هر که نه او بود به جنگم</p><p>از صلح منش اگر بود ننگ</p><p>آغاز کنم به خویش هم جنگ</p><p>بیچاره پدر چو قیس را دید</p><p>وز روی سخنان عشق بشنید</p><p>دانست که کار قیس سخت است</p><p>در سیل بلا فتاده رخت است</p><p>دربست زبان ز گفتن پند</p><p>بگسست ز بند پند پیوند</p><p>انداخت ز فرط نیکخواهی</p><p>کارش به عنایت الهی</p><h2><a id="poem-66183" href="https://ganjoor.net/jami/7ourang/7-6-leyli-majnoon/sh18">بخش ۱۸ - دلالت کردن بزرگان بنی عامر پدر مجنون را به آنکه یکی از معشوقان قبیله عرب را به نکاح مجنون درآرد تا آتش سودای او فرو نشیند</a></h2>
<p>چون قیس دریده جیب و دامان</p><p>از پند پدر نشد به سامان</p><p>اعیان قبیله پیش آن پیر</p><p>گفتند به حسن راء/ی و تدبیر</p><p>کای عامری فلک عماری</p><p>معموری ملک کامگاری</p><p>فرزند تو نور دیده ماست</p><p>آرام دل رمیده ماست</p><p>چشم و دل ما به اوست روشن</p><p>آب و گل ما ازوست روشن</p><p>بر آتش مهر او سپندیم</p><p>تا چند بر آتشش پسندیم</p><p>چون عشق و وفاست در سرشتش</p><p>این واقعه گشت سرنوشتش</p><p>آن را که فتد چنین بلایی</p><p>گر زانکه طلب کند دوایی</p><p>شرط است ره سفر گرفتن</p><p>یا مهر بتی دگر گرفتن</p><p>خرد است و زو سفر نیاید</p><p>وز عهده آن به در نیاید</p><p>آن به که پریرخی بجویی</p><p>مشهور جهان به خوبرویی</p><p>در عقد و نکاح وی در آری</p><p>همت به صلاح او گماری</p><p>باشد گیرد بدو تسلی</p><p>فارغ شود از هوای لیلی</p><p>در خدمت آن میان ببندد</p><p>وز قصه این زبان ببندد</p><p>این نکته ز صاحبان تدبیر</p><p>افتاد پسند خاطر پیر</p><p>بگشاد زبان و قیس را خواند</p><p>پیش نظرش به لطف بنشاند</p><p>گفت ای ز تو بخت من خجسته</p><p>در دیده چو مردمم نشسته</p><p>چشمم به شمایل تو بیناست</p><p>وز پشتی توست پشت من راست</p><p>طبعم به تو شاد و سینه خرم</p><p>حالم ز جدایی تو درهم</p><p>تا چند ز خانه فرد باشی</p><p>تنها رو و هرزه گرد باشی</p><p>یکچند به سوی خانه باز آی</p><p>چون مرغ به آشیانه باز آی</p><p>ور نیست به خانه ات قراری</p><p>همخانه کنم تو را نگاری</p><p>تا صحبت تو به ناز دارد</p><p>وز هرزه رویت باز دارد</p><p>گاهی که قدم نهی به خانه</p><p>بوسد قدمت چو آستانه</p><p>ور سوی برون شوی خرامان</p><p>در پای تو سر نهد چو دامان</p><p>عم تو که هست نقطه غم</p><p>از صفحه روزگار او کم</p><p>در پرده یکی نگار دارد</p><p>کز مه به جمال عار دارد</p><p>صافی بدنی چو در مکنون</p><p>از حقه تنگ وصف بیرون</p><p>همشیره شهد شکر او</p><p>همخوابه ناز عبهر او</p><p>هر دم به جهان فکنده پرتو</p><p>از قامت او قیامتی نو</p><p>آوازه او به هر دیاری</p><p>آواره او چو تو هزاری</p><p>بیرون ز حساب عقل مالش</p><p>وز مال بسی فزون جمالش</p><p>در افسر جاه همسر توست</p><p>در اصل و نسب برابر توست</p><p>بر دامن تو نه ننگی از وی</p><p>بر شیشه تو نه سنگی از وی</p><p>حیف است چنین دو گوهر پاک</p><p>ناگشته به وصل هم طربناک</p><p>خواهم که شود قرینه تو</p><p>خشنود به مهر و کینه تو</p><p>گردد به تو جلوه گر ز یک سلک</p><p>نا سفته درش شود تو را ملک</p><p>باشید به هم چو جان و دل دوست</p><p>بادام صفت دو مغز و یک پوست</p><p>گردید به هم رفیق و دمساز</p><p>نی نیش حسود و زخم غماز</p><p>چون قیس شنید این سخن را</p><p>بگشاد لب شکرشکن را</p><p>هم از مژه هم ز لب گهر سفت</p><p>افشاند سرشک و با پدر گفت</p><p>کای اصل وجود و گوهر من</p><p>خاک قدم تو افسر من</p><p>گل کرده توست آب و خاکم</p><p>پرورده توست جان پاکم</p><p>من عیسی مریمم درین دیر</p><p>در راه مجردی سبک سیر</p><p>خورشید وشم ازین و آن فرد</p><p>پیوند بریده از زن و مرد</p><p>دارم دلی از جهان رمیده</p><p>آن به که من بلا رسیده</p><p>تا در خم این رواق باشم</p><p>زآویزش جفت طاق باشم</p><p>دیوانه ام از بلند رایی</p><p>دیوانه چه مرد کدخدایی</p><p>من بار خود افکنم ز گردن</p><p>در بار کسان چرا دهم تن</p><p>جز من نسزد رفیق من کس</p><p>تنهایی من رفیق من بس</p><p>بیچاره پدر چو کرد ازو گوش</p><p>این طرفه جواب رفت از هوش</p><p>گفتا که ز کدخدایی تو</p><p>باشد غرضم رهایی تو</p><p>باشد یابی به کدخدایی</p><p>از لیلی و عشق او رهایی</p><p>پیوند کنی به دیگری سخت</p><p>بندد غم لیلی از دلت رخت</p><p>یک کفش بود برای یک پای</p><p>یک دل نشود دو دوست را جای</p><p>ماء/وای دو خصم نیست یک باغ</p><p>شهباز آید سفر کند زاغ</p><p>گفت ای پدر این چه حیله سازیست</p><p>با بیدلی این چه عشوه بازیست</p><p>هیهات که بگسلم ز لیلی</p><p>تا سیر شود دلم ز لیلی</p><p>لیلی نقش و دلم نگین است</p><p>لیلی تخم و دلم زمین است</p><p>لیلی جان است و من تن او را</p><p>او طوطی و دل نشیمن او را</p><p>تا تن جان را بود نشیمن</p><p>من باشم و لیلی لیلی و من</p><p>گشتم یکسر همه جهان را</p><p>دیدم یک یک جهانیان را</p><p>هر چیز که روی در خلل داشت</p><p>چون در نگریستم بدل داشت</p><p>الا لیلی که گر نیاید</p><p>چیزی دگرش بدل نشاید</p><p>بر بی بدل ار بدل گزینم</p><p>جز در دل و دین خلل نبینم</p><p>چون دید پدر که حال مجنون</p><p>از پند نمی شود دگرگون</p><p>با خاطر خوش شدش دعاگوی</p><p>در کش مکش قضا رضاجوی</p><h2><a id="poem-66184" href="https://ganjoor.net/jami/7ourang/7-6-leyli-majnoon/sh19">بخش ۱۹ - غمازی کردن غمازان پیش لیلی که مجنون عهد دیگر کرده است و دختر عم را به عقد نکاح درآورده است</a></h2>
<p>کی پرده عاشقی شود ساز</p><p>بی زخمه عیبجوی غماز</p><p>نادیده خراش رشته چنگ</p><p>از چنگ کجا برآید آهنگ</p><p>از قصه قیس و دختر عم</p><p>در مجلس دوستان محرم</p><p>چون یافت وقوف هرزه گویی</p><p>بر قیس شکسته عیبجویی</p><p>فی الحال به لیلی این خبر برد</p><p>کز عشق تو قیس را دل افسرد</p><p>در دل شرری که داشت بنشست</p><p>با تو نظری که داشت بربست</p><p>خاطر به هوای دیگری داد</p><p>باشد به لقای دیگری شاد</p><p>آمد پدر و گرفت دستش</p><p>با دختر عم نکاح بستش</p><p>امروز وی است و دختر عم</p><p>آسوده جگر ز نشتر غم</p><p>تو نیز نظر ازو فروبند</p><p>یاری بگزین و دل در او بند</p><p>با اهل جفا وفا روا نیست</p><p>پاداش جفا به جز جفا نیست</p><p>لیلی چو شنید این حکایت</p><p>کردش غم جان به دل سرایت</p><p>کاری افتاد و سختش افتاد</p><p>خر مرد به راه و رختش افتاد</p><p>کرد از غم و درد دست و پا گم</p><p>دردی نوشید از اول خم</p><p>با قیس ز گردش زمانه</p><p>برداشت خطاب غایبانه</p><p>کای دلبر بی وفا چه کردی</p><p>با عاشق مبتلا چه کردی</p><p>با آنکه به جان غم تو خورده ست</p><p>کردی کاری که کس نکرده ست</p><p>راهش بزدی و گشتی از راه</p><p>احسنت احسنت بارک الله</p><p>با هم نه چنین کنند یاران</p><p>این نیست طریق دوستداران</p><p>گندم بنمودی از نخستم</p><p>چون عقد امید شد درستم</p><p>کردم پی گندمت تک و دو</p><p>هیچم نفروختی بجز جو</p><p>اول ز وفا نهادیم دام</p><p>وان دم که ز من گرفتی آرام</p><p>دامن نکوتری گرفتی</p><p>وآرام به دیگری گرفتی</p><p>چون با دگریت دل خوش افتد</p><p>غم نیست که در من آتش افتد</p><p>باد از تو بلند آتش من</p><p>زان مجلس عشرت تو روشن</p><p>لیلی به چنین غم جگرسوز</p><p>چون کرد شب سیاه خود روز</p><p>ناگه مجنون درآمد از راه</p><p>از لیلی و حال او نه آگاه</p><p>شد یار طلب به رسم هر بار</p><p>لیلی به عتاب گفت زنهار</p><p>ندهند ره اندر آن حریمش</p><p>وز تیغ و سنان کنند بیمش</p><p>او مرد حرمسرای ما نیست</p><p>او شیفته لقای ما نیست</p><p>گو دامن یار خویشتن گیر</p><p>دنباله کار خویشتن گیر</p><p>شب با دگران و روز با ما</p><p>یکدل نبود هنوز با ما</p><p>مسکین مجنون چو آن جفا دید</p><p>بسیار به این و آن بنالید</p><p>آن نالش او نداشت سودی</p><p>بنهاد به ره سر سجودی</p><p>گریان گریان ز دور برگشت</p><p>غمگین ز سرای سور برگشت</p><p>نادیده ز یار خود نصیبی</p><p>می گفت به زیر لب نسیبی</p><p>دردا که عظیم دردناکم</p><p>در راه امید و بیم خاکم</p><p>هر لحظه فرو روم به راهی</p><p>خود را نبرم گمان گناهی</p><p>همراه سرشک من رو ای آه</p><p>وز جرم نکرده عذر من خواه</p><p>پاکم ز گناه پیچ در پیچ</p><p>عشق است گناه من دگر هیچ</p><p>آن را که بود همین گناهش</p><p>بر بیگنهی بس این گواهش</p><p>حاشا که اگر فلک شود میغ</p><p>باران گردد به فرق من تیغ</p><p>از یار تواندم بریدن</p><p>سر بر در دیگری کشیدن</p><p>روزی که به زیر خاک باشم</p><p>زآلایش جسم پاک باشم</p><p>جان من خسته پیش جانان</p><p>باشد نغمات شوق خوانان</p><p>بر قالب خود کفن زنم چاک</p><p>فریادکنان برآیم از خاک</p><p>تا حشر ره وفاش گیرم</p><p>هر لحظه به خاک پاش میرم</p><p>با خویش همی سرود مجنون</p><p>زان نکته همچو در مکنون</p><p>وز دور همی شنید یاری</p><p>از آتش عشق داغداری</p><p>برگشت و به لیلی اش رسانید</p><p>لیلی ز دو دیده خون چکانید</p><p>شد باز به عشق تازه پیمان</p><p>وز کرده خویش پشیمان</p><p>از شعر لطیف و نظم دلکش</p><p>او نیز زد این ترانه خوش</p><p>کان کس که به حاسدان نهد گوش</p><p>آیین وفا کند فراموش</p><p>حاسد ببرد ز جان شیرین</p><p>شیرینی دوستان دیرین</p><p>یا رب که مباد هیچ حاسد</p><p>جز بار گران و نرخ کاسد</p><p>حاسد ز میانه دور بادا</p><p>وز زخم زمانه کور بادا</p><p>بادا رگ جان او بریده</p><p>کز روی توام برید دیده</p><p>گفتم بی تو به صبر کوشم</p><p>وز جام فراق زهر نوشم</p><p>چون شوق آمد چه جای صبر است</p><p>صبرم بی تو چو تیره ابر است</p><p>کز وی همه برق آه خیزد</p><p>باران سرشک درد ریزد</p><p>برخیز و بیا که بی قرارم</p><p>وز کرده خویش شرمسارم</p><p>تا دل دهمت به بی گناهی</p><p>دستت بوسم به عذرخواهی</p><p>چون این در ناب گشت سفته</p><p>وین غنچه درد دل شکفته</p><p>در خون دل از مژه قلم زد</p><p>بر پاره کاغذی رقم زد</p><p>پیچید و به دست قاصدی داد</p><p>سوی سر عاشقان فرستاد</p><p>مجنون چو بخواند نامه او</p><p>پا ساخت ز سر چو خامه او</p><p>احرام حریم خیمه اش بست</p><p>دیگر چو ستون ز پای ننشست</p><p>زان وسوسه می طپید تا بود</p><p>وان مرحله می برید تا بود</p><h2><a id="poem-66185" href="https://ganjoor.net/jami/7ourang/7-6-leyli-majnoon/sh20">بخش ۲۰ - رفتن مجنون پیش لیلی و به بانگ زاغ فال نیکو گرفتن و نذر کردن که اگر دیدار لیلی میسر گردد یک حج پیاده بگزارد</a></h2>
<p>چون باز سفیده دم درین باغ</p><p>بنشست بر آشیانه زاغ</p><p>زاغان سیه ز سهم آن باز</p><p>کردند ز آشیانه پرواز</p><p>شد قیس چو باز صبحدم خیز</p><p>مقراض دو پا به ره بری تیز</p><p>چون از ره حی برید لختی</p><p>ناگاه پدید شد درختی</p><p>سبز و خرم چو نخل مینا</p><p>بگشاد به آن دو چشم بینا</p><p>رخشنده بصر بدید زاغی</p><p>چون دود چراغی و چراغی</p><p>در تیره شبی ستاره دو</p><p>با انگشتی شراره دو</p><p>عباسی خلعتی مرتب</p><p>کرده ز پی خلافت شب</p><p>بانگی دو سه زد لطیف و موزون</p><p>نزدیک عرب به فال میمون</p><p>مجنون زان بانگ در طرب شد</p><p>رقاص نشیمن طلب شد</p><p>یعنی که خوش است فالم امروز</p><p>روزی گردد وصالم امروز</p><p>بر من باشد حجی پیاده</p><p>یک حج چه بود که صد زیاده</p><p>گر بار دهد به خاطر خوش</p><p>سوی خودم آن نگار مهوش</p><p>چون راه به خیمه گاه حی برد</p><p>وز حی به حریم دوست پی برد</p><p>فرموده اجازت دلخولش</p><p>بنشاند به مسند قبولش</p><p>سر نامه راز برگشادند</p><p>هر راز که بود شرح دادند</p><p>گاه از ستم فراق گفتند</p><p>گاه از غم اشتیاق گفتند</p><p>کردند دو همنشین و همراز</p><p>معشوقی و عاشقی به هم ساز</p><p>لیلی به سریر پادشاهی</p><p>مجنون به نفیر دادخواهی</p><p>لیلی و سر شرف بر افلاک</p><p>مجنون و رخ نیاز بر خاک</p><p>لیلی و به خنده شکرافشان</p><p>مجنون و زدیده گوهر افشان</p><p>لیلی و ز حسن ناز بر ناز</p><p>مجنون و ز عشق راز در راز</p><p>لیلی نه که شمع صبح خیزان</p><p>مجنون نه که ابر فیض ریزان</p><p>لیلی نه که ماه عالم افروز</p><p>مجنون نه که آتش جهانسوز</p><p>لیلی نه که لاله بر سر کوه</p><p>مجنون نه که کوه رنج و اندوه</p><p>لیلی چه سخن چراغ دلها</p><p>مجنون به گداز داغ دلها</p><p>لیلی به دو زلف و مشکبیزی</p><p>مجنون به دوچشم اشکریزی</p><p>لیلی گلی از گلاب شسته</p><p>مجنون خسی از سراب رسته</p><p>لیلی به نشاط خودپسندی</p><p>مجنون به بساط دردمندی</p><p>بردند به سر دو آرزومند</p><p>با هم روزی ز دور خرسند</p><p>هر راز که داشتند گفتند</p><p>هر نکته که خواستند سفتند</p><p>یک درد دلی نگفته کم ماند</p><p>یک غنچه ناشگفته کم ماند</p><p>چون خواست وداع آن دلارای</p><p>مجنون به نیاز خاست بر پای</p><p>کای کعبه رهروان مشتاق</p><p>وی قبله نیکوان آفاق</p><p>گلزار ارم حریم کویت</p><p>زوار حرم مقیم کویت</p><p>گیسوی تو طوق تاجداران</p><p>بر بوی تو شوق بی قراران</p><p>خلخال زر تو تاج بر سر</p><p>سلسال لب تو رشک کوثر</p><p>هر موی تو را ز زلف شبگون</p><p>آشفته چون من هزار مجنون</p><p>بگشاده لبت به خنده کوشی</p><p>بازارچه شکر فروشی</p><p>بستم چو گشاده طبع و شادان</p><p>احرام در تو بامدادان</p><p>گفتم که سجود خاک این در</p><p>امروزم اگر شود میسر</p><p>بر من باشد که بندم احرام</p><p>زین در به طواف حج اسلام</p><p>اکنون که به کام خود رسیدم</p><p>رویت به مراد خود بدیدم</p><p>فرمان تو گر بود درین کار</p><p>بندم سوی حج ز منزلت بار</p><p>گر عمر بود دگر بیابم</p><p>با پا روم و به سر بیایم</p><p>ور گردد جیب عمر پاره</p><p>ماشاء/الله کان چه چاره</p><p>لیلی ز وی این سخن چو بشنید</p><p>بر خویش چو زلف خویش پیچید</p><p>گفت ای ره صدق منهج تو</p><p>تو حج منی و من حج تو</p><p>گر چهره به وصل هم فروزیم</p><p>زان به که به هجر هم بسوزیم</p><p>روزی که من از تو دور باشم</p><p>خود گو که چه سان صبور باشم</p><p>تو شاد به شغل حج گزاری</p><p>من زار به کنج سوگواری</p><p>گفتا ز عنایت خدایی</p><p>خواهم که به محنت جدایی</p><p>صابر دارد تو را مرا هم</p><p>چندان که رسیم باز با هم</p><p>این گفت و ز دیده خون روان کرد</p><p>گریان گریان وداع جان کرد</p>
</body></html>