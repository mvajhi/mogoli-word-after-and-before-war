<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قصاید - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80282" href="https://ganjoor.net/jami/divanj/vaseta-eghd/ghaside-vj/sh1">شمارهٔ ۱</a></h2>
<p>فی توحید الباری عز اسمه</p><p>درین صحیفه چو آغاز کردم املا را</p><p>گرفتم از همه اولی ثنای مولی را</p><p>زهر چه هست طریق ثنای او اولیست</p><p>به پای صدق سپردم طریق اولی را</p><p>مقدری که به صنع بدیع خود پوشید</p><p>لباس حسن عبارت عروس معنی را</p><p>چو خوان نهاد به خلوتسرای جود نشاند</p><p>به صدر مجلس فطرت عقول اولی را</p><p>نشان ز جلوه خود داد در مجالی کون</p><p>چو در کشید به قید صور هیولا را</p><p>اگر شراره قهرش رسد به سدره کند</p><p>درخت میوه زقوم شاخ طوبی را</p><p>وگر شمامه لطفش نفس زنده سازد</p><p>ریاض خلد شقاوتسرای عقبی را</p><p>پی هدایت فرعونیان ظلمت رو</p><p>به نور خویش قوی داشت دست موسی را</p><p>نمود فضل تجرد به خاکیان روشن</p><p>به آفتاب چو همسایه ساخت عیسی را</p><p>به سر حکمت او کس نمی رسد ور نی</p><p>زمرد از چه کند کور چشم افعی را</p><p>وگر نه نور وی از روی نیکوان پیداست</p><p>چراغ دیده مجنون که ساخت لیلی را</p><p>برای دایره گل به باغ بی پرگار</p><p>دهد به نامیه هر سال طبع مانی را</p><p>زنار لاله و نور شکوفه تازه کند</p><p>به جلوه گاه چمن شیوه تجلی را</p><p>به پیش مسند گل گوشه ریاحین است</p><p>به بلبلان دهد انشاد شعر و انشا را</p><p>خرد ز کنه کمالش به ذره ای نرسید</p><p>بلی چه بهره ز خورشید چشم اعمی را</p><p>اگر ز دفتر توحید بایدت حرفی</p><p>درآ به مکتب طفلان بخوان الف با را</p><p>بت است هر چه بود بعد وحدتش یعنی</p><p>پس از الف که رقم کرده اند با تارا</p><p>به سنگ لا بشکن جام عزت همه را</p><p>بدین شکست مکن خاص لات و عزی را</p><p>بزرگوار خدایا به آن ستوده که کرد</p><p>به جنب هستی تو طی بساط دعوی را</p><p>ز بس که بردل او ریخت حب ذاتی تو</p><p>زهم نکرد جدا طعم خوف و بشری را</p><p>که روی خاطر جامی چنان سوی خود دار</p><p>که پشت پای زند حظ دین و دنیا را</p><p>مبر ز سلک رفیقان اسفلش بیرون</p><p>نکرده قبله همت رفیق اعلی را</p><h2><a id="poem-80283" href="https://ganjoor.net/jami/divanj/vaseta-eghd/ghaside-vj/sh2">شمارهٔ ۲</a></h2>
<p>فی نعت النبی علیه الصلوة و السلام</p><p>ماییم که چون لاله صحرای مدینه</p><p>داریم به دل داغ تمنای مدینه</p><p>سودای بهشت از سر دانا برود لیک</p><p>ممکن نبود رفتن سودای مدینه</p><p>هرگز به تماشای بهشتت نکشد دل</p><p>گر چشم گشایی به تماشای مدینه</p><p>بگشای چو گل گوش که از وحی الهیست</p><p>گلبانگ زنان مرغ خوش آوای مدینه</p><p>کعبه که بود بادیه پیماش جهانی</p><p>خواهد که شود بادیه پیمای مدینه</p><p>طوبی که سرافراخته بر ذروه عرش است</p><p>شاخیست زنخل چمن آرای مدینه</p><p>مرغان اولی اجنحه را نیست نشیمن</p><p>جز کنگره سور فلکسای مدینه</p><p>نبود گهری در صدف بحر ارادت</p><p>پاکیزه تر از گوهر یکتای مدینه</p><p>حلوای نبات است ز مصر آمده خرماش</p><p>بی زحمت دود آمده حلوای مدینه</p><p>خرما چو خوری دانه همی بوس که باشد</p><p>تسبیح ملک دانه خرمای مدینه</p><p>دیده ست مدینه به مثل شخص جهان را</p><p>چون مردم دیده همه ابنای مدینه</p><p>پاکرده زسر کن ز مدینه طلب دین</p><p>کز سر همه دین آمده تا پای مدینه</p><p>از میم مدینه نگر اینک که چگونه</p><p>دین است مرتب شده تاهای مدینه</p><p>کوثر که شنیدی نبود تشنه دلان را</p><p>جز ساغر آب از کف سقای مدینه</p><p>شد جای کسی خاک مدینه که نشاید</p><p>جز قمه عرش از شرفش جای مدینه</p><p>مرغ ازلی لحن که از زمرهة اوست</p><p>در رقص ابد صخره صمای مدینه</p><p>کالای مدینه چه بود خاک ره او</p><p>ملک دو جهان قیمت کالای مدینه</p><p>تا خاک مدینه شده دریای وجودش</p><p>عقل کل و غواصی دریای مدینه</p><p>تا یافته حضرت زنم چشمه جودش</p><p>نزهتگه خضر آمده خضرای مدینه</p><p>سقف حرم اوست به صد مشعله نور</p><p>این گنبد فیروزه به بالای مدینه</p><p>آفاق همه منتظر مقدم اویند</p><p>و او پردگی مهد معلای مدینه</p><p>هر چند که در خاک خراسان شده محبوس</p><p>جامی که بود عاشق شیدای مدینه</p><p>دارد به خود امید که فردای قیامت</p><p>سر بر زند از شقه خارای مدینه</p><h2><a id="poem-80284" href="https://ganjoor.net/jami/divanj/vaseta-eghd/ghaside-vj/sh3">شمارهٔ ۳</a></h2>
<p>منم چو گوی به میدان فسحت مه و سال</p><p>به صولجان قضا منقلب ز حال به حال</p><p>به سال هشتصد و هفده ز هجرت نبوی</p><p>که زد ز مکه به یثرب سرادقات جلال</p><p>ز اوج قله پروازگاه عز قدم</p><p>بدین حضیض هوان سست کرده‌ام پر و بال</p><p>به هشتصد و نود و سه کشیده‌ام امروز</p><p>زمام عمر درین تنگنای حس و خیال</p><p>میان این دو حد از مدت بقا برمن</p><p>چه ورطه‌ها که گذشت از تحول احوال</p><p>به پشت باز فتادم نخست یک چندی</p><p>بدان مثابه که باشد طبیعت اطفال</p><p>نکرده هیچ گنه بود چون گنه‌کاران</p><p>به مهد تربیتم بسته دست و پا به دوال</p><p>قدم ز رفتن لنگ و کف از گرفتن شل</p><p>دهان ز خوردن بند و زبان ز گفتن لال</p><p>ز نوک هر مژه خون جگر نیفشانده</p><p>نیامده به گلو شیر صافیم چو زلال</p><p>وز آن پسم نرسیده هنوز قوت عقل</p><p>به پایه‌ای که یمین را جدا کنم ز شمال</p><p>ز حجر مرحمت مادرم کشید به جبر</p><p>عنایت پدر مشفق حمیده‌خصال</p><p>به دست صنع معلم سپرد دست مرا</p><p>به پای طبع من از عقل او نهاد عقال</p><p>فشاند جان مرا در زمین استعداد</p><p>ز حرف‌های هجا تخم علم و فضل و کمال</p><p>گشاد باصره را از نقوش خطیشان</p><p>ره نظر به عروسان عنبرین سربال</p><p>رساند ناطقه را در وجود لفظیشان</p><p>به منتهای بیان در مجاری اقوال</p><p>ز حرف‌حرف کلامم هجی‌کنان گذراند</p><p>چو رهروی که به پایش بود نهاده شکال</p><p>وز آن سپس چو زپایم شکال را برداشت</p><p>شدم روانه به مقصد به گام استعجال</p><p>ز باء بسمله تا سین ختم ناس مرا</p><p>عبور داد بر این منهج و بر این منوال</p><p>درآمدم پس ازان در مقام کسب علوم</p><p>ممارسان فنون را فتاده در دنبال</p><p>ز نحویان طلبیدم قواعد اعراب</p><p>ز صرفیان شنویدم ضوابط اعلال</p><p>ز قول شارح هر منطقیم شد ملکه</p><p>طریق کسب مطالب به فکر و استدلال</p><p>پی دخول به بیت فواید حکمی</p><p>زدم به درس حکیمان در جواب و سوال</p><p>گهی به برزن مشائیان نهادم پای</p><p>گهی به دامن اشراقیان زدم چنگال</p><p>به دست فکرت مشکل‌گشای بگشادم</p><p>ز شاهدان طبیعی براقع اشکال</p><p>به کلک صورت معنی نمای بنهادم</p><p>برای فهم ریاضی بدایع اشکال</p><p>نمود نور الهی ز پرده دل روی</p><p>شدم ز پرتو آن مشکلات را حلال</p><p>ز علم فقه و اصولش تمام دانستم</p><p>که چیست مستند حکم هر حرام و حلال</p><p>شد از روات حدیث و اثر مرا روشن</p><p>ره پیمبر و آیین صحب و سیرت آل</p><p>چو در سرایر قرآن شدم مجاهده کش</p><p>درآن مجاهده جایز نداشتم اهمال</p><p>ز حد و مطلع و ظهر و ز بطن او کردم</p><p>به قدر حوصله رفع غیاهب اجمال</p><p>نشد ز علم مجرد چو کام من حاصل</p><p>برآن شدم که کنم آن علوم را اعمال</p><p>زدم قدم به صف صوفیان صافی دل</p><p>که نیست مقصدشان از علوم جز اعمال</p><p>صفیر ذکر زدم بالعشی و الاشراق</p><p>ندیم فکر شدم بالغدو و الاصال</p><p>ز ذکر و فکر رسیدم به مشهدی که گرفت</p><p>حجاب کون ز وجه حقیقت اضمحلال</p><p>وجود واحد و نور بسیط را دیدم</p><p>عیان به صورت اضواء و هیئت اظلال</p><p>نمود کثرت ظاهر ز وحدت باطن</p><p>به سان دوره آتش ز شعله جوال</p><p>بود بقا صفت او و در مراتب خلق</p><p>نیافت نام بقا جز تعاقب امثال</p><p>ز طور طور گذشتم بسی ولی هرگز</p><p>ز فکر شعر نشد حاصلم فراغت بال</p><p>هزار بار ازین شغل توبه کردم لیک</p><p>ازان نبود گزیرم چو سایر اشغال</p><p>بلی گزیر چه امکان ز هرچه کلک قضا</p><p>نوشت بر سرکس در مبادی آزال</p><p>چنان به شعر شدم شهره در بسیط جهان</p><p>که شد محیط فلک زین ترانه مالامال</p><p>عروس دهر پی زیب گوش و گردن خویش</p><p>ز سلک گوهر نظمم گرفت عقد لال</p><p>سرود عیش ز گفتار من کند مطرب</p><p>ره سماع ز اشعار من زند قوال</p><p>اگر به فارس رود کاروان اشعارم</p><p>روان سعدی و حافظ کنندش استقبال</p><p>وگر به هند رسد خسرو و حسن گویند</p><p>که ای غریب جهان مرحبا تعال تعال</p><p>ز بس که سوی هر اقلیم گفت و گویم رفت</p><p>شدند سخره اقوال من همه اقیال</p><p>گهی ز روم نویسد سلام من قیصر</p><p>گهی ز هند فرستد پیام من چیپال</p><p>رسد ز والی ملک عراق و تبریزم</p><p>عواطف متواتر منایح متوال</p><p>چه دم زنم ز خراسان و اهل احسانش</p><p>که هستم از کفشان غرق بحر بر و نوال</p><p>فضایلی که شمردم درین قصیده خویش</p><p>گزاف‌های خطا بود و لاف‌های محال</p><p>دروغ ظلمت محض است و ناقدان سخن</p><p>ازان کنند عروسان شعر را خط و خال</p><p>صد انفعال رسد عاقبت عروسان را</p><p>ز موی‌های دروغین به روز عرض جمال</p><p>جمال حجله‌نشینان حی نیافت جمل</p><p>اگرچه بست شتربان به پای او خلخال</p><p>ز علم و فضل چه لافم به آن بود که زنند</p><p>رقم حدیث مرا در صحیفه جهال</p><p>درم خریده حرصم ستم خریده آز</p><p>مطیع حکم امانی مسخر آمال</p><p>به سان کوه گران جنبشم به راه هدی</p><p>به سان گوی سبک گردشم به کوی ضلال</p><p>هزار گنج گهر در ضمیر من پنهان</p><p>ز سفله طبعی خود غره گشته‌ام به سفال</p><p>ز زخم حادثه خط خط بود پی درمی</p><p>غبارناک رخ من چو تخته رمال</p><p>ز بس که بی‌خردم روز و شب همی‌گردم</p><p>ز دست بی‌خردان سو به سو چو قرعه فال</p><p>به زیر بار غمم بهر شادی فرزند</p><p>تهی ز شغل معادم پی معاش عیال</p><p>به حکم حرص و طمع می‌کنم به هر کشور</p><p>قصیده‌ها ابلاغ و رساله‌ها ارسال</p><p>مهیمنا به تعالی ذات اقدس تو</p><p>که نعت خاص وی آمد مهیمن متعال</p><p>به حق حلم عظیمت که کوه‌های گناه</p><p>به جنب آن نبود در عداد یک مثقال</p><p>به حق صفوت آدم که بود طینت او</p><p>سلاله گل فخار لازب صلصال</p><p>به حق شیث و علوم و مواهبی که بر او</p><p>نزول یافت ز فیض سحایب افضال</p><p>به حق نوحه نوح و صدای ناله او</p><p>کزان فتاد در ارکان زلتش زلزال</p><p>به بت‌شکن پدر ملت آن که صولت او</p><p>هیاکل صنمی را ز سنگ داد زوال</p><p>به پیر کرده پسر گم که همتش افروخت</p><p>ز ظلمت شب هجران فروغ صبح وصال</p><p>به معجزات شبانی که اژدهای عصاش</p><p>درون کشید برون از عدد عصی حبال</p><p>به نفخ کرده جبریل آن که نفخه روح</p><p>دمید در تن مقتول خنجر آجال</p><p>به حق احمد مرسل که از مساعی اوست</p><p>سعود اوج هدی رسته از حضیض وبال</p><p>به صدق صدیق آن شاه دین که بازآورد</p><p>به راه معذرت اصحاب رده را به قتال</p><p>به فر طلعت فاروق و ظل او که ازان</p><p>فرار کردی شیطان مارد محتال</p><p>به شرمگینی عثمان که جیش عسرت را</p><p>جهاز ساخت به بذل ذخایر اموال</p><p>به ذوالفقار علی آن دلاور عالی</p><p>که بود روز وغا قامع صف ابطال</p><p>به سر سینه سلمان و درد بودردا</p><p>به نور جان صهیب و ندای صبح بلال</p><p>به تابعین و به اتباع تابعین یعنی</p><p>متابعان نبی در موارد افعال</p><p>به رهروان ره دین که چون شمال و صبا</p><p>همی‌روند به یک حال در سهول و جبال</p><p>به واصلان که به نزهت سرای قدس قدم</p><p>ز عالم حدثان کرده اند حط رحال</p><p>که جامی آن که نهادی به پای و گردن او</p><p>ز وایه‌های طبیعت سلاسل اغلال</p><p>ازان سلاسل و اغلال مطلقش گردان</p><p>کزین قیود ز بود خودش گرفت ملال</p><p>به راه بندگیش جنبشی بده که درآن</p><p>به غیر تو دگری نبودش مآب و مآل</p><p>چو دادیش شرف گفت‌وگو بر آن دارش</p><p>که صرف شکر تو سازد لسان حال و مقال</p><h2><a id="poem-80285" href="https://ganjoor.net/jami/divanj/vaseta-eghd/ghaside-vj/sh4">شمارهٔ ۴</a></h2>
<p>فی العزلة</p><p>من کیم از دام حرص و آز رهیده</p><p>پای به دامان فقر و فاقه کشیده</p><p>عرق تمنا ز هر چه هست گسسته</p><p>تار تعلق ز هر چه هست بریده</p><p>بسته زبان هم ز خوانده هم ز نوشته</p><p>شسته ورق هم ز گفته هم ز شنیده</p><p>نامه نامم به بر و بحر گذشته</p><p>طایر صیتم به شرق و غرب پریده</p><p>خانه ای از آب و خاک صبر و قناعت</p><p>کرده بنا و به کنج خانه خزیده</p><p>ساخته بزمی چنان که چشم زمانه</p><p>هیچ گه آن بزم را نظیر ندیده</p><p>باده ام آن لایهای خم که نگیرد</p><p>راه گلو بی تراوش دل و دیده</p><p>یافته گم خویش را چو قطره به دریا</p><p>قطره اش از وی به کام هرکه چکیده</p><p>ساقیم آن درد کش که طبع بلندش</p><p>خرمن هستی به نیم جو نخریده</p><p>ساغر من کاسه کنار شکسته</p><p>مطرب من لولی رباب دریده</p><p>شاهد من دفتری که بر رخ ساده</p><p>از خط کج مج نهاده زلف خمیده</p><p>شمع شبم آه آتشین که ز دودش</p><p>خواب شب از چشم انجم است رمیده</p><p>من به چنین شب اسیر و نور ضمیرم</p><p>بر همه آفاقیان چون صبح دمیده</p><p>منتشر از نثر من هزار صحیفه</p><p>منتظم از نظم من هزار جریده</p><p>زاده طبع من است و سخره کلکم</p><p>فرد و غزل، قطعه، مثنوی و قصیده</p><p>سلک رباعی زمن نظام گرفته</p><p>فن معما زمن به نام رسیده</p><p>در چمن فضل و بوستان فصاحت</p><p>نخل روانی چو خامه ام نچمیده</p><p>میوه آن نخل را به کام تأمل</p><p>هرکه مکیده ست شهد ناب مکیده</p><p>میوه نخل من این و چاشنیش را</p><p>کام کسان جز به امتحان نچشیده</p><p>هر نفسم گفته پیر عقل که جامی</p><p>ای زدمت نفخه مسیح وزیده</p><p>چند فشانی رطب بر آن که ز خلقش</p><p>بر جگرت صد هزار خار خلیده</p><p>لذت خرمای تر چگونه شناسد</p><p>ناقه طبعی که خار خشک چریده</p><p>به که ازین پس به گوش کس نرسانی</p><p>نکته ناخواه و شعر ناطلبیده</p><p>بس سخن خوش که در نشیمن نسیان</p><p>بر سر و پایش عناکبند تنیده</p><p>چون مگس صید گشته بهر خلاصی</p><p>گر چه بسی زیر آن تنیده طپیده</p><p>عاقبت الامر از تمادی دوران</p><p>نعت خمولی بر اشتهار گزیده</p><h2><a id="poem-80286" href="https://ganjoor.net/jami/divanj/vaseta-eghd/ghaside-vj/sh5">شمارهٔ ۵</a></h2>
<p>مرا دل از همه عالم گرفته ست</p><p>چه جای عالم از خود هم گرفته ست</p><p>ز دلگیری کم هر کس گرفتم</p><p>کسی را دل بدینسان کم گرفته ست</p><p>چنان از هستی خود زیر بارم</p><p>که پشت طاقت من خم گرفته ست</p><p>ز خورشید طرب کی گرم گردم</p><p>چو عالم از غمام غم گرفته ست</p><p>ازان محروم دارم محرومان را</p><p>که محرم خوی نامحرم گرفته ست</p><p>چو عم با خال غم باشد عجب نیست</p><p>که طبع من ز خال و عم گرفته ست</p><p>چو عیسی را درین پیغوله تنگ</p><p>ز گفت و گوی غولان دم گرفته ست</p><p>پی دمسازی عالی نهادان</p><p>راه این بر شده طارم گرفته ست</p><p>سرآمد مدت ارباب دولت</p><p>فلک زان جامه ماتم گرفته ست</p><p>بود تابنده خور رخشنده جامی</p><p>که دورانش ز دست جم گرفته ست</p><p>بود قوس قزح رنگین کمانی</p><p>که چرخ از بازوی رستم گرفته ست</p><p>ثریا باشد آن گردنده تسبیح</p><p>که گردون از کف مریم گرفته ست</p><p>سلیمان را چه امکان دست بر دیو</p><p>چو دیو از دست او خاتم گرفته ست</p><p>به سرکش توسنان داده ست ایام</p><p>عنان ملک کز ادهم گرفته ست</p><p>حریم نیستی را کعبه ای دان</p><p>که خاکش خورده بر زمزم گرفته ست</p><p>به راهش فاقه آمد ناقه زانست</p><p>که جامی فاقه را محکم گرفته ست</p><h2><a id="poem-80287" href="https://ganjoor.net/jami/divanj/vaseta-eghd/ghaside-vj/sh6">شمارهٔ ۶</a></h2>
<p>رخشنده جرم خور که بر این سبز طارم است</p><p>قندیل گورخانه شاهان عالم است</p><p>کردند روشنان فلک را کبود پوش</p><p>یعنی که این سراچه ارباب ماتم است</p><p>سخت است بار فرقت آزادگان دهر</p><p>آری به هرزه نیست که پشت فلک خم است</p><p>ایمن مزی ز زخم که این پر ستاره چرخ</p><p>پیرامن تو حلقه زده مار ارقم است</p><p>گیرد قرار در رحم خاک عاقبت</p><p>هر نطفه ای که آمده از صلب آدم است</p><p>کاخ فلک پر است ز ذکر گذشتگان</p><p>لیکن کسی که گوش کند این صدا کم است</p><p>بگشای گوش هوش که این طشت را طنین</p><p>آوازه سکندر و افسانه جم است</p><p>محکم اساس قصر معیشت چه سود چون</p><p>بنیاد کاخ عمر گرامی نه محکم است</p><p>زین یک دو روزه دولت از آغاز عمر خویش</p><p>خرم مشو که عاقبت کار مبهم است</p><p>بس تازه وتر است ریاض امل ولی</p><p>بادش همه سموم و زلالش همه سم است</p><p>در حیز زمانه ز شادی نشان مجوی</p><p>چیزی که وافر است درین تنگنا غم است</p><p>خون دل است بهره ما چون شفق مدام</p><p>زین جام لاجورد که دورش دمادم است</p><p>بر تشنگان وادی کعبه ست نوحه گر</p><p>گردونچه ها که زمزمه زن گرد زمزم است</p><p>دست کرم گشا که ز کنج فرامشی</p><p>دست گشاده پرده کش نام حاتم است</p><p>هر کس بلندتر، فکند آخرش بتر</p><p>گردون که پایه پایه نمودار سلم است</p><p>بس کس که بود خاتم سلطانیش به دست</p><p>مانده به زیر سنگ در اکنون چو خاتم است</p><p>بگریز از کشاکش این زال کوز پشت</p><p>زیرا که این کمان نه به بازوی رستم است</p><p>دانا که دید دادن جان را خلاص خویش</p><p>دایم دلش ز آمدن مرگ خرم است</p><p>نادان که از حقیقت آن آگهی نیافت</p><p>پیوسته سینه پر الم و دیده پر نم است</p><p>از ماندگان به زیر فلک خوی باز کن</p><p>بهجت سرای انس برون زین مخیم است</p><p>تدبیر کار خویش کی آید ز آدمی</p><p>بیچاره مبتلای قضاهای مبرم است</p><p>فردای او موافق دی خواهد اوفتاد</p><p>عنوان ماتاخر او ما تقدم است</p><p>خواهی صفای سینه فروشوی لوح دل</p><p>زان نقشها که بر رخ دینار و درهم است</p><p>میدان ملک و مال عجب تنگ عرصه است</p><p>جستن برون ز تنگی او کار ادهم است</p><p>خواجه به صدر مجلس و مفلس فرود او</p><p>این وضع بازگونه به عالم مسلم است</p><p>باشد به فرقشان رقم حرف خا و میم</p><p>یعنی که آن مؤخر آمد و این مقدم است</p><p>جامی شعار شعر تو فرخنده خلعتیست</p><p>کز ساحری مطرز از اعجاز معلم است</p><p>دوشیزه ایست فکر تو کز نفخ روح قدس</p><p>مریم صفت به زادن عیسی مکرم است</p><p>آن زاده را چو پرده دلها شود قماط</p><p>نقش قماط «ذلک عیسی ابن مریم » است</p><p>از شعر روبه فقر کن اکنون که تیغ فقر</p><p>بر زخم خورده طمع و حرص مرهم است</p><p>غره مشو به علم که نپذیرد انفکاک</p><p>حرفی که در جبلتت از جهل مدغم است</p><p>گردون ندوخت خلعت علمی به قد کس</p><p>کان را طراز ذیل نه «والله اعلم » است</p><h2><a id="poem-80288" href="https://ganjoor.net/jami/divanj/vaseta-eghd/ghaside-vj/sh7">شمارهٔ ۷</a></h2>
<p>صبح ازل به خامه زرین آفتاب</p><p>بر لوح سیم چرخ نوشتند این خطاب</p><p>کین سبز خشت مدرسه زرنگار نیست</p><p>جز بهر هر هنر طلب دانش کتاب</p><p>بتراش حرفهای جهالت ز دل که هست</p><p>خطهای نادرست سیه رویی کتاب</p><p>باشد لباب عالمیان نوع آدمی</p><p>هستند زمره علما لب آن لباب</p><p>خوابت شود عبادت اگر زانکه چند شب</p><p>برخود کنی حرام درین مهد جهد خواب</p><p>از نور صبح شیب کجا بهره ور شوی</p><p>دود چراغ اگر نخوری در شب شباب</p><p>باشد مجامع علما روضه های قدس</p><p>خود را به آن ریاض کش از مرتع دواب</p><p>نااهل را به علم مخوان زانکه مشکل است</p><p>از رشح ابر محو سواد از پر غراب</p><p>جان را حجاب جهل عذابیست سخت تلخ</p><p>از انحراف طبع بود عذبت این عذاب</p><p>شاید ببینی آنچه ببینند اهل دل</p><p>بگشا ز پیش دیده جان خود این حجاب</p><p>درکسب علم کوش که کلب از معلمی</p><p>آید برون ز منقصت سایر کلاب</p><p>بهتر ز کنج مدرسه نبود تو را پناه</p><p>زین دهر پر حوادث و چرخ پر انقلاب</p><p>مست شراب کبر شدی از خیال علم</p><p>تا در تو عاقبت چه خمار آرد این شراب</p><p>گم کرده ای به مسئله ای چند خویش را</p><p>درکش به جیب فکر سر و خویش را بیاب</p><p>خواهی که توسن فلک آری به زیر ران</p><p>عیسی صفت برآر خر خود ازین خلاب</p><p>خردی به فضل جای بزرگان مکن طلب</p><p>بس طفل تیزدو که به روی افتد از شتاب</p><p>منطق کند به فکر صواب از خطا جدا</p><p>دارد نتیجه منطق تو فکر ناصواب</p><p>اشکال علم هیئت باطن نکرده حل</p><p>ز اشکال هندسیت چه گیرد کسی حساب</p><p>دل را به آب زهد و ورع ده طهارتی</p><p>کین باشد از کتاب هدایت نخست باب</p><p>از آخور حضیض طمع بازکش عنان</p><p>تا شهسوار اوج فلک بوسدت رکاب</p><p>از مرجع و مآب خودی مانده بی خبر</p><p>زان می کنی ز بی خبران مرجع و مآب</p><p>سازی رفیع از در دونان جناب خویش</p><p>ای خاک بر سر تو ازین رفعت جناب</p><p>پیش آر غیرتی که ز خوان نوالشان</p><p>«ان ذب آب » نیست مگر سیرت ذباب</p><p>صیت کمال تو ز ریاضت شود بلند</p><p>از کاسه تهی بود آوازه رباب</p><p>از طوق حکم کلک تو گردن نمی کشد</p><p>هر چند تیغ ملک بود مالک رقاب</p><p>معمور باطنی که پی کسب و کار علم</p><p>این کارخانه ساخت درین عالم خراب</p><p>از جلوه های شاهد اقبال سرمدی</p><p>بادش همیشه وقت خوش و عیش مستطاب</p><p>هستم امیدوار از احسان کردگار</p><p>کش عاجلا ثنا بود و آجلا ثواب</p><h2><a id="poem-80289" href="https://ganjoor.net/jami/divanj/vaseta-eghd/ghaside-vj/sh8">شمارهٔ ۸</a></h2>
<p>منزلی خوش خانه ای دلکش مقامی دلگشاست</p><p>ساقی گلچهره کو و مطرب خوشگو کجاست</p><p>تا دهد آن با خیال لعل جانان جام می</p><p>تا کند این بر سرود بزم شاه آهنگ راست</p><p>خسرو و غازی معز ملک و دین سلطان حسین</p><p>آن که پیش طلعتش خورشید را قدر سهاست</p><p>روشن است اسرار گیتی بر ضمیر او بلی</p><p>ساغر می بر کفش آیینه گیتی نماست</p><p>ساقی بزم وی آمد آسمان کز آفتاب</p><p>ایستاده جام زر بر دست پیش او دوتاست</p><p>از سوال سایلش هر لحظه ذوقی دیگر است</p><p>بزم جودش را مغنی آری آواز گداست</p><p>از قدوم اوست کین فرخ نشیمن روز و شب</p><p>بر مثال کعبه گشته قبله اهل صفاست</p><p>حبذا بیتی تمام ارکان که هر کامد درون</p><p>غیر آب حوض او بیرون شدن دیگر نخواست</p><p>آب کز فواره حوضش جهد هرکس که دید</p><p>گفت شاخی از بلورتر ز لوح سیم خاست</p><p>این همه نقش عجب بر سقف و دیوارش پدید</p><p>وصف صورتخانه چین بعد ازین کردن خطاست</p><p>هرکه در صف نعالش پا نهاد از بس علو</p><p>ماه نو بر آسمان چو نعل کفشش زیر پاست</p><p>چون صریر فتح ابوابش همی آید بگوش</p><p>زایران را خیر مقدم سایلان را مرحباست</p><p>سایه یزدان در او تا زد قدم هر بامداد</p><p>مهر گردون بر حریم آستانش چهره ساست</p><p>دیده چرخ این دولت از وی بر درش زان تا سحر</p><p>دوخته صد دیده هر شب بر امید توتیاست</p><p>جامی از حد رفت اطناب سخن بگل طناب</p><p>خیمه نطق آوری را زانکه هنگام دعاست</p><p>تا ز زرین دایره جرم منیر آفتاب</p><p>شمسه ایوان نیلی گنبد عالی بناست</p><p>باد باقی شاه و ارکان جلال و جاه او</p><p>خاصه آن کین منزل از تدبیر او عشرت سراست</p><p>مستجاب است این دعا دانم که از آفات دهر</p><p>سایه اقبالشان درماندگان را ملتجاست</p><p>نیست تنها بهر ایشان این دعای مستجاب</p><p>التماس رحمتی بهر همه خلق خداست</p><h2><a id="poem-80290" href="https://ganjoor.net/jami/divanj/vaseta-eghd/ghaside-vj/sh9">شمارهٔ ۹</a></h2>
<p>این ملمع پیکر فیروزه رنگ زرنگار</p><p>چون فلک بی خشت و گل دارد بنایی استوار</p><p>لاژوردی ساخت خود را چرخ تا در وی برند</p><p>نقشبندان بر مکان لاژورد آن را به کار</p><p>نقش دیوار و درش گر بنگرد نقاش چین</p><p>در زمین رو همچو سقف او بماند شرمسار</p><p>چون درخت اصل وی از چوب است وین طرفه کزو</p><p>رسته چندین شاخ و برگ و گل نه در فصل بهار</p><p>بس که زرین شمسه هایش می درخشد گوییا</p><p>لمعه نور از درخت طور گشته ست آشکار</p><p>تیشه نوحش تراشیده ست تا کشتی صفت</p><p>غرقه طوفان محنت را برد سوی کنار</p><p>کشتی است آری ولی جز خاک خشکش نیست جای</p><p>کشتیی بر خشک کم رانده ست ازینسان روزگار</p><p>بر مقر جود دارد جای نی بر خاک خشک</p><p>کشتی نوح است گویی کرده بر جودی قرار</p><p>آن مقر جود کز جودی فزون آمد به قدر</p><p>نیست جز خاک جناب شاه جمشید اقتدار</p><p>آن که از معماری عدلش جهان معمور شد</p><p>زین خراب آباد آیین خرابی دور شد</p><h2><a id="poem-80291" href="https://ganjoor.net/jami/divanj/vaseta-eghd/ghaside-vj/sh10">شمارهٔ ۱۰</a></h2>
<p>قبه بر کیوان رساند این کاخ گردون آستان</p><p>گو کلاه انداز ازین شادی زمین برآسمان</p><p>دورها می گشت در دل آرزویی چرخ را</p><p>تا نهاد این آرزو در دامن آخر زمان</p><p>بیت معمور از سپهر ای کاش می آمد فرو</p><p>تا درون نه صدف باشند با هم توامان</p><p>تا نسوزد قدسیان را پر فروغ شمسه اش</p><p>در میان فراش صنع افراخت نیلی سایبان</p><p>در درونش ساکنان را حاجت گفتار نیست</p><p>کز صفایش راز کس در دل نمی ماند نهان</p><p>آشیان از چوب خواهد مرغ شاید گر کنند</p><p>این بنای چوب را مرغان عرشی آشیان</p><p>تا به روز جشنش از گوهر بیارایند صحن</p><p>بر سر او پر نثار گوهر است این سبز خوان</p><p>هرکه چون رنگین کمان بیند مقوش طاقهاش</p><p>جز زهی چون تیر ناید در دهانش زان کمان</p><p>غرفه اش چشم است و طاقش ابروان بالای چشم</p><p>باد روشن چشم او از طلعت شه جاودان</p><p>خسرو و غازی معزالدوله کهف الخافقین</p><p>آفتاب اوج برج سلطنت سلطان حسین</p><h2><a id="poem-80292" href="https://ganjoor.net/jami/divanj/vaseta-eghd/ghaside-vj/sh11">شمارهٔ ۱۱</a></h2>
<p>اینچنین عالی بنا در عرصه عالم کم است</p><p>کس نکرد اینسان بنایی تا بنای عالم است</p><p>تا پی بوسه به خاک آستانش لب نهند</p><p>پشت گردون زیر پای خاکبوسانش خم است</p><p>آب لطفش می چکد از سقف بر دیوار و در</p><p>این درختانش که بینی سبز و خرم زان نم است</p><p>کی ز تصریف زمان فک گردد از وی تا ابد</p><p>دال دولت کز ازل در سدره او مدغم است</p><p>از فروغ روزن او صبح دولت می دمد</p><p>خوش بود با صبح او همدم شدن گر یکدم است</p><p>در حریمش محرمان راکامرانیها بود</p><p>مانده محروم از حریم او همین نامحرم است</p><p>شانه شکل کنگر بامش زند مشاطه وار</p><p>زلف عشرت راکه از بار حوادث درهم است</p><p>می زند هم دور و هم نزدیک را گلبانگ عیش</p><p>شاهد این نکته در وی نغمه زیر و بم است</p><p>تاجداران پا ز سر ناکرده در وی چون روند</p><p>کاستان او قدمگاه خدیو اعظم است</p><p>شاه قیصر قصر اسکندر در فغفور فر</p><p>عدل ورز ظلم کاه دین پناه دادگر</p><h2><a id="poem-80293" href="https://ganjoor.net/jami/divanj/vaseta-eghd/ghaside-vj/sh12">شمارهٔ ۱۲</a></h2>
<p>کی بر این عشرت سرا خاطر نهد ارباب راز</p><p>زانکه از رنگ بقا خالیست این نقش مجاز</p><p>ساختند از بهر تو زین پیش منزل دیگران</p><p>ساز با آن وز برای دیگران منزل مساز</p><p>نام خود از دفتر صورت پرستان محو کن</p><p>تا شود القاب تو منشور معنی را طراز</p><p>کعبه آسا خانه دل را بپرداز از بتان</p><p>تا نهندت راستان بر آستان روی نیاز</p><p>کارگیری پیش بیش از مدت ایام عمر</p><p>عمر کوتاه و تو بر خود کار را سازی دراز</p><p>بار شغل این سرا سازد خمیده پشت مرد</p><p>آه اگرگیری ز دیوار فراغت پشت باز</p><p>همچو آتش کی هوای عالم علوی کنی</p><p>تا بود سوی نشیبت میل چون آب از فراز</p><p>از گدازش فارغی چون شمع روز زندگی</p><p>چون رسد روزت به شب ترسم که افتی در گداز</p><p>گر نیاری تاب آن کز سلک مسکینان شوی</p><p>جهد کن تا بهر مسکینان شوی مسکین نواز</p><p>همچو شاه کامران مسکین نوازی کس نکرد</p><p>جان فدای او که از مسکین نوازی بس نکرد</p><h2><a id="poem-80294" href="https://ganjoor.net/jami/divanj/vaseta-eghd/ghaside-vj/sh13">شمارهٔ ۱۳</a></h2>
<p>گر به گستاخی گرفتم بر زبان اوصاف شاه</p><p>حکم المأمور معذور مرا بس عذر خواه</p><p>طبع تیره فهم خیره عمر بر عزم رحیل</p><p>نیست شغلی زان ضروری تر که سازم زاد راه</p><p>می کنم تسوید شعر و شعر من بیهوده است</p><p>نامه خود را به بیهوده همی سازم سیاه</p><p>چون نمی آید سخن زانسان که خواهم بر زبان</p><p>به که چون سوسن زبان را از سخن دارم نگاه</p><p>همچو تیرم راست چون آید سخن زینسان که ساخت</p><p>از کشاکش درد پا همچون کمان پشتم دوتاه</p><p>لنگ لنگان می روم راه سخن وز درد پای</p><p>می کشم در هر قدم از دل فغان وز سینه آه</p><p>هرچه می گویم کنون بر من بود تاوان همه</p><p>جز دعای دولت شاهنشه گیتی پناه</p><p>تا شود در صبحها خور مشعل گیتی فروز</p><p>تا بود در شامها مه خسرو انجم سپاه</p><p>همچو ماه و خور که باشد جایشان اوج سپهر</p><p>باد جای او سریر دولت و اورنگ جاه</p><p>این دعا را باد آمین از لب روح الامین</p><p>صد اجابت بهر هر آمین ز رب العالمین</p><h2><a id="poem-80295" href="https://ganjoor.net/jami/divanj/vaseta-eghd/ghaside-vj/sh14">شمارهٔ ۱۴</a></h2>
<p>جواب نامه یعقوب سلطان</p><p>تبارک الله ازین طایر همایون فال</p><p>خجسته نامه اقبال بسته بر پر و بال</p><p>نه نامه نافه ای از مشک خالص آمده پر</p><p>نه نافه طبله ای از عطر ناب مالامال</p><p>منصه ایست ز کافور کرده ساز و بر او</p><p>نموده جلوه عروسان عنبرین سربال</p><p>نه شاهدیست که مشاطگان کلک بنان</p><p>ز حرف و نقطه نهادند بر رخش خط و خال</p><p>ز تار و پود شب و روز بافته ست به هم</p><p>ندیده چرخ نسیجی عجب بدین منوال</p><p>فراز لوح بیاضش خطوط سلسله هاست</p><p>که کرده باد عیان از تموج سلسال</p><p>ز گوشواره خود حور عین فرستاده ست</p><p>به عاشقان بهشت برین عقود لال</p><p>سخن درست بگویم دبیر شاه جهان</p><p>به دستگیری افتادگان نوشته مثال</p><p>ترشحیست ز دریای لطف و رأفت او</p><p>که داده تشنه لبان را خواص آب زلال</p><p>زهی ز باغ لطافت قد تو تازه نهال</p><p>ز شرح سر دهانت زبان ناطقه لال</p><p>خیال موی میان تو می کنم شب و روز</p><p>چو نیست دولت وصل تو ساختم به خیال</p><p>بده ز لعل لبت بی سوال کام دلم</p><p>که نیست کشته عشق تو را زبان سوال</p><p>کجا به بزم تو گنجاییم بود هر چند</p><p>ز مویه بی تو چو مویی شدم ز ناله چو نال</p><p>مرا چه راه گذشتن به سوی تو این بس</p><p>که بگذرم به دل محرمان بزم وصال</p><p>ز شوق آنکه نهم رو به پای تو چو رکاب</p><p>به چهره خون دلم بسته از دو دیده دوال</p><p>به مجلسی که برآیی به صدر چون خورشید</p><p>نهند روی هلال ابروان به صف نعال</p><p>نبایدم کف راحت به سر ز کس کین گوی</p><p>گرفته خوی به چوگان توست در همه حال</p><p>گریزی ازمن بیدل درین کرشمه به تو</p><p>نمی رسد به تک تیز نورسیده غزال</p><p>خصال خویش نکو کن و گر نه خواهم برد</p><p>شکایت از تو به درگاه شاه نیک خصال</p><p>مغیت دولت و دین شهریار روی زمین</p><p>سپهر جود و کرم آفتاب عز و جلال</p><p>بلند مرتبه یعقوب بن حسن که بود</p><p>عدیل یوسف کنعان به مصر جاه و جمال</p><p>شهنشهی که کند نکهت شمایل او</p><p>پر از عبیر کنار صبا و جیب شمال</p><p>جنیبتی ست همانا ز جیش نصرت او</p><p>که بست رخش فلک را زمانه نعل هلال</p><p>ز استدارت چتر سپهر رفعت اوست</p><p>که مستدیر علم شد بافضل الاشکال</p><p>فسیحتر ز جهان است ساحت کرمش</p><p>که شد قوافل آمال را محط رحال</p><p>به قدر جود خود ار سیم و زر بپیماید</p><p>به عرض ارض و سماوات بایدش مکیال</p><p>حسود صولت قهرش چو دید ساخت تهی</p><p>دل از تصور باطل سر از خیال محال</p><p>به ضبط ملک بود فارغ از مشیر و وزیر</p><p>بس است رای وی این شغل را به استقلال</p><p>به جنب کوه وقار زمین قرارش هست</p><p>همه جبال رواسی به قدر یک مثقال</p><p>خمیده شد تن اعدا چو دال و نیزه او</p><p>گرفت جای به سان الف میانه دال</p><p>نوال او نشد از بینوا جدا هرگز</p><p>بدان مثابه که نبود جدا نوا ز نوال</p><p>به نقص جهل کجا دل نهد که کرد خدای</p><p>به سینه از دم عیسیش نفخ علم و کمال</p><p>چگونه راه ضلالت رود که ایزد ازو</p><p>به نور نجم هدی کرد رجم دیو ضلال</p><p>جهان پناها ای اهل ملک و ملت را</p><p>در تو قبله اقبال و کعبه آمال</p><p>تو آفتابی و مشحون به مهر مرسله ای</p><p>به سوی ذره ناچیز کرده ای ارسال</p><p>صحیفه ای که چو مشکین خطان نوشین لب</p><p>ربود هوش من از حسن خط و لطف مقال</p><p>جواب آن چه حد من که از خرد دور است</p><p>به پیش عقد گهر عرض مهره های سفال</p><p>شکسته نظمی مصحوب قاصدت کردم</p><p>که بسط عذر کند پیش تو به وقت مجال</p><p>ز خلقهای کریمانه تو می دارم</p><p>امید آنکه کنی بر قبول آن اقبال</p><p>سخن گذاریم از حد گذشت ازان ترسم</p><p>که در جبین قبولت فتد شکنج ملال</p><p>دعای جاه تو گویم که نارسیده هنوز</p><p>به آسمان کند آن را اجابت استقبال</p><p>همیشه تا که درین غمسرای حادثه زای</p><p>بود ز سیر مه و مهر گردش مه و سال</p><p>علو نیر اقبال تو بر اوج شرف</p><p>ز آفتاب فزون باد بی گزند زوال</p><p>قضا معاون تو« بالعشی و الاشراق »</p><p>قدر موافق تو«بالغدو والاصال »</p><h2><a id="poem-80296" href="https://ganjoor.net/jami/divanj/vaseta-eghd/ghaside-vj/sh15">شمارهٔ ۱۵</a></h2>
<p>چیست آن شاهد سفید عذار</p><p>رو برهنه روان به هر بازار</p><p>بس که بر وی رسیده کوب ز دهر</p><p>مانده بر پشت و روی او آثار</p><p>صورت اوبافضل الاشکال</p><p>می رباید دل از صغار و کبار</p><p>اختر روشن است لیک او را</p><p>بخل ثابت کند کرم سیار</p><p>چون منافق دورو ولی ز اسلام</p><p>رکن اول نوشته بر رخسار</p><p>کاسبان را وصال او آسان</p><p>ممسکان را فراق او دشوار</p><p>بهر اندوه دیدگان آرد</p><p>مایه عشرت از خم خمار</p><p>سوی هجران رسیدگان آید</p><p>به تلطف گرفته دامن یار</p><p>در نداده ست بی میانجی او</p><p>هیچ معشوقه تن به بوس و کنار</p><p>چون گرانی کندهنر گیرند</p><p>سبکی عیب باشد از وی و عار</p><p>داغها بی شمار آید ازو</p><p>برتن مدخلان به روز شمار</p><p>اصل او سیم ناب و چون سیماب</p><p>نیستش در کف جواد قرار</p><p>پختگان گر چه خام خوانندش</p><p>هست ازو پخته مفلسان را کار</p><p>هست تا غایتی عزیز که نیست</p><p>جز به چشم بلند همت خوار</p><p>سال و مه در تردد اودزد</p><p>روز و شب در کمین او طرار</p><p>نام او نکته پریشان است</p><p>لیک جمعیت آورد بسیار</p><p>آمد امسالم آنقدر ز عراق</p><p>که کف جود شاه جم مقدار</p><p>گر کند سال دیگرش تضعیف</p><p>عدد آن رسد به بیست هزار</p><p>شاه یعقوب بن حسن که گرفت</p><p>جود را طبع او چو عدل شعار</p><p>جود او فیض لطف را منبع</p><p>عدل او قصر ملک را معمار</p><p>تا بود در محاورات عرب</p><p>نام شب لیل و نام روز نهار</p><p>شب او همچو روز روشن باد</p><p>روز اعداش تیره چون شب تار</p><h2><a id="poem-80297" href="https://ganjoor.net/jami/divanj/vaseta-eghd/ghaside-vj/sh16">شمارهٔ ۱۶</a></h2>
<p>طوبی لبقعه خضعت عندها الجباه</p><p>خاکش سران دین و دول راست سجده گاه</p><p>قدر زمین زدولت پابوس او بلند</p><p>پشت فلک زسجده تعظیم او دوتاه</p><p>آب لطافتش که ز دریای رحمت است</p><p>شوید ز طبع داخلش اندیشه گناه</p><p>زان نم عجب مدار که از تخم سوخته</p><p>در خشت پخته اش بدمد فصل دی گیاه</p><p>هر روزنش گشاده دوصد چشم تا به خلق</p><p>زان دیده بان لطف الهی کند نگاه</p><p>بین ارتفاع قدر که می آید از علو</p><p>هر قبه اش به تارک چرخ برین کلاه</p><p>وین فضل ازان گرفت کش افراخت مفضلی</p><p>از فاضل مواهب شاه جهان پناه</p><p>سلطان حسین کز زر خالص دو شمسه اند</p><p>ز ایوان کبریاش درخشنده مهر و ماه</p><p>معمور عدل اوست چه مسجد چه مدرسه</p><p>مغمور فضل او چه رباط و چه خانقاه</p><p>خواهد ز دست بخشش او بحر داد و نیست</p><p>در عهدعدل او بجز این دعویش گواه</p><p>چندان نوال یافت که دریا به گرد رفت</p><p>هر کس رسید بر در بارش ز گرد راه</p><p>کلک قضا به دعوی ملکش سجل نوشت</p><p>زیرا که بود عدل بر این دعویش گواه</p><p>بی منت سپاه شد از تاج سر بلند</p><p>باشد هزار منت ازو بر سر سپاه</p><p>شه سایه اله و زو هست عالمی</p><p>آسوده دل به مسند عز و سریر جاه</p><p>هر کس فکند سایه به تأسیس این بنا</p><p>جاوید باد در کنف سایه اله</p><h2><a id="poem-80298" href="https://ganjoor.net/jami/divanj/vaseta-eghd/ghaside-vj/sh17">شمارهٔ ۱۷</a></h2>
<p>طوبی لروضة سجدت ارضها الجباه</p><p>بشری لسدة لثمت تربها الشفاه</p><p>این آستانه ایست که از خاک او برند</p><p>شاهان ملک افسر عز و سریر جاه</p><p>رخ چون نهد به سدره والایش آفتاب</p><p>چرخ ار نه زیر پاش کشد قامت دوتاه</p><p>چون ابر اگر ز سقف رواقش چکد مطر</p><p>سربر زند ز طارم چرخ برین گیاه</p><p>گیرد جهان ز شمسه ایوان او فروغ</p><p>بر صدق این سخن دو گواهند مهر و ماه</p><p>بندد به روی خود همه درهای حادثه</p><p>هر کس که آورد به حریم درش پناه</p><p>این منقبت ز دولت صاحبدلی گرفت</p><p>کز مهد خاک کرده درین بقعه خوابگاه</p><p>پیر هرات زبده انصاریان که سود</p><p>بر طاق چرخ قبه دهلیز او کلاه</p><p>تصنیف اوست درس مقیمان مدرسه</p><p>تلقین اوست ذکر مریدان خانقاه</p><p>گازرگهیست تربت او کابر مغفرت</p><p>در ساحتش سفید کند نامه سیاه</p><p>میل سر مزار پر انوار او کنند</p><p>زواررا به دیده دل کحل انتباه</p><p>دلو زر است صورت قندیل مرقدش</p><p>کز وی رهیده یوسف دلها ز حبس چاه</p><p>نور ولایتش که جهان را فرو گرفت</p><p>تا حشر بادهادی افتادگان ز راه</p><p>جامی حریم کعبه هر حاجت این در است</p><p>روی دعا به کعبه کن و حاجتی بخواه</p><p>توفیق توبه جو ز گناه وجود خویش</p><p>تا وارهی ز دغدغه توبه و گناه</p><h2><a id="poem-80299" href="https://ganjoor.net/jami/divanj/vaseta-eghd/ghaside-vj/sh18">شمارهٔ ۱۸</a></h2>
<p>برخوان لاجورد درین طرفه خانقاه</p><p>از بهر شام و چاشت دو قرصند مهر و ماه</p><p>بهر قدوم صادر و وارد علی الدوام</p><p>از در نهاده پنجره اش چشمها به راه</p><p>بر روی زایران ز کرم طاقهاش را</p><p>ابرو گشاده پشت تواضع بود دو تاه</p><p>جایی کشید گنبد او سرکه ساخت چرخ</p><p>از گوی زرنگار خورش تکمه کلاه</p><p>قایم به جایگاه خوش است این بنای خیر</p><p>خیری چنین نبوده حهان را به جایگاه</p><p>زینسان که آب لطف چکد زابر سقف او</p><p>از سنگفرش او چه عجب گر دمد گیاه</p><p>روی برون او و درون هم چو بنگری</p><p>چون روی دوستانست فرحبخش و غصه کاه</p><p>هر شام چرخ ازرق یک چشم کوز پشت</p><p>کاسه تهی به مطبخ او می کند نگاه</p><p>نوخیز شاهدیست که دارد به فرق سر</p><p>پیچان ز دود مطبخ خود کاکل سیاه</p><p>توفیق حق پناه کریمی سزد که یافت</p><p>از بهر بی پناهان توفیق این پناه</p><p>باشد دعای دولت او ورد صادقان</p><p>بر صدق این حدیث بود صبحدم گواه</p><p>بادا چنان بلند که در چشم همتش</p><p>آید حقیر مسند عزو سریر جاه</p><h2><a id="poem-80300" href="https://ganjoor.net/jami/divanj/vaseta-eghd/ghaside-vj/sh19">شمارهٔ ۱۹</a></h2>
<p>این خانه چه خانه ست پریخانه چین است</p><p>پر حور یکی غرفه ز فردوس برین است</p><p>درآب و گل این لطف تصور نتوان کرد</p><p>از طارم چرخ آمده برجی به زمین است</p><p>قصر ارم آن کش به جهان مثل نیابند</p><p>گویند چنین است ولیکن نه چنین است</p><p>این بقعه نگین دور افق حلقه خاتم</p><p>وین خانه پر نقش در او نقش نگین است</p><p>پیداست دراو صورت هر معنی پنهان</p><p>گویا دل روشن شده اهل یقین است</p><p>از نور درون حاجت خورشید ندارد</p><p>خورشید برون وی ازان خاک نشین است</p><p>بر صف نعالش فلک از بس که جبین سود</p><p>تابان شده چون نعل هلالش ز جبین است</p><p>در فرش وی از سقف نماید همه نقشی</p><p>هرکس که درآن آینه بیند همه بین است</p><h2><a id="poem-80301" href="https://ganjoor.net/jami/divanj/vaseta-eghd/ghaside-vj/sh20">شمارهٔ ۲۰</a></h2>
<p>خاک ازین عالی بنا بر کاخ گردون سرکشید</p><p>تا بنای عالم است اینسان عمارت کس ندید</p><p>بینمش پاک از سرشت آب و گل گویا خدای</p><p>همچو قصر خلدش از یک دانه گوهر آفرید</p><p>بین در و دیوارش از نقاش پر نقش لطیف</p><p>کلک او آمد مگر گنج لطایف را کلید</p><p>شاهد معنی ز صورتهاش از بس جلوه کرد</p><p>خاطر ناظر ز هر صورت به صد معنی رسید</p><p>بر سر شاخ درختانش نگر هر مرغ را</p><p>آنچنان چابک که گویی دمبدم خواهد پرید</p><p>بر مشام جان زند بوی گلاب از فرش او</p><p>بس که آب لطف از گلهای سقف او چکید</p><p>شه چو جان است و جهان چون تن مبارک منزلی</p><p>کاندر اوجان جهان خواهد به دولت آرمید</p><p>زنده باد این تن به آن جان جاودان مرغ سحر</p><p>دوش می خواند این دعا و صبح صادق می دمید</p><h2><a id="poem-80302" href="https://ganjoor.net/jami/divanj/vaseta-eghd/ghaside-vj/sh21">شمارهٔ ۲۱</a></h2>
<p>اتتنی من لدی نجم الافاضل</p><p>صحیفة احتوت کل الفضائل</p><p>الی نیل العلی اجلی الذرائع</p><p>الی درک المنی اجدی الوسائل</p><p>ازو خوشبو چو مشک انفاس راوی</p><p>وزو شیرین چو شهد الفاظ ناقل</p><p>همانا ثانی سبع المثانیست</p><p>شده از آسمان فضل نازل</p><p>دهد خاصیت حرز یمانی</p><p>چو گردد گردن جان را حمایل</p><p>همی خواهم به کلک صدق و اخلاص</p><p>نویسم چند حرفش در مقابل</p><p>دگر گویم چرا با سحر سبحان</p><p>کند عاقل مقابل ژاژ باقل</p><p>سلام الله ما حن القماری</p><p>سلام الله ما ان البلابل</p><p>علی تلک المکارم و المعالی</p><p>علی تلک المناقب و الشمائل</p><p>نرانم خامه را در شرح اشواق</p><p>که طی نامه آن را نیست قابل</p><p>دعا می گویمش اما نه زانسان</p><p>که باشد مقتصر بر خط عاجل</p><p>به کامش هرچه عقل آن را شناسد</p><p>صلاح دین و دنیا باد حاصل</p><h2><a id="poem-80303" href="https://ganjoor.net/jami/divanj/vaseta-eghd/ghaside-vj/sh22">شمارهٔ ۲۲</a></h2>
<p>سقاک الله یا خیر المغانی</p><p>ولا اخلاک عن وصل الغوانی</p><p>تویی آن آسمان بیت معمور</p><p>که در روی زمینت نیست ثانی</p><p>ز خورشید جهانسوز حوادث</p><p>کند سقف رفیعت سایه بانی</p><p>به زیر پا فکنده فرش صحنت</p><p>حریفان را بساط کامرانی</p><p>در و دیوار تو باشد منقش</p><p>به نقش جمله آمال و امانی</p><p>فروغ شمسه ات چون روز روشن</p><p>نموده در شب اسرار نهانی</p><p>بود حوضت به سان چشمه خضر</p><p>لبالب از زلال زندگانی</p><p>ز فواره چو ریزی آب صافی</p><p>به فصادی غریب اندیشه مانی</p><p>که بر جای عقیق تر ز نشستر</p><p>سوی بالا بلور حل فشانی</p><p>ز لحن صوت ابوابت رسیده</p><p>به هرگوشی نوای شادمانی</p><p>وز اینها جمله بهتر آنکه گه گاه</p><p>مکانت خسرو عالی مکانی</p><p>به نور روی و ظلمت سوزی رای</p><p>چراغ دوده تیمور خانی</p><p>شه صاحبقران سلطان حسین آن</p><p>که بر وی ختم شد صاحبقرانی</p><p>به یک لحظه ستاند کشوری را</p><p>همین باشد حد کشورستانی</p><p>به هر کشور که راند رخش دولت</p><p>کند با او سعادت همعنانی</p><p>کند جودش ز خوان نعمت خویش</p><p>به هر دم عالمی را میهمانی</p><p>چو در قانون دانش نعمت خویش</p><p>به هر دم عالمی را میهمانی</p><p>چو در قانون دانش نکته راند</p><p>خرد عاجز شود از نکته دانی</p><p>چو بر تخت جهانداری نهد پای</p><p>سرافرازد بدو تاج کیانی</p><p>ز یمن تیغ او روشن شد آفاق</p><p>چنان کز لمعه برق یمانی</p><p>به ستر غیب هر سری که مخفیست</p><p>کند آن را زبانش ترجمانی</p><p>زآهن تیغ او بسته ست سدی</p><p>به پیش فتنه آخر زمانی</p><p>نیارد شادی انفاس حسودش</p><p>نخندد غنچه از باد خزانی</p><p>پی پابوس او هست آسمان را</p><p>به درگاهش هوای آستانی</p><p>زبان کوتاه کن جامی ز گفتار</p><p>مشو غره بدین شیرین زبانی</p><p>درآن حضرت که پر گویی ادب نیست</p><p>دعا گویی به است از مدح خوانی</p><p>الا تا باشد احکام زمینی</p><p>به وفق وضعهای آسمانی</p><p>همیشه آسمان را باد وضعی</p><p>که باشد دولت شه را نشانی</p><p>قضا دوزد به قددولت او</p><p>قبایی از بقای جاودانی</p><p>رود زانگونه ملک این جهانش</p><p>که گردد اصل ملک آن جهانی</p><h2><a id="poem-80304" href="https://ganjoor.net/jami/divanj/vaseta-eghd/ghaside-vj/sh23">شمارهٔ ۲۳</a></h2>
<p>حبذا منزلی که چرخ برین</p><p>به تماشای اوست رو به زمین</p><p>می گشاید به دیدنش شبها</p><p>ز اختران چشمهای عالم بین</p><p>دورها شد که با هزاران چشم</p><p>هیچ جا منزلی ندیده چنین</p><p>بر برون روضه هابهشت آسا</p><p>در درون برجها سپهر آیین</p><p>برجهایش ز اختران روشن</p><p>چون دل عارفان به نور یقین</p><p>پاسبان چون نهد به بامش پای</p><p>سر او بگذرد ز علیین</p><p>روی دیوار او چو صحن چمن</p><p>پر گل و سرو و لاله و نسرین</p><p>تخته های منقش دراو</p><p>لوح تعلیم کارخانه چین</p><p>تابه دانهاش روشنان باهم</p><p>جمع کرده به صورت پروین</p><p>بسته برآب و خاک نقش اورا</p><p>نقشبند خلقته من طین</p><p>کوس رحلت زند ز دارالخلد</p><p>گر رسد صیت او به حورالعین</p><p>حوض و فواره هاش جای به جا</p><p>موج زن چشمه سار ماء معین</p><p>سوده گشت آستانش بس که سران</p><p>در سجودش همی نهند جبین</p><p>زانکه آنجا رسیده گاه به گاه</p><p>قدم شهریار دنیی و دین</p><p>شاه سلطان حسین آن که سپهر</p><p>حکم او را بود رهی و رهین</p><p>در صف خیل خسروان ننشست</p><p>شهسواری چو او به خانه زین</p><p>هست میراث او ابا عن جد</p><p>تخت شاهنشهی و تاج و نگین</p><p>می گریزد ز رمح او دشمن</p><p>آنچنان کز شهاب دیو لعین</p><p>تا نهد سربه خاک پاش نخست</p><p>سرنگون آید از مشیمه جنین</p><p>خصم نامرد او چه لایق آن</p><p>کش به شاهی فلک کند تعیین</p><p>نوعروسیست ملک چابک وچست</p><p>کی سزد در حباله عنین</p><p>شعله افتد به عالمی چو زند</p><p>آتش تیغ او زبانه کین</p><p>جامیا گرچه مدح شاه تو را</p><p>ملهم غیب می کند تلقین</p><p>ورچه ارباب دین و اهل خرد</p><p>می کنند اندر آن تو را تحسین</p><p>به که از تو دعا رود به فلک</p><p>آنچنان کز جهانیان آمین</p><p>تا زهم نگسلد ز گردش دهر</p><p>سلک دور شهور و سیر سنین</p><p>مگسلاد آنچنان ز یکدیگرش</p><p>هرگز اسباب عزت و تمکین</p><p>فضل حق ناصر و معنیش باد</p><p>انه خیر ناصر و معین</p><h2><a id="poem-80305" href="https://ganjoor.net/jami/divanj/vaseta-eghd/ghaside-vj/sh24">شمارهٔ ۲۴</a></h2>
<p>بنامیزد این منزل روح پرور</p><p>که ذات البروج است این چرخ اخضر</p><p>در او برجها سربه گردون کشیده</p><p>به هر برج گردان یکی روشن اختر</p><p>درونش بود روشن از اختران شب</p><p>چو بیرون او روز از مشعل خور</p><p>به دل گر دهی جای هر کشوری را</p><p>نیابی چنین جای در هیچ کشور</p><p>نظیرش نبینند هرچند انجم</p><p>نظرها گشایند ازین سبز منظر</p><p>نه خانه ست این بلکه باغیست خرم</p><p>ز ازهار نوخیز و اشجار نوبر</p><p>زمینش به فرش بهشتی مزین</p><p>هوایش ز مشک تتاری معطر</p><p>در او لاله ها ساقیان قدح ده</p><p>دراو بلبلان مطربان نواگر</p><p>به هر جایش از صنعت نقشبندان</p><p>دمیده ست گلها چه احمر چه اصغر</p><p>گل احمر و اصفرش را نبینی</p><p>جز از سونش لعل یا خرده زر</p><p>همانا که ایزد نمودار عقبی</p><p>به دنیا فرستاد فردوس دیگر</p><p>اگر نیست فردوس این چیست در وی</p><p>مصفا یکی حوض چون حوض کوثر</p><p>رود آب زنجیر بر روی در وی</p><p>چو بر روی معشوق جعد معنبر</p><p>به زنجیر بیرونش آرند آری</p><p>ندیده ست هرگز ازین جای خوشتر</p><p>چو آب اندر او یافت راه از تفاخر</p><p>ز فواره هایش به گردون کشد سر</p><p>تپد حوت گردون ز حسرت چو بیند</p><p>که ماهی درآن حوض باشد شناور</p><p>چو مسند نهد بر کنارش به عشرت</p><p>خداوند دین پرور عدل گستر</p><p>ز عکس غلامان شیرین شمایل</p><p>شود همچو بتخانه چین مصور</p><p>جهانگیر شاهی که از زخم تیغش</p><p>چو سین رخنه رخنه ست سد سکندر</p><p>هزبر غزاپیشه سلطان حسین آن</p><p>کزو زنده شد در غزا نام حیدر</p><p>سپر گر شود قرص مه پیش خصمش</p><p>چو جوزا کند تیغش آن را دو پیکر</p><p>زبس پرتو عدل ظالم گدازش</p><p>بود شامل حال مظلوم مضطر</p><p>زید ایمن از پنجه شیر آهو</p><p>پرد فارغ از چنگ شاهین کبوتر</p><p>عزیز است دینار در چشم مردم</p><p>به رخ تا ز نامش نهاده ست زیور</p><p>به القاب او خطبه باشد مکرم</p><p>بلند است ازان پایه قدر منبر</p><p>چه حاجت به آنش که خاطر گمارد</p><p>پی دفع اعدا به ترتیب لشکر</p><p>بدین شوکت و جاه و اقبال و دولت</p><p>به هر جا نهد روی آید مظفر</p><p>دلش چشمه نور عدل است و عالم</p><p>ازان چشمه نور باشد منور</p><p>گدایان لطفش چه معن و چه حاتم</p><p>اسیران قهرش چه خاقان چه قیصر</p><p>بود خاک در راه او تاج دارا</p><p>سزد خاک درگاه او تخت سنجر</p><p>خلافت پناها تویی آن که دارد</p><p>به خاک درت روی خورشید انور</p><p>تو را پایه برتر بود زانکه جامی</p><p>به مدح آوری آیدت در برابر</p><p>چه لایق که بر آستانت فشاند</p><p>اگر درج نظمش شود درج گوهر</p><p>ولی چشم دارد که یابد تمامی</p><p>ز حسن قبول تو این شعر ابتر</p><p>الا تا درین کارگاه حوادث</p><p>مدار فلک هست بر قطب و محور</p><p>مدار فلک برمراد تو بادا</p><p>که نبود ازین به مرادیش درخور</p><p>تورا باد ملکی که داری مؤبد</p><p>تو را باد کامی که خواهی میسر</p>
</body></html>