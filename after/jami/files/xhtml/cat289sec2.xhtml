<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>تحفة‌الاحرار - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65917" href="https://ganjoor.net/jami/7ourang/7-3/sh19">بخش ۱۹ - صحبت اول با پیر روشن ضمیر در تاریکی شب ظن و تخمین و رسیدن مرید به واسطه وی به دولت علم الیقین</a></h2>
<p>دوش که چون نور یقین در گمان</p><p>روز شد اندر تتق شب نهان</p><p>پرده شب روی زمین را نهفت</p><p>ظلمت شک نور یقین را نهفت</p><p>برق هدایت ز سحاب کرم</p><p>شعله برافراخت علم بر علم</p><p>چشم گشادند به هم روشنان</p><p>ظلمتیان را همه چشمک زنان</p><p>کامشب از آنجا که طلبگاری است</p><p>نی شب خفتن شب بیداری است</p><p>چشم من از چشمک شان باز شد</p><p>دولت بیداریم آغاز شد</p><p>روشنیی در دل تنگم فتاد</p><p>تیرگی غفلتم آمد به یاد</p><p>آه تلهف ز دلم تاب زد</p><p>اشک تأسف به گلم آب زد</p><p>سر ز گریبان وفا بر زدم</p><p>دست به دامان دعا در زدم</p><p>بهر دعا از گره مشت من</p><p>بند گشا گشت هر انگشت من</p><p>دست طلب بر فلک افراختم</p><p>تیر دعا بر هدف انداختم</p><p>گفتم کای قبله آزادگان</p><p>راهنمای ز ره افتادگان</p><p>صنع تو اکسیری هر جا مسی</p><p>فضل تو سرمایه هر مفلسی</p><p>همت دون رونق دینم ببرد</p><p>ظلمت شک نور یقینم ببرد</p><p>پیش رهم رهبر دینی فرست</p><p>بهر شبم شمع یقینی فرست</p><p>لب ز دعا سیر نگشته هنوز</p><p>وقت تضرع نگذشته هنوز</p><p>ناگهم از دور چراغی نمود</p><p>در دل من نور فراغی فزود</p><p>پیشتر آمد علم نور گشت</p><p>زنگ زدای شب دیجور گشت</p><p>چون علم نور گریبان شکافت</p><p>طلعت خضرش ز گریبان بتافت</p><p>خضر چه گویم که چو خضرش هزار</p><p>بود ز سرچشمه دل جرعه خوار</p><p>آب خضر آتش سوداش داشت</p><p>زندگی از باد مسیحاش داشت</p><p>چشم من القصه چو بر وی فتاد</p><p>شعله درین خشک شده نی فتاد</p><p>نور یقینم ز درون برفروخت</p><p>خار و خس وهم و گمان را بسوخت</p><p>زود بجستم چو مصلی ز جای</p><p>همچو مصلاش فتادم به پای</p><p>روی چو نعلیم به پا سودمش</p><p>پای ز بس بوسه بفرسودمش</p><p>دست کرم کرد به فرقم دراز</p><p>کای سر تو خاک به راه نیاز</p><p>روی به من کن که حبیب توام</p><p>نبض به من ده که طبیب توام</p><p>ره که بدین مرحله ام داده اند</p><p>خاص برای تو فرستاده اند</p><p>باز نما علت بیماریت</p><p>شرح ده اسباب گرفتاریت</p><p>گفتمش ای خضر مسیحا نفس</p><p>خضر و مسیحا تویی امروز و بس</p><p>از قدمت سبزه عیشم دمید</p><p>وز نفست ذوق حیاتم رسید</p><p>عین شفا شد ز تو بیماریم</p><p>به ز صد اطلاق گرفتاریم</p><p>صحت من دولت دیدار توست</p><p>شربت من لذت گفتار توست</p><p>روی تو شد حجت ایمان من</p><p>نور یقین زد علم از جان من</p><p>آنچه رسید از تو به جان سقیم</p><p>باشد ازان حجت و برهان عقیم</p><p>وانچه شدم از تو به آن ره شناس</p><p>منتج آن نیست دلیل و قیاس</p><p>بر من ازین پس غم و باری نماند</p><p>بر رخ مقصود غباری نماند</p><p>لیک ازین بیم ز پا اوفتم</p><p>کز تو مبادا که جدا اوفتم</p><p>اختر بختم متواری شود</p><p>صبح یقینم شب تاری شود</p><p>گفتم که جامی مشو اندیشه ناک</p><p>چون شدت آیینه اندیشه پاک</p><p>باش همیشه ز ره دل به من</p><p>آینه ات دار مقابل به من</p><p>تا ز فروغی که ز من بر تو تافت</p><p>دانش تو دید شود دید یافت</p><p>یافت تو را از تو رهاند تمام</p><p>جمله یکی یابی و بس والسلام</p><h2><a id="poem-65918" href="https://ganjoor.net/jami/7ourang/7-3/sh20">بخش ۲۰ - صحبت دوم با پیر صاحب تمکین و روشن شدن چشم مرید به نور عین الیقین</a></h2>
<p>صبح که بر حاشیه این چمن</p><p>زد علم نور فشان نسترن</p><p>ریخت ازین گلشن فیروزه فام</p><p>شاخ شکوفه ورق سیم خام</p><p>باد سحر خیز گل افشان رسید</p><p>رخت سلوکم به گلستان کشید</p><p>جلوه گهی یافتم آراسته</p><p>سوی به سو جلوه گران خاسته</p><p>بلکه یکی صومعه و بسته صف</p><p>اهل صفا گرد وی از هر طرف</p><p>سبزه مصلا ز گیا ساخته</p><p>گرد به گرد چمن انداخته</p><p>سبز لباسان به خشوع تمام</p><p>کرده به بالای مصلا قیام</p><p>مرغ چمن زمزمه ساز همه</p><p>کرده ادا ورد نماز همه</p><p>جسته چنار اشرف اوقات را</p><p>دست برآورده مناجات را</p><p>او به مناجات چو تلقین شده</p><p>بیشتر یاسمین آمین شده</p><p>گل که به تجرید بود رهنمون</p><p>نقد خود آورده ز خرقه برون</p><p>غنچه به تعلیم طریق ادب</p><p>از سخن و خنده فرو بسته لب</p><p>کرده بنفشه چو مراقب نشست</p><p>با قد خم داده سرافکنده پست</p><p>نرگس اکمه که همه دیده بود</p><p>گفت چو دیدش نه پسندیده بود</p><p>دیده جهان بین نشود جز به دوست</p><p>کور بود هر که نه بینا به اوست</p><p>مکحله لاله شده سرمه سای</p><p>میل زمرد به درون داده جای</p><p>یا به میانش الفی کرده راه</p><p>گشته پی نفی سوی لااله</p><p>قمری و بلبل زده راه سماع</p><p>مستمعان کرده به وجد اجتماع</p><p>بر دف گل برگ جلاجل شده</p><p>شاخ ز رقت متمایل شده</p><p>من به چنین وقت پر از یاد پیر</p><p>جان و دلی شاد به ارشاد پیر</p><p>آتش شوقش ز درون شعله کش</p><p>برده ز من صبر و سکون شعله وش</p><p>گرد چمن طوف کنان می شدم</p><p>جامه دران نعره زنان می شدم</p><p>روی نمود آدمیی با جمال</p><p>هست نه و نیست نه همچون خیال</p><p>چشم گشادم به تأمل که کیست</p><p>وآمدنش سوی چمن بهر چست</p><p>در دلم افتاد که پیر من است</p><p>صیقل مرآت ضمیر من است</p><p>پرده دوری چو شد از پیش دور</p><p>دیدمش آن موج فشان بحر نور</p><p>پیش دویدم که سلام علیک</p><p>روحی و نفسی و فؤادی لدیک</p><p>گفت جوابی که چو آب حیات</p><p>داد ز اندیشه مرگم نجات</p><p>از لمعات رخ و نور جبین</p><p>چشم مرا ساخت چو دل تیزبین</p><p>شد مدد نور نظر نور دل</p><p>گشت بصیرت به بصر متصل</p><p>آنچه دل از پیش بدانسته بود</p><p>پیش بصر جمله هویدا نمود</p><p>دید که عالم ز سمک تا سما</p><p>نیست بجز واجب ممکن نما</p><p>هستی واجب یکی آمد به ذات</p><p>هست تعدد ز شئون و صفات</p><p>کثرت صورت ز صفات است و بس</p><p>اصل همه وحدت ذات است و بس</p><p>بحر یکی موج هزاران هزار</p><p>روی یکی آینه ها بی شمار</p><p>دیده چو شد بهره ور اینسان ز پیر</p><p>گفتمش ای خواجه روشن ضمیر</p><p>دیده ز یمن نظرت یافتم</p><p>وز همه با یمن ترت یافتم</p><p>آنچه مرا زابر نوالت رسید</p><p>سبزه ز باران بهاری ندید</p><p>وانچه ز مهرت به دل و دیده تافت</p><p>ذره ز خورشید درخشان نیافت</p><p>مدح تو نی حوصله چون منیست</p><p>منقبت جان نه حد هر تنیست</p><p>گفت که جامی تو کجایی هنوز</p><p>باش که تا صبح تو آید به روز</p><p>راه سلوک تو به پایان رسد</p><p>دانش و دید تو به وجدان رسد</p><p>فارغ ازین چشم و دل و جان شوی</p><p>هر چه بدیدی به یقین آن شوی</p><h2><a id="poem-65919" href="https://ganjoor.net/jami/7ourang/7-3/sh21">بخش ۲۱ - صحبت سیم با پیر حقیقت بین و یافتن مرید گوهر مقصود از حقه حق الیقین</a></h2>
<p>چاشت که خورشید علم برفراشت</p><p>ظلمت سایه به زمین کم گذاشت</p><p>هر علم از سایه فزاید پناه</p><p>جز علم خور که بود سایه کاه</p><p>خنجر زرین چو کشید از شکوه</p><p>سایه شد از دشت گریزان به کوه</p><p>چهره چو افروخت ز نیلی تتق</p><p>زیب دگر یافت افق تا افق</p><p>سایه ظلمت ز میان دور شد</p><p>ظلمت سایه همگی نور شد</p><p>من به چنین روز ز ادبار خویش</p><p>تیره چو سایه پس دیوار خویش</p><p>تنگ شده بر دل من شهر و کوی</p><p>طوف کنان تافتم از شهر روی</p><p>پای نهادم به تماشا و گشت</p><p>رخت کشیدم سوی صحرا و دشت</p><p>عاقبتم گشت به دشتی کشید</p><p>کش نه کران بود نه پایان پدید</p><p>بادیه ای پهن چو صحن امل</p><p>دور چو از دیده غافل اجل</p><p>بس که سر افراخته زو گردباد</p><p>خیمه گردون شده ذات العماد</p><p>صد گله گورش ز یمین و یسار</p><p>صد رمه آهوش به هر مرغزار</p><p>هرگز از آسیب شکارافکنان</p><p>آهو و گورش نشده تگ زنان</p><p>بهر رهایی ز سگ تیر تاز</p><p>روبهش از حیله گری رسته باز</p><p>آنچه در او خواب برد ز اضطراب</p><p>دیده خرگوش ندیده به خواب</p><p>کنده ددانش همه دندان آز</p><p>از جگر خویش شده طعمه ساز</p><p>بود عجب بادیه ای دلگشای</p><p>شوق در او قوت پای آزمای</p><p>در هوس پیر دمی می زدم</p><p>در طلب وی قدمی می زدم</p><p>سیر من آخر به مقامی رسید</p><p>کز طرفی مژده کامی رسید</p><p>در پی آن کام شدی گام زن</p><p>نایره در خرمن آرام زن</p><p>تا به فلک رنگ یکی سبزه زار</p><p>گرد چو خورشید یکی چشمه سار</p><p>بر لب آن چشمه وضو کرد پیر</p><p>نورفشان چهره چو بدر منیر</p><p>سبق نمودم به دعا و سلام</p><p>پیش گرفتم سبق احترام</p><p>گوش کرامت به خطابم نهاد</p><p>درج حقیقت به جوابم گشاد</p><p>لطف جوابش چو نسیم بهار</p><p>بند گشاد از دل من غنچه وار</p><p>کرد چو آن بندگشایی مرا</p><p>داد ز هر بند رهایی مرا</p><p>رشته من از گره قید رست</p><p>بر گرهم گوهر اطلاق بست</p><p>قطره ناچیز به بحر آرمید</p><p>هستی خود را همگی بحر دید</p><p>در صور بحر چو موج و بخار</p><p>یافت همه جلوه خویش آشکار</p><p>چون پی گوهر سوی دریا شتافت</p><p>هیچ گهر جز گهر خود نیافت</p><p>چون به تماشا سوی خود بنگریست</p><p>هیچ ندانست که جز بحر چیست</p><p>جامی اگر زانکه زدی دست و پا</p><p>تا که بدین بحر شدی آشنا</p><p>غرقه بحر آمده غواص شو</p><p>طالب در و گهر خاص شو</p><p>در دل اگر شعله حالیت هست</p><p>لایق آن حسن مقالیت هست</p><p>سوخته شعله حالات باش</p><p>ساخته شرح مقالات باش</p><h2><a id="poem-65920" href="https://ganjoor.net/jami/7ourang/7-3/sh22">بخش ۲۲ - مقاله اول در آفرینش عالم که آینه جمال نمای اسماء و صفات آفریننده است سبحانه و تعالی</a></h2>
<p>شاهد خلوتگه غیبت از نخست</p><p>بود پی جلوه کمر کرده چست</p><p>آیینه غیب نما پیش داشت</p><p>جلوه نمایی همه با خویش داشت</p><p>ناظر و منظور همو بود و بس</p><p>غیر وی این عرصه نپیمود کس</p><p>جمله یکی بود و دویی هیچ نه</p><p>دعوی مایی و تویی هیچ نه</p><p>بود قلم رسته ز زخم تراش</p><p>لوح هم آسوده ز رنج خراش</p><p>عرش قدم بر سر کرسی نداشت</p><p>عقل سر نادره پرسی نداشت</p><p>دایره چرخ به صد دخل و خرج</p><p>بود به مطموره یک نقطه درج</p><p>سلک فلک ناظم انجم نبود</p><p>پشت زمین حاصل مردم نبود</p><p>نطفه آبا به مضیق جهات</p><p>بود مصون از رحم امهات</p><p>بود درین مهد فرو بسته دم</p><p>طفل موالید به خواب عدم</p><p>دیده آن شاهد نابود بین</p><p>معنی معدوم چو موجود بین</p><p>گر چه همی دید در اجمال ذات</p><p>حسن تفاصیل شئون و صفات</p><p>خواست که در آینه های دگر</p><p>بر نظر خویش شود جلوه گر</p><p>در خور هر یک ز صفات قدم</p><p>روی دگر جلوه دهد لاجرم</p><p>روضه جانبخش جهان آفرید</p><p>باغچه کون و مکان آفرید</p><p>کرد ز هر شاخ و گل و برگ و خار</p><p>جلوه او حسن دگر آشکار</p><p>سرو نشان از قد رعناش داد</p><p>گل خبر از طلعت زیباش داد</p><p>غنچه سخن از شکرش کرد ساز</p><p>قفل ز درج گهرش کرد باز</p><p>سبزه به گل غالیه تر سرشت</p><p>پیش گل اوصاف خط او نوشت</p><p>شد هوس طره او باد را</p><p>بست گره طره شمشاد را</p><p>نرگس جماش به آن چشم مست</p><p>زد ره مستان صبوحی پرست</p><p>فاخته با طوق تمنای سرو</p><p>زد نفس شوق ز بالای سرو</p><p>بلبل نالنده به دیدار گل</p><p>پرده گشا گشت ز اسرار گل</p><p>کبک دری پایچه ها بر زده</p><p>زد به سر سبزه قدم سرزده</p><p>قمری بنهاده به شمشاد دل</p><p>سوخت به داغ غم او شاد دل</p><p>مرغ سحر ساخت به ناز و عتاب</p><p>در نظر نرگس بسیار خواب</p><p>حسن ز هر جا که زد القصه سر</p><p>عشق شد از جای دگر جلوه گر</p><p>حسن ز هر چهره که رخ بر فروخت</p><p>عشق ازان شعله دلی را بسوخت</p><p>حسن به هر طره که آرام یافت</p><p>عشق دلی آمده در دام یافت</p><p>حسن ز هر لب که شکر خنده کرد</p><p>عشق دلی را به غمش بنده کرد</p><p>حسن جز از عشق نگیرد غذی</p><p>عشق هم از وی نگریزد بلی</p><p>قالب و جانند به هم حسن و عشق</p><p>گوهر و کانند به هم حسن و عشق</p><p>از ازل این هر دو به هم بوده اند</p><p>جز به هم این راه نپیموده اند</p><p>هستی ما هست ز پیوندشان</p><p>نیست گشاد همه جز بندشان</p><p>حسن و کس از عشق گرفتار نی</p><p>جنس نفیس است و خریدار نی</p><h2><a id="poem-65921" href="https://ganjoor.net/jami/7ourang/7-3/sh23">بخش ۲۳ - حکایت شیخ روزبهان قدس سره با بیوه ای که میوه دل خود را شیوه مستوری می آموخت</a></h2>
<p>روزبهان فارس میدان عشق</p><p>فارسیان را شه ایوان عشق</p><p>پیش در پرده سرایی رسید</p><p>از پس آن پرده صدایی شنید</p><p>کز سر مهر و شفقت مادری</p><p>گفت به خورشید لقا دختری</p><p>کای به جمال از همه خوبان فزون</p><p>پای منه هر دم از ایوان برون</p><p>ترسم از افزونی دیدار تو</p><p>کم شود اندوه خریدار تو</p><p>نرخ متاعی که فراوان بود</p><p>گر به مثل جان بود ارزان بود</p><p>شیخ چو آن زمزمه را گوش کرد</p><p>سر محبت ز دلش جوش کرد</p><p>بانگ برآورد که ای گنده پیر</p><p>از دلت این بیخ هوس کنده گیر</p><p>حسن نه آنست که ماند نهان</p><p>گر چه بود پرده جهان در جهان</p><p>حسن که در پرده مستوری است</p><p>زخم هوس خورده منظوری است</p><p>تا ندرد چادر مستوریش</p><p>جا نشود منظر منظوریش</p><p>جلوه که هر لحظه تقاضا کند</p><p>بهره دلی دان که تماشا کند</p><p>تا ز غم عشق چو شیدا شود</p><p>کوکبه حسن هویدا شود</p><p>جامی اگر زنده بیننده ای</p><p>در صف عشاق نشیننده ای</p><p>سرمه ز خاک قدم عشق گیر</p><p>زنده به زیر علم عشق میر</p><h2><a id="poem-65922" href="https://ganjoor.net/jami/7ourang/7-3/sh24">بخش ۲۴ - مقاله دوم در بیان آفرینش آدم که آیینه ذات و مظهر جمعیت اسماء و صفات آفریننده است سبحانه و تعالی</a></h2>
<p>پیش که از ابر صفا نم نبود</p><p>رسته گل صفوت آدم نبود</p><p>بود جهان یک به یک آیینه ها</p><p>بلکه سراسر همه گنجینه ها</p><p>بر سر هر گنج طلسم دگر</p><p>نقد در او گوهر اسم دگر</p><p>لیک نشانی ز مسمی نداشت</p><p>مظهر جمعیت اسما نداشت</p><p>شاه ازل خواست چنان مظهری</p><p>چید ز دریای قدم گوهری</p><p>ساخت دلش مخزن اسرار خویش</p><p>کرد رخش مطلع انوار خویش</p><p>هر چه عیان داشت بر او خرج کرد</p><p>هر چه نهان خواست در او درج کرد</p><p>شد ز ره صورت و معنی به هم</p><p>مجمع بحرین حدوث و قدم</p><p>علم الاسما رقم دفترش</p><p>خمر طینه صدف گوهرش</p><p>گونه گندم به ادیمش سپرد</p><p>نامش از آن روی جز آدم نبرد</p><p>سایه بر اوج فلک انداختش</p><p>سجده گه فوج ملک ساختش</p><p>جز سر فرقت زدگان هر که بود</p><p>چهره به خاک ره آن پاک بود</p><p>بزم کرامت ز رخش بر فروخت</p><p>هر که رخش دید بر آن دیده دوخت</p><p>چون به رخش چشم همه تیز دید</p><p>نیل «عصی آدم » بر وی کشید</p><p>باز به حالش پی دفع گزند</p><p>تابشی از «تاب علیه » اوفکند</p><p>تیرگی معصیتش دور شد</p><p>ظلمت نیلش علم نور شد</p><p>سیر وجودش به لطافت رسید</p><p>دور کمالش به خلافت کشید</p><p>کشور اسماء الهی گرفت</p><p>مملکتی نامتناهی گرفت</p><p>پرتو او بر زن و بر مرد تافت</p><p>هر که ازو هر چه طلب کرد یافت</p><p>آینه ای شد که بر او چشم کس</p><p>چون نظر انداخت خدا دید و بس</p><p>بلکه نبود از دل ظلمت زدای</p><p>شاهد و مشهود در او جز خدای</p><p>ای به ره دور و درشت آمده</p><p>وز کمرش پشت به پشت آمده</p><p>پشت وفا بر گهر او مکن</p><p>دست جفا در کمر او مکن</p><p>حیف بود صورت آدم تو را</p><p>معنی شیطان شده همدم تو را</p><p>سهل بود جلد کتاب کریم</p><p>بسته بر افسانه دیو رجیم</p><p>دلق صفا در بر و زیر بغل</p><p>کرده نهان دفتر زرق و حیل</p><p>گرگ دلی صورت یوسف که چه</p><p>صورت اگر نیست تأسف که چه</p><p>اصل که معنی است چو بگذاشتی</p><p>دل به سوی فرع چرا داشتی</p><p>قدر شناس گهر خویش باش</p><p>صیرفی سیم و زر خویش باش</p><p>گر زر خالص شده ای خوش تو را</p><p>ور نه چه چاره ست ز آتش تو را</p><p>آتشی از سوز و طلب برفروز</p><p>هر غش و غلی که بیابی بسوز</p><p>جوهر دل را ز عرض پاک کن</p><p>چشم خرد را ز غرض پاک کن</p><p>دامن جان درکش از آلودگی</p><p>نیست در آلودگی آسودگی</p><p>بند ز تن بگسل و آزاده شو</p><p>نقش دویی دور کن و ساده شو</p><p>زاد مریدان ره آزادگیست</p><p>شیوه آیینه دلان سادگیست</p><p>ساده دلی باش پسندیده ذات</p><p>پاک ز رنگ صور کائنات</p><p>تا چو ازین مرحله بیرون شوی</p><p>همنفس شاهد موزون شوی</p><p>پیش نگاری شوی آیینه نه</p><p>کش نبود هیچ ز آیینه به</p><h2><a id="poem-65923" href="https://ganjoor.net/jami/7ourang/7-3/sh25">بخش ۲۵ - حکایت مسافر کنعانی که به رسم ارمغانی آیینه ای نورانی پیش روی یوسف علیه السلام نهاد</a></h2>
<p>یوسف کنعان چو به مصر آرمید</p><p>صیت وی از مصر به کنعان رسید</p><p>بود در آن غمکده یک دوستش</p><p>پر شده مغز وفا پوستش</p><p>ره به سوی مصر جمالش سپرد</p><p>آینه ای بهر ره آورد برد</p><p>یوسف ازو کرد نهانی سؤال</p><p>کای شده محرم به حریم وصال</p><p>در طلبم رنج سفر برده ای</p><p>زین سفرم تحفه چه آورده ای</p><p>گفت به هر سو نظر انداختم</p><p>هیچ متاعی چو تو نشناختم</p><p>آینه ای بهر تو کردم به دست</p><p>پاک ز هر گونه غباری که هست</p><p>تا چو به آن دیده خود واکنی</p><p>طلعت زیبات تماشا کنی</p><p>تحفه ای افزون ز لقای تو چیست</p><p>گر روی از جای به جای تو کیست</p><p>نیست جهان را به صفای تو کس</p><p>غافل ازین تیره دلانند و بس</p><p>جامی ازین تیره دلان پیش باش</p><p>صیقلی آینه خویش باش</p><p>تا چو بتابی رخ ازین تیره جای</p><p>یوسف غیب تو شود رو نمای</p><h2><a id="poem-65924" href="https://ganjoor.net/jami/7ourang/7-3/sh26">بخش ۲۶ - مقاله سیم در بیان آنکه آدمیت آدمی نه به صورت ماء و طین است بلکه به سعادت اسلام و دین است و اول ارکان این سعادت اقرار است به کلمتین شهادت</a></h2>
<p>ای که در دولت دین کم زنی</p><p>چند دم از نسبت آدم زنی</p><p>آدمی آنست که دینی در اوست</p><p>محو گمان کرده یقینی دراوست</p><p>گر بود این پیکر گل آدمی</p><p>زو در و دیوار ندارد کمی</p><p>بلکه فزون باشد ازو در نمود</p><p>مهره دیوار به سلک وجود</p><p>آدمیی پشت بر ایام کن</p><p>روی به معموره اسلام کن</p><p>پیش شریعت رو و اسلام سنج</p><p>می رسد ارکان چو حروفش به پنج</p><p>رکن نخستش که شهادت بود</p><p>راه خلاف آمد عادت بود</p><p>هست دو ره هر دو به هم متصل</p><p>گام زنان زین دو ره ارباب دل</p><p>آن یکی اقلیم الهی گشای</p><p>شد به خدایت ره وحدت نمای</p><p>وان دگرت گنج فتوت فشان</p><p>برده به دهلیز نبوت کشان</p><p>ور به نهایت نگری یک ره است</p><p>عاقبت هر دو از آن الله است</p><p>هست یکی ظرف بغایت شگرف</p><p>ناطقه اش ساخته از صوت و حرف</p><p>نیست بجز شهد سعادت در او</p><p>هر الف انگشت شهادت در او</p><p>دست درین شهد ز عادت بدار</p><p>چون الف انگشت شهادت برآر</p><p>بو که ز منشور سعادت نویس</p><p>یابی ازین شهد یک انگشت لیس</p><p>خامه به هر صفحه که بنگاردش</p><p>از مگس نقطه نگه داردش</p><p>یعنی ازین شهد که صافی فتاد</p><p>هر که مگس طبع بود دور باد</p><p>لام الفش هست درین دیو لاخ</p><p>گردن دیوان هوا را دو شاخ</p><p>بلکه چو پرگاروش آمد پدید</p><p>خط عدم گرد دو عالم کشید</p><p>آلت قطع آمده مقراض وار</p><p>تا ببری زانچه نیاید به کار</p><p>چون ز دو انگشت ویی تیز دست</p><p>قید تعلق ببر از هر چه هست</p><p>چرخ که آمد به تو مقراض ده</p><p>اطلس او در دم مقراض نه</p><p>تا برد از همت والای تو</p><p>خلعت توحید به بالای تو</p><p>شاهد هر جان که بود دلفریب</p><p>یافته زین خلعت زیباست زیب</p><p>بیشه توحید درین دامگاه</p><p>شیردلان را بود آرامگاه</p><p>شیر دلی روی در آن بیشه کن</p><p>همدمی شیردلان پیشه کن</p><p>با همه هم بیشه و هم پیشه باش</p><p>یکدل و یک روی و یک اندیشه باش</p><p>روی در آن کن که تو را روی داد</p><p>صد در امید به رویت گشاد</p><p>چشم بر آن نه که ز روز نخست</p><p>روشنی چشم جهان بین توست</p><p>دست در آن زن که ازو شد به پای</p><p>قامت قدرت به فلک فرق سای</p><p>صانع بی چون که تو را آفرید</p><p>با تو بگویم که چرا آفرید</p><p>تا بشناسیش به نعت یکی</p><p>نی یکیی از کمی و اندکی</p><p>بل یکیی ز اندک و بسیار بیش</p><p>صد قدم از اندک و بسیار پیش</p><p>چون به شناسایی او پی بری</p><p>پیش نهی پای پرستشگری</p><p>روی به محراب عبادت کنی</p><p>کسب سبب های سعادت کنی</p><p>هر چه کند بنده برون زین دو کار</p><p>آخر ازان کار شود شرمسار</p><p>رخت به سر حد ندامت برد</p><p>داغ ندامت به قیامت برد</p><p>شعله زند از دل محنت قرین</p><p>آتش آنش ابدالآبدین</p><h2><a id="poem-65925" href="https://ganjoor.net/jami/7ourang/7-3/sh27">بخش ۲۷ - حکایت تیز بصری حسن بصری رضی الله عنه که نکته حکمت حجاج را در ظلمات ظلم او مشاهده نموده</a></h2>
<p>از حسن آن بصری نافذ بصر</p><p>نکته ای آرند عجب مختصر</p><p>کز دل غفلت زده گر دم فشاند</p><p>آن نفس پاک که حجاج راند</p><p>گفت فضولی که نه در بندگی</p><p>کش پی آن داد خدا زندگی</p><p>ساعتی از عمر به پایان برد</p><p>گر چه در آن ملک سلیمان برد</p><p>شاید اگر داغ به جانش نهند</p><p>مالش محرومی از آنش دهند</p><p>پیش وی آید المی جانگداز</p><p>سوزد ازان حسرت دور و دراز</p><p>همچو حسن هر که بود هوشمند</p><p>گوش کند از لب حجاج پند</p><p>حکمت نو یافته هر جا بود</p><p>گم شده خاطر دانا بود</p><p>گر چه بیابد به رهش بی طلب</p><p>گیردش از خاک به دست ادب</p><p>گوهر گنجینه جان سازدش</p><p>در صدف سینه نهان سازدش</p><p>جامی اگر خلق تو آمد حسن</p><p>از لب هر ظالم حجاج فن</p><p>نکته حکمت که رسد گوش کن</p><p>ظلم رساننده فراموش کن</p><h2><a id="poem-65926" href="https://ganjoor.net/jami/7ourang/7-3/sh28">بخش ۲۸ - مقاله چهارم در اقامت نمازهای پنجگانه که پنجه طاقت قوی پنجگان تاب مشقت داده اوست و جبین عزت گردن فرازان به خاک مذلت نهاده او</a></h2>
<p>ای شده رخنه صف طاعت ز تو</p><p>مانده تهی سلک جماعت ز تو</p><p>پنبه غفلت چو تو را بست گوش</p><p>سود نکردت ز مؤذن خروش</p><p>نعره او خواب تو را کم نکرد</p><p>قامت او قد تو را خم نکرد</p><p>میل نمازت به جوانی نبود</p><p>پشت دو تا گشته به پیری چه سود</p><p>پشت چو محراب خمیده تو را</p><p>روی به قبله نرسیده تو را</p><p>پنج نماز است به از پنج گنج</p><p>به که بدین پنج شوی گنج سنج</p><p>بهر تو پنجاه به پنج آمده</p><p>طبع تو زین پنج به رنج آمده</p><p>پنجه خود ساز بدین پنج سخت</p><p>پنجه ابلیس بدر لخت لخت</p><p>گر نکنی پنجه بدین رنجه اش</p><p>کی بودت طاقت سر پنجه اش</p><p>شیر دلی پنجه ازین پنج کن</p><p>شاخ هوا را بکن از بیخ و بن</p><p>شاخ هوا را نشود بیخ سست</p><p>تا ندهی نم ز طهارت نخست</p><p>دست بشو بهر تمسک به خیر</p><p>روی ز پندار توجه به غیر</p><p>از کف مساح به سر تاج نه</p><p>پای چو شد شسته به معراج نه</p><p>تا چو به معراج تو را ره شود</p><p>دست شیاطین ز تو کوته شود</p><p>وقت سیاست پی ادبارشان</p><p>پایه معراج تو بس دارشان</p><p>دین تو را نیست ستون جز نماز</p><p>بهر قیامش چو ستون قد فراز</p><p>پشت تو آندم که ز طاعت دوتاست</p><p>از پی این خیمه ستونیست راست</p><p>مسجد تو شد همه جا سنگ و خاک</p><p>خاک شد از بهر تو چون آب پاک</p><p>تا ره طاعت بود آسان تو را</p><p>زان نشود طبع هراسان تو را</p><p>لیک تو از کاهلی و جاهلی</p><p>همچو خران مانده در آب و گلی</p><p>پای امل از گل طینت برآر</p><p>چشم خرد بر زر و زینت مدار</p><p>زینت تو بس کمر بندگی</p><p>تاج تو در سجده سرافکندگی</p><p>رفته عمر تو رهین فناست</p><p>دولت آینده که داند که راست</p><p>شاهد وقت تو همین ساعت است</p><p>خوبترین زیور آن طاعت است</p><p>شرم تو بادا که به بالا و پست</p><p>سجده طاعت بردش هر چه هست</p><p>تو کنی از سجده او سرکشی</p><p>به که ازین شیوه قدم در کشی</p><p>ساق ادب بر زده عرش برین</p><p>بر در طاعت شده کرسی نشین</p><p>چرخ فلک خرقه ازرق به بر</p><p>بسته ز جوزا پی خدمت کمر</p><p>دوخته شب تا به سحر در رکوع</p><p>دیده انجم به زمین خضوع</p><p>سبحه پروین ز کف آویخته</p><p>اشک ستاره به سحر ریخته</p><p>ماه زده بر در او کوس مهر</p><p>مهر به خاک ره او سوده چهر</p><p>جنبش ارکان به سوی تحت و فوق</p><p>از کشش اوست به زنجیر شوق</p><p>کار جماد است پی حی پاک</p><p>قعده طاعت به مصلای خاک</p><p>وصف نبات است نمودن قیام</p><p>بر در قیوم جهان بر دوام</p><p>هیئت حیوان به رکوع است راست</p><p>دایم از آنست که پشتش دوتاست</p><p>ور نبود میل سجودش چرا</p><p>سر به زمین می برد اندر چرا</p><p>خیز و تو هم برگ تعبد ساز</p><p>جمع کن این چند عمل در نماز</p><p>تا ز پریشانی ظاهر بری</p><p>راه به جمعیت باطن بری</p><p>جمع نشینی به مقام حضور</p><p>از خود و از هستی خود بی شعور</p><h2><a id="poem-65927" href="https://ganjoor.net/jami/7ourang/7-3/sh29">بخش ۲۹ - حکایت کشیدن پیکان از تیر راست رو کیش ولایت کرم الله تعالی وجهه در وقتی که از کشاکش کمان مجاهده بر نشان مشاهده افتاده بود</a></h2>
<p>شیر خدا شاه ولایت علی</p><p>صیقلی شرک خفی و جلی</p><p>روز احد چون صف هیجا گرفت</p><p>تیر مخالف به تنش جا گرفت</p><p>غنچه پیکان به گل او نهفت</p><p>صد گل محنت ز گل او شکفت</p><p>روی عبادت سوی محراب کرد</p><p>پشت به درد سر اصحاب کرد</p><p>خنجر الماس چو بید آختند</p><p>چاک به تن چون گلش انداختند</p><p>غرقه به خون غنچه زنگارگون</p><p>آمد ازان گلبن احسان برون</p><p>گل گل خونش به مصلا چکید</p><p>گفت چو فارغ ز نماز آن بدید</p><p>این همه گل چیست ته پای من</p><p>ساخته گلزار مصلای من</p><p>صورت حالش چو نمودند باز</p><p>گفت که سوگند به دانای راز</p><p>کز الم تیغ ندارم خبر</p><p>گر چه ز من نیست خبردارتر</p><p>طایر من سدره نشین شد چه باک</p><p>گر شودم تن چو قفس چاک چاک</p><p>جامی از آلایش تن پاک شو</p><p>در قدم پاکروان خاک شو</p><p>باشد ازان خاک به گردی رسی</p><p>گرد شکافی و به مردی رسی</p><h2><a id="poem-65928" href="https://ganjoor.net/jami/7ourang/7-3/sh30">بخش ۳۰ - مقاله پنجم در اشارت به روزه رمضان که نوریست کثیرالفیضان هم روح را شمع انجمن افروز است و هم نفس را برق خرمن سوز</a></h2>
<p>ای ز پی طبل شکم همچو نای</p><p>جمله گلو گشته ز سر تا به پای</p><p>کار تو از هر چه تصور کنی</p><p>نیست بجز آنکه شکم پر کنی</p><p>حرص تو لقمه نه به انصاف زد</p><p>دایه تو را بهر شکم ناف زد</p><p>چند کشی رنج شکم از گزاف</p><p>گر نزدت دایه بدین شیوه ناف</p><p>ساز چو نافه شکم خویش خشک</p><p>بو که دمد از نفست بوی مشک</p><p>نکهت روزه ز لب روزه دار</p><p>به بود از نافه مشک تتار</p><p>معده معد کرده پی نان و آب</p><p>کی شود از قوت روان بهره یاب</p><p>باطنت از نفس و هوا ممتلی</p><p>چون رسدت لذت «الصوم لی »</p><p>هر چه بدان شرع بشارت ده است</p><p>از همه حرف «انا اجزی به » است</p><p>شعله دوزخ چو شود تیغ زن</p><p>یا شررش ناوک خذلان فکن</p><p>روزه گرد آمده در دفترت</p><p>چون سپر نور کشد در برت</p><p>حرص و شره دوزخ پر آتش است</p><p>مهر زدن بر در دوزخ خوش است</p><p>روزه بود مهر زدن بر درش</p><p>مهر بزن تا برهی از شرش</p><p>چون خر کناس ز بس ناخوشی</p><p>خوی گرفتی به نجاست کشی</p><p>با من از این نکته چه باشی درشت</p><p>تو به شکم می کشی و او به پشت</p><p>ماه نو روزه ببین از افق</p><p>کابروی حور است ز نیلی تتق</p><p>می کند ایما که لب از بهر ما</p><p>مهر کن ای مهر لبت مهر ما</p><p>لب چو ببندی ز طعام و شراب</p><p>در حرم مات شود فتح باب</p><p>طرفه کلیدی که درین تنگنای</p><p>هاویه بند آمد و جنت گشای</p><p>سیصد و شصت است تو را روز سال</p><p>بیش ز کم خواری یکی سی منال</p><p>گرز تو یابد یک ازین سی شکست</p><p>حلق ز کفارتت افتد به شصت</p><p>کرده قضا دین تو را غارت است</p><p>کت ز ادا روی به کفارت است</p><p>گرسنگی طعمه خوان رضاست</p><p>تشنه لبی شربت جام صفاست</p><p>روزه خاصان نه همین است و بس</p><p>بلکه بریدن بود از هر هوس</p><p>هر چه نباید که بجویی مجوی</p><p>هر چه نشاید که بگویی مگوی</p><p>چشم مکن باز به نادیدنی</p><p>گوش بپرداز ز نشنیدنی</p><p>دست میالای به شغل دغل</p><p>پای مفرسای به راه امل</p><p>علم و عمل را ز ریا پاک کن</p><p>بلکه دل از غیر خدا پاک کن</p><p>نیست تو را قبله دین جز خدای</p><p>هیچ مدان هیچ مبین جز خدای</p><p>هر چه نه ذکر وی ازان دم ببند</p><p>وانچه پسندش نبود کم پسند</p><p>وایه نفس است جز او هر چه هست</p><p>وای تو گر زان نکشی باز دست</p><p>جستن آن وایه ز بی مایگیست</p><p>مایه اقبال تو بی وایگیست</p><p>نفس و هوا گر شرفی داشتی</p><p>اهل دلش کی به تو بگذاشتی</p><p>در دل و جان تخم دگر کاشتند</p><p>لاجرم آن را به تو بگذاشتند</p><h2><a id="poem-65929" href="https://ganjoor.net/jami/7ourang/7-3/sh31">بخش ۳۱ - حکایت زشت رویی که خریدار کور یافته بود و وجه ناسره خود را در پیش وی می ستود</a></h2>
<p>خواست یکی کور، زنی زشت روی</p><p>کینه وری، طعنه زنی، زشت خوی</p><p>از شبه اش، چهره سیه رنگ تر</p><p>وز سپرش، جبهه پر آژنگ تر</p><p>گوش کر و پشت کژ و چشم کاژ</p><p>خامشیش بیهده، گفتار ژاژ</p><p>یک شبی از ناز به آن کور گفت</p><p>حیف که ماند از تو جمالم نهفت</p><p>طلعت من، خواسته از مه خراج</p><p>حرف خجالت زده بر لوح عاج</p><p>نرگس من، چشم و چراغ چمن</p><p>لاله من، داغ‌نه یاسمن</p><p>از صفت قامت من، کوتهی</p><p>یافته آوازه سرو سَهی</p><p>کور چو افسانه او گوش کرد</p><p>خون دل از سینه او جوش کرد</p><p>گفت، اگر حال چنین بودیت</p><p>دولت و اقبال قرین بودیت</p><p>دامن تو، دیده وری داشتی</p><p>تخم هوایت دگری کاشتی</p><p>این همه بیننده ز نزدیک و دور</p><p>کس ننهد آینه در پیش کور</p><p>چشم من ار کور نبودی چنین</p><p>تو سر دعوی نگشودی چنین</p><p>بستگی چشمم از اوصاف تو</p><p>بر تو گشاده ست در لاف تو</p><p>جامی اگر نقد کمالیت هست</p><p>در حُجُب غیب جمالیت هست</p><p>بر بصر اهل نظر جلوه ده</p><p>در نظر بی بصرانش منه</p><p>ور نه، ز همت در انصاف زن</p><p>خط خطا بر ورق لاف زن</p><h2><a id="poem-65930" href="https://ganjoor.net/jami/7ourang/7-3/sh32">بخش ۳۲ - مقاله ششم در اشارت به زکات که سرمایه بالش مال و مالش نفس بخل سگال است</a></h2>
<p>ای شده زندان درم مشت تو</p><p>بند بر آنجا ز هر انگشت تو</p><p>پیش که ایام کند رنجه ات</p><p>گردش او تاب دهد پنجه ات</p><p>عیش تو را حال دگرگون کند</p><p>نقد خود از دست تو بیرون کند</p><p>خوش بگشا دست چو احسانیان</p><p>از پی آزادی زندانیان</p><p>مرد درم زن که درم گرد ساخت</p><p>ساختنش گرد چرا ورد ساخت</p><p>گردش ازان ساخت که گردان بود</p><p>کف به کف از راهنوردان بود</p><p>نی که به دستت ز خلاف کرم</p><p>ناخنی از سیم شود هر درم</p><p>تاش جدا کم کنی از مشت خویش</p><p>بر صفت ناخن از انگشت خویش</p><p>ناخن سیمت که به کف حاصل است</p><p>ناخنه دیده جان و دل است</p><p>ناخنه از دیده دل بر تراش</p><p>ور نه به ناخن دل خود می خراش</p><p>جمع مکن درهم و دینار را</p><p>سخره مشو شحنه ادبار را</p><p>ور به مثل جمع شود صرف کن</p><p>گوش نیوشنده بدین حرف کن</p><p>هست مبرد که تو را سیبویه</p><p>گر چه به نحو است مشارالیه</p><p>هر چه بگوید بز اخفش شوی</p><p>ریش بجنبانی و دل خوش شوی</p><p>پیشه کنی از سر جهل شگرف</p><p>منع دنانیر و دراهم ز صرف</p><p>صرف همه گر چه نیاید ز تو</p><p>منع همه نیز نشاید ز تو</p><p>ده بدر از سیم و زرت آنقدر</p><p>کآردت از عهده واجب بدر</p><p>حق چو تو را داد ز دینار بیست</p><p>بخل به یک نیمه دینار چیست</p><p>ریخت ز درهم به کنارت دویست</p><p>پنج چو خواهد ز کناره مایست</p><p>زین زر و سیم است به باغ نعیم</p><p>قصر تو را خشت زر و خشت سیم</p><p>خشت زر پخته ده و سیم خام</p><p>تا که بود قصر تو فردا تمام</p><p>ماره مکن زر که شود ماره مار</p><p>گردنت از مار شود طوق دار</p><p>چون به گلوی کس ازان ماره هیچ</p><p>ندهی ازان بین به گلو مارپیچ</p><p>هر درم سیم که حق فقیر</p><p>زیر زمین می کنی اش جایگیر</p><p>بهر جزای تو به روز شمار</p><p>سرخ چو دینار کنندش زنار</p><p>گاه به رخ داغ نهندت که هان</p><p>بهر چه رخ داشتی از وی نهان</p><p>گاه به پهلو که ز بس بی رهی</p><p>پهلو ازو بهر چه کردی تهی</p><p>گاه به پشتت که ز روی درشت</p><p>بهر چه کردی سوی بیچاره پشت</p><p>داغ دو روه به تنت لاله وار</p><p>بس که بسوزند شوی لاله زار</p><p>جای دگر داغ کند هر درم</p><p>همچو تو ننهند به بالای هم</p><p>قدر درم گر بود افزون به فرض</p><p>طول دهندت به همان قدر و عرض</p><p>تفرقه کن جمع درم های خویش</p><p>سینه تهی کن ز الم های خویش</p><p>داغ جداییش که اینجا کشی</p><p>بهتر ازان داغ که فردا کشی</p><p>حیف بود کز پی فرزند و زن</p><p>داغ نهی این همه بر خویشتن</p><p>ضامن رزق همه شد کردگار</p><p>کار خدا را به خدا واگذار</p><h2><a id="poem-65931" href="https://ganjoor.net/jami/7ourang/7-3/sh33">بخش ۳۳ - حکایت آن صاحب کرم که بر همیان درم از رشته تدبیر پندگویان بند نهاد</a></h2>
<p>هر چه دهی از سر انصاف ده</p><p>قفل عدم بر در اسراف نه</p><p>بعد شکستن صدف خویش را</p><p>خوار مگردان خلف خویش را</p><p>بهره که دیدی ز خداوند خود</p><p>ساز ذخیره پی فرزند خود</p><p>تا چه بریزد صدفت زیر خاک</p><p>بهره ور آید ز تو آن در پاک</p><p>گفت که دارم سفری دور پیش</p><p>آنچه به دست است کنم زاد خویش</p><p>چون بپرد طوطی من زین قفس</p><p>بهره فرزند خداوند بس</p><p>دل چو قوی گشت به روزی دهم</p><p>از پی فرزند چه روزی نهم</p><p>جامی ازین به غم فرزند خور</p><p>زرد مکن روی وی از مهر زر</p><p>زآفت این رهزنش آگاه کن</p><p>قبله اش الرزق علی الله کن</p><p>دیده وری خواند به عقل سلیم</p><p>حرف فنا از ورق زر و سیم</p><p>خواست درین دایره تیز رو</p><p>سازدش از نقش بقا سکه نو</p><p>عقده ز همیان درم برگرفت</p><p>جلوه به میدان کرم در گرفت</p><p>بی درمان را درم اندوز ساخت</p><p>بی کرمان را کرم آموز ساخت</p><p>هر زر و سیمی که به درویش داد</p><p>آنچه طلب کرد بسی بیش داد</p><p>گفت فضولی ز کرم دست تنگ</p><p>کای شده پیش تو یکی سیم و سنگ</p><h2><a id="poem-65932" href="https://ganjoor.net/jami/7ourang/7-3/sh34">بخش ۳۴ - مقاله هفتم در اشارت به زیارت بیت الله الحرام که به وادی تگ و پویش در پس هر سنگی سرهنگی سر نهاده و در بوادی جست و جویش در هر بن خاری گرفتاری از پای درافتاده</a></h2>
<p>ای ز گلت نا زده سر حب دل</p><p>مانده ز حب وطنت پا به گل</p><p>خیز که شد پرده کش و پرده ساز</p><p>مطرب عشاق ز راه حجاز</p><p>یکدم ازین پرده سماعی بکن</p><p>هر چه نه زین پرده وداعی بکن</p><p>دین تو را تا شود ارکان تمام</p><p>روی نه از خانه به رکن و مقام</p><p>ناقه اگر نیست تو را زیر ران</p><p>بر قدم فاقه روان شو روان</p><p>گر نبود راحله باد پای</p><p>راحله از پای کن و در ره آی</p><p>گر به ادیمت نبود دسترس</p><p>جلد قدم پای فزار تو بس</p><p>ته به تهش پشت ز گرد و غبار</p><p>کرده تهش خار به میخ استوار</p><p>پاشنه از خنده دهان کرده باز</p><p>ز آبله ها ریخته اشک نیاز</p><p>واله و حیرت زده و مستهام</p><p>خنده زنان گریه کنان می خرام</p><p>پشت امید تو به خورشید گرم</p><p>بستر آسایشت از ریگ نرم</p><p>سایه به فرقت که مغیلان کند</p><p>به که سراپرده سلطان کند</p><p>باد مخالف زده در دیده ریگ</p><p>پای فرو رفته به تفسیده ریگ</p><p>به که نشینی به مهب شمال</p><p>پای فرو کرده به آب زلال</p><p>بانگ حدی بشنو و صورت درای</p><p>شو چو شتر گرم رو و تیز پای</p><p>راه وفا می سپر و می گذر</p><p>بر خسک خشک چو ریحان تر</p><p>باد به میعاد تعبد رسان</p><p>رخت به میقات تجرد رسان</p><p>رشته تدبیر ز سوزن بکش</p><p>خلعت سوزن زده از تن بکش</p><p>هر چه بر آن بخیه زدی ماه و سال</p><p>آی برون از همه سوزن مثال</p><p>باز کن از بخیه زده جامه جوی</p><p>بو که تو را بخیه نیفتد به روی</p><p>گر نه ز مرگ است فراموشیت</p><p>به که بود کار کفن پوشیت</p><p>لب بگشا یافتن کام را</p><p>نعره لبیک زن احرام را</p><p>موی نشوییده و رخ گردناک</p><p>سینه خراشیده و دل دردناک</p><p>رو به حرم کن که در آن خوش حریم</p><p>هست سیه پوش نگاری مقیم</p><p>صحن حرم روضه خلد برین</p><p>او به چنان صحن مربع نشین</p><p>قبله خوبان عرب روی او</p><p>سجده شوخان عجم سوی او</p><p>باد چو در دامنش آویخته</p><p>غالیه در جیب جهان ریخته</p><p>تا شکنی شیشه ناموس و ننگ</p><p>کرده نهان در ته دامانت سنگ</p><p>باز شکن دامن شبرنگ او</p><p>دیده جان سرمه کش از سنگ او</p><p>سنگ سیاهش که ازان کوته است</p><p>دست تمنات یمین الله است</p><p>چون تو ازان سنگ شوی بوسه چین</p><p>بوسه زن دست که باشی ببین</p><p>بر سر گردون زنی از فخر کوس</p><p>گر رسدت دولت این دستبوس</p><p>از لب زمزم شنو این زمزمه</p><p>کز نم ما زنده دلند این همه</p><p>سوی قدمگاه خلیل الله آی</p><p>پا چو نیابی به پی اش دیده سای</p><p>پای مروت به سوی مروه نه</p><p>چهره صفوت به صفا جلوه ده</p><p>تا نشود در عرفاتت وقوف</p><p>کی شود از راه نجاتت وقوف</p><p>کبش منی را به منا ریز خون</p><p>نفس دنی را به فنا کن زبون</p><p>سنگ به دست آر ز رمی جمار</p><p>دیو هوا را کن ازان سنگسار</p><p>چون دل ازین شغل بپرداختی</p><p>کار حج و عمره به هم ساختی</p><p>شکر خدا گوی که توفیق داد</p><p>ره به سوی خانه خویشت گشاد</p><p>ور نه که یارد که به آن ره برد</p><p>ور چه شود مرغ به آن ره پرد</p><h2><a id="poem-65933" href="https://ganjoor.net/jami/7ourang/7-3/sh35">بخش ۳۵ - حکایت علی بن موفق قدس سره و مناجات وی با حضرت حق جل و علا</a></h2>
<p>پور موفق که به توفیق حق</p><p>برد ز هر پیر موفق سبق</p><p>بادیه کعبه بسی می برید</p><p>محنت آن راه بسی می کشید</p><p>روزی از آنجا که دلی داشت تنگ</p><p>زد به در کعبه سر خود به سنگ</p><p>گفت خدایا پس هر محنتی</p><p>سوی من افکن نظر رحمتی</p><p>راه حج و عمره بسی رفته ام</p><p>بهر تو نی بهر کسی رفته ام</p><p>دل به وفای تو گرو بوده ام</p><p>بی سر و پا در تک و دو بوده ام</p><p>زین سفرم نیست به کف حاصلی</p><p>نی سره وقتی نه به سامان دلی</p><p>هیچ ندانم که مرا حال چیست</p><p>بخت مرا مایه اقبال چیست</p><p>شب چو درین درد فرو شد به خواب</p><p>آمدش از حضرت بی چون خطاب</p><p>کای به رهم پای ز سر ساخته</p><p>بر همه زین پای سرافراخته</p><p>گر نه تو را خواستمی کی چنین</p><p>دادمیت ره سوی این سرزمین</p><p>هر که نه مایل به سوی وی شوی</p><p>سوی خودش راهنما کی شوی</p><p>حاصلت این بس که تو را خواستم</p><p>باطنت از شوق خود آراستم</p><p>ره به سوی خانه خود دادمت</p><p>بر در هر کس نفرستادمت</p><p>یارب از آنجا که کرم آن توست</p><p>چشم همه بر در احسان توست</p><p>جامی اگر چند نه صاحبدلیست</p><p>از تو به امید چنین حاصلیست</p><h2><a id="poem-65934" href="https://ganjoor.net/jami/7ourang/7-3/sh36">بخش ۳۶ - مقاله هشتم در اشارت به عزلت مشتمل بر عزت که بی «عین » علم زلت است و بی «زای » زهد علت</a></h2>
<p>ای چو گلت جیب به چنگ خسان</p><p>دامن صحبت بکش از ناکسان</p><p>گر چه ز آغاز گشادت دهند</p><p>عاقبت الامر به بادت دهند</p><p>غنچه وش از همنفسان لب ببند</p><p>خیره چو گل در رخ هر کس مخند</p><p>جلوه مده همچو خور انوار خویش</p><p>باش چو سایه پس دیوار خویش</p><p>بر کس و ناکس به حریم خمول</p><p>قفل کن ابواب خروج و دخول</p><p>دیر نشین باش چو عیسی دمان</p><p>خانه بپرداز ز نامحرمان</p><p>گر بود اندر بن غاریت جای</p><p>حلقه مارت شده زنجیر پای</p><p>به که به هر حلقه نهی پای خویش</p><p>محفل هر سفله کنی جای خویش</p><p>ور شودت دور کمر کوه سنگ</p><p>گرد میان منطقه دم پلنگ</p><p>به که دو رنگان منافق سیر</p><p>پیش تو بندند به خدمت کمر</p><p>گر کشدت شانه به سر پنجه شیر</p><p>کشمکش او کند از جانت سیر</p><p>به که حریفان کف راحت نهند</p><p>مرهم لطفت به جراحت نهند</p><p>گر کندت بحر پر آشوب غرق</p><p>یا گذرد موج هلاکت ز فرق</p><p>به که به کشتی رفیقان خاص</p><p>رخت خود آری به امید خلاص</p><p>در کنف پرتو خور کم نشین</p><p>تا نشود سایه تو را همنشین</p><p>راه ز گلگشت لب جو بتاب</p><p>تا نزند صورت تو سر ز آب</p><p>آینه را در نظر خود منه</p><p>تا نشود عکس تو را جلوه ده</p><p>اول فطرت که پدید آمدی</p><p>از همه کس فرد و وحید آمدی</p><p>عاقبت کار کز اینجا روی</p><p>از همه شک نیست که تنها روی</p><p>این همه اکنون گره و بند چیست</p><p>وین همه آمیزش و پیوند چیست</p><p>بگسل ازینان که زیان تواند</p><p>خصم دل و دشمن جان تواند</p><p>قدر تو کاهند که افزون شوند</p><p>عیب تو سنجند که موزون شوند</p><p>گر تو شوی پنبه همه آتشند</p><p>ور تو نهی سر همه گردن کشند</p><p>چون دلت از غصه پریشان شود</p><p>مایه جمعیت ایشان شود</p><p>ور شود اسباب حضور تو جمع</p><p>شعله زند عرق حسدشان چو شمع</p><p>چند درین ششدره بی گشاد</p><p>عمر دهی از دم اینان به باد</p><p>باد خزان است دم سردشان</p><p>سردی جان است ره آوردشان</p><p>ترسم از آن روز که سردت کنند</p><p>دل سپر ناوک دردت کنند</p><p>هر که نه مشغولی دینش ره است</p><p>غول ره توست خدا آگه است</p><p>پای وفا بر پی غولان مدار</p><p>روی به بیغوله تنهایی آر</p><p>ور نبود از دل سوداییت</p><p>طاقت بیغوله تنهاییت</p><p>خیز و قدم نه به ره رفتگان</p><p>روی سوی آرامگه رفتگان</p><p>یاد کن از عهد فراموششان</p><p>نکته شنو از لب خاموششان</p><p>پر شده شان بین ز غبار استخوان</p><p>کحل بصیرت کن ازان سرمه دان</p><p>منزلشان بین به ته سنگ تنگ</p><p>کوب سر افعی غفلت به سنگ</p><p>با نفس تنگ برآر از درون</p><p>زمزمه نحن بکم لا حقون</p><p>بو که دلت یابد از آن زندگی</p><p>روز حیات تو فروزندگی</p>
</body></html>