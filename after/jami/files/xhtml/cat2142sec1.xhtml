<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>رباعیات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80740" href="https://ganjoor.net/jami/divanj/vaseta-eghd/robaee-jv/sh1">شمارهٔ ۱</a></h2>
<p>تا ما ره تسبیح و ثنا می پوییم</p><p>«سبحانک لاعلم لنا» می گوییم</p><p>لوح طلب از حرف دعا می شوییم</p><p>چون درخور ماست آنچه ما می گوییم</p><h2><a id="poem-80741" href="https://ganjoor.net/jami/divanj/vaseta-eghd/robaee-jv/sh2">شمارهٔ ۲</a></h2>
<p>از ساحت دل گرد ریا رفتن به</p><p>وانگه گهر حمد و ثنا سفتن به</p><p>لیکن چو زبان علم ازان کوتاه است</p><p>«سبحانک لا علم لنا» گفتن به</p><h2><a id="poem-80742" href="https://ganjoor.net/jami/divanj/vaseta-eghd/robaee-jv/sh3">شمارهٔ ۳</a></h2>
<p>دل گوهر سبحه محبت می سفت</p><p>وز ساحت جان غبار غفلت می رفت</p><p>یک غنچه ز باغ حسن جانان بشکفت</p><p>جلت سبحات وجهه الباقی گفت</p><h2><a id="poem-80743" href="https://ganjoor.net/jami/divanj/vaseta-eghd/robaee-jv/sh4">شمارهٔ ۴</a></h2>
<p>روشن گهری که جان پاکان سفته ست</p><p>گرد غفلت ز خوابناکان رفته ست</p><p>کان الله ولا شی ء معه گفت یکی</p><p>وان دیگری الان کما کان گفته ست</p><h2><a id="poem-80744" href="https://ganjoor.net/jami/divanj/vaseta-eghd/robaee-jv/sh5">شمارهٔ ۵</a></h2>
<p>تا تو نزنی طعن کسی در عالم</p><p>زانسان که زدند قدسیان بر آدم</p><p>ایزد به زبان جمله عالم هر دم</p><p>گوید «انی اعلم ما لا تعلم »</p><h2><a id="poem-80745" href="https://ganjoor.net/jami/divanj/vaseta-eghd/robaee-jv/sh6">شمارهٔ ۶</a></h2>
<p>جانا لبم از ذکر تو خاموش مباد</p><p>یاد تو ز خاطرم فراموش مباد</p><p>هرجا ز شمایلت حدیثی گذرد</p><p>ذرات وجود من بجز گوش مباد</p><h2><a id="poem-80746" href="https://ganjoor.net/jami/divanj/vaseta-eghd/robaee-jv/sh7">شمارهٔ ۷</a></h2>
<p>از شهر عدم آمده ام سوی وجود</p><p>افتاده غریبم به سرکوی وجود</p><p>گفتی که درین کوی چه خواهی جامی</p><p>خواهم عدمی که نشنود بوی وجود</p><h2><a id="poem-80747" href="https://ganjoor.net/jami/divanj/vaseta-eghd/robaee-jv/sh8">شمارهٔ ۸</a></h2>
<p>آنم که به عهد عشقبازی گروم</p><p>حاشا که به غیر عشقبازی گروم</p><p>همواره قدم بر قدم عشق روم</p><p>کی حکم حکیم و متکلم شنوم</p><h2><a id="poem-80748" href="https://ganjoor.net/jami/divanj/vaseta-eghd/robaee-jv/sh9">شمارهٔ ۹</a></h2>
<p>تا کی ز تصوف خر و بار آوردن</p><p>بر جای یکی نکته هزار آوردن</p><p>خاموش که حاصل همه یک سخن است</p><p>روی از همه تافتن به یار آوردن</p><h2><a id="poem-80749" href="https://ganjoor.net/jami/divanj/vaseta-eghd/robaee-jv/sh10">شمارهٔ ۱۰</a></h2>
<p>تا پیش تو ای شمع چگل مردودم</p><p>با دود دل از سوختگان معدودم</p><p>از آه دل ایستاده بر سر دودم</p><p>از آه همانا الف ممدودم</p><h2><a id="poem-80750" href="https://ganjoor.net/jami/divanj/vaseta-eghd/robaee-jv/sh11">شمارهٔ ۱۱</a></h2>
<p>قد قل الی میلک ای جان و جهان</p><p>و اعتاص علی نیلک ای جان و جهان</p><p>دست املم به جیب وصلت نرسید</p><p>فالان یدی و ذیلک ای جان و جهان</p><h2><a id="poem-80751" href="https://ganjoor.net/jami/divanj/vaseta-eghd/robaee-jv/sh12">شمارهٔ ۱۲</a></h2>
<p>من کیستم از شهر خرد تاخته ای</p><p>در عشق بتان دینی دین باخته ای</p><p>خانه به خرامات مغان ساخته ای</p><p>از هرچه نه عشق خانه پرداخته ای</p><h2><a id="poem-80752" href="https://ganjoor.net/jami/divanj/vaseta-eghd/robaee-jv/sh13">شمارهٔ ۱۳</a></h2>
<p>رسوا شده لولیی ربالی دردست</p><p>از کوی خرابات همی آمد مست</p><p>با خویشتن این ترانه می زد پیوست</p><p>کای وای کسی که از خود و خلق نرست</p><h2><a id="poem-80753" href="https://ganjoor.net/jami/divanj/vaseta-eghd/robaee-jv/sh14">شمارهٔ ۱۴</a></h2>
<p>ای خوانده به عزم رفتن افسون همه</p><p>بگرفته غمت درون و بیرون همه</p><p>ما زنده به آنیم که بازآیی زود</p><p>گر دیر آیی به گردنت خون همه</p><h2><a id="poem-80754" href="https://ganjoor.net/jami/divanj/vaseta-eghd/robaee-jv/sh15">شمارهٔ ۱۵</a></h2>
<p>ای کشته مرا به تیغ لاغ و لابه</p><p>دور از تو به سان ماهیم بر تابه</p><p>من غرقه به خون بی تو و توبا دگران</p><p>همخانه و همخوابه و هم گرمابه</p><h2><a id="poem-80755" href="https://ganjoor.net/jami/divanj/vaseta-eghd/robaee-jv/sh16">شمارهٔ ۱۶</a></h2>
<p>گاهی ز غمت چو ابر گرینده شوم</p><p>گاهی به رخت چو برق در خنده شوم</p><p>تو جان منی ز رفتن و آمدنت</p><p>نبود عجب ار بمیرم و زنده شوم</p><h2><a id="poem-80756" href="https://ganjoor.net/jami/divanj/vaseta-eghd/robaee-jv/sh17">شمارهٔ ۱۷</a></h2>
<p>بستی کمر وداع و زین شیوه مرا</p><p>هم دست زکار رفت و هم پای ز جا</p><p>نی دست که دامن تو گیرم که مرو</p><p>نی پای که در پی تو آیم که بیا</p><h2><a id="poem-80757" href="https://ganjoor.net/jami/divanj/vaseta-eghd/robaee-jv/sh18">شمارهٔ ۱۸</a></h2>
<p>شوخی که بلای دل و دین افتاده ست</p><p>برخاک ره از خانه زین افتاده ست</p><p>او پرتو خورشید جمال ازل است</p><p>از وی چه عجب گر به زمین افتاده ست</p><h2><a id="poem-80758" href="https://ganjoor.net/jami/divanj/vaseta-eghd/robaee-jv/sh19">شمارهٔ ۱۹</a></h2>
<p>روزی که سوی اهل وفا می آیی</p><p>افتان خیزان همچو صبا می آیی</p><p>تازان تازان همی روی از بر ما</p><p>لنگان لنگان به سوی ما می آیی</p><h2><a id="poem-80759" href="https://ganjoor.net/jami/divanj/vaseta-eghd/robaee-jv/sh20">شمارهٔ ۲۰</a></h2>
<p>چون دیده ببندم به خیال تو خوشم</p><p>چون بگشایم به خط و خال تو خوشم</p><p>القصه چه در خواب و چه در بیداری</p><p>دایم به تماشای جمال تو خوشم</p><h2><a id="poem-80760" href="https://ganjoor.net/jami/divanj/vaseta-eghd/robaee-jv/sh21">شمارهٔ ۲۱</a></h2>
<p>جانا بنشین و زان دو لب در گوشم</p><p>گوش یک سخن و ز ناله کن خاموشم</p><p>ور نی ز خراش دل خود بخروشم</p><p>خود را و تو را به عالمی بفروشم</p><h2><a id="poem-80761" href="https://ganjoor.net/jami/divanj/vaseta-eghd/robaee-jv/sh22">شمارهٔ ۲۲</a></h2>
<p>چون سوی من ای جان و جهان دیر آیی</p><p>خواهی بکشی زودم ازان دیر آیی</p><p>گر عمر نهم نام تو یا جان چه عجب</p><p>چون عمر روی زود چو جان دیر آیی</p><h2><a id="poem-80762" href="https://ganjoor.net/jami/divanj/vaseta-eghd/robaee-jv/sh23">شمارهٔ ۲۳</a></h2>
<p>وای دل آن که دلستانش برود</p><p>وز باغ نظر سرو روانش برود</p><p>گفتی که به رفتنم رضا ده هیهات</p><p>چون زنده رضا دهد که جانش برود</p><h2><a id="poem-80763" href="https://ganjoor.net/jami/divanj/vaseta-eghd/robaee-jv/sh24">شمارهٔ ۲۴</a></h2>
<p>روزی بینی مرا به خاک افتاده</p><p>وز تیغ اجل به سینه چاک افتاده</p><p>جان روی به عالم بقا آورده</p><p>تن بر سر بستر هلاک افتاده</p><h2><a id="poem-80764" href="https://ganjoor.net/jami/divanj/vaseta-eghd/robaee-jv/sh25">شمارهٔ ۲۵</a></h2>
<p>بی کار دلا به کارفرما نرسی</p><p>اینجا نکنی کار بدانجا نرسی</p><p>کار خود از امروز به فردا مفکن</p><p>ترسم که از امروز به فردا نرسی</p><h2><a id="poem-80765" href="https://ganjoor.net/jami/divanj/vaseta-eghd/robaee-jv/sh26">شمارهٔ ۲۶</a></h2>
<p>یارب ز زیان و سود خویشم برهان</p><p>وز نسبت بخل و جود خویشم برهان</p><p>من ناخوشیی که دارم از خود دارم</p><p>از ناخوشی وجود خویشم برهان</p><h2><a id="poem-80766" href="https://ganjoor.net/jami/divanj/vaseta-eghd/robaee-jv/sh27">شمارهٔ ۲۷</a></h2>
<p>تا ترک عوایق و علایق نکنی</p><p>قطع نظر ازکل خلایق نکنی</p><p>در قبله توحید ز روی اخلاص</p><p>یک سجده شایسته لایق نکنی</p><h2><a id="poem-80767" href="https://ganjoor.net/jami/divanj/vaseta-eghd/robaee-jv/sh28">شمارهٔ ۲۸</a></h2>
<p>تا کی طلب جانان چون نادانان</p><p>زین شعبده بازکان افسون خوانان</p><p>خواهی که به جانان برسی رو گم کن</p><p>تن در دل و دل در جان جان در جانان</p><h2><a id="poem-80768" href="https://ganjoor.net/jami/divanj/vaseta-eghd/robaee-jv/sh29">شمارهٔ ۲۹</a></h2>
<p>یک نیمه ز عمر در بطالت بگذشت</p><p>یک نیمه به تشویر و خجالت بگذشت</p><p>عمری که دمی ازو جهانی ارزد</p><p>بنگر به چه حیلت و چه حالت بگذشت</p><h2><a id="poem-80769" href="https://ganjoor.net/jami/divanj/vaseta-eghd/robaee-jv/sh30">شمارهٔ ۳۰</a></h2>
<p>هر گه خوانی «الف بی » ای حورنژاد</p><p>از دست دو «دال و الفت » خواهم داد</p><p>تا نتواند به «میم » تو چشم گشاد</p><p>انگشت نهم ز رشک بر دیده «صاد»</p><h2><a id="poem-80770" href="https://ganjoor.net/jami/divanj/vaseta-eghd/robaee-jv/sh31">شمارهٔ ۳۱</a></h2>
<p>بر عزم سفر دلی ز گیتی ناشاد</p><p>رفتم به وداع آن بت حور نژاد</p><p>می کرد وداع و اشکریزان می گفت</p><p>رفتی و گذاشتی مرا شرمت باد</p><h2><a id="poem-80771" href="https://ganjoor.net/jami/divanj/vaseta-eghd/robaee-jv/sh32">شمارهٔ ۳۲</a></h2>
<p>جانانه که آمد گل و گلشن همه او</p><p>در گلشن جان سنبل و سوسن همه او</p><p>برداشته از میانه پندار دویی</p><p>هم او همه گشته و هم من همه او</p><h2><a id="poem-80772" href="https://ganjoor.net/jami/divanj/vaseta-eghd/robaee-jv/sh33">شمارهٔ ۳۳</a></h2>
<p>گاهی کشیم به رفتن ای عشوه پرست</p><p>گه ز آمدن از نیست مرا سازی هست</p><p>تا چند گهی کشی و گه زنده کنی</p><p>یکباره برفتی و بکشتی و برست</p><h2><a id="poem-80773" href="https://ganjoor.net/jami/divanj/vaseta-eghd/robaee-jv/sh34">شمارهٔ ۳۴</a></h2>
<p>دیوانه شکل دین برانداز توام</p><p>مفتون دو لعل نغمه پرداز توام</p><p>ای وای من آن زمان که ماند محروم</p><p>دیده ز جمال و گوش ازآواز توام</p><h2><a id="poem-80774" href="https://ganjoor.net/jami/divanj/vaseta-eghd/robaee-jv/sh35">شمارهٔ ۳۵</a></h2>
<p>در دیده ز تو ابر بهاری دارم</p><p>بر چهره شکفته لاله زاری دارم</p><p>لطفی بنما و پرده از طلعت خویش</p><p>بگشا که عظیم انتظاری دارم</p><h2><a id="poem-80775" href="https://ganjoor.net/jami/divanj/vaseta-eghd/robaee-jv/sh36">شمارهٔ ۳۶</a></h2>
<p>دیدار تو ای یار پسندیده من</p><p>حیف است بدین دیده غمدیده من</p><p>در دیده من نشین وبگشای نقاب</p><p>خود بین رخ خویش لیک از دیده من</p><h2><a id="poem-80776" href="https://ganjoor.net/jami/divanj/vaseta-eghd/robaee-jv/sh37">شمارهٔ ۳۷</a></h2>
<p>از لجه هجر ساحلی می خواهم</p><p>در ساحت وصل منزلی می خواهم</p><p>اینها همه علت است بی خواهش خویش</p><p>مستغرق عشق تو دلی می خواهم</p><h2><a id="poem-80777" href="https://ganjoor.net/jami/divanj/vaseta-eghd/robaee-jv/sh38">شمارهٔ ۳۸</a></h2>
<p>رفت آنکه طلبگار وصالت باشم</p><p>جویای رخ خجسته فالت باشم</p><p>بنمای جمال عشق عشاق خودم</p><p>تا عاشق عاشق جمالت باشم</p><h2><a id="poem-80778" href="https://ganjoor.net/jami/divanj/vaseta-eghd/robaee-jv/sh39">شمارهٔ ۳۹</a></h2>
<p>خوش با دگرانی ای به رخ رشک پری</p><p>بر من همه راه ناخوشی می سپری</p><p>چون دولت سود وصل تو یافت نشد</p><p>در ماتم نایاب من و نوحه گری</p><h2><a id="poem-80779" href="https://ganjoor.net/jami/divanj/vaseta-eghd/robaee-jv/sh40">شمارهٔ ۴۰</a></h2>
<p>با تیغ تو گر سرنفرازم چه کنم</p><p>سر در ره عشق تو نبازم چه کنم</p><p>چون دولت یافت نشد نصیب دگران</p><p>با محنت نایاب نسازم چه کنم</p><h2><a id="poem-80780" href="https://ganjoor.net/jami/divanj/vaseta-eghd/robaee-jv/sh41">شمارهٔ ۴۱</a></h2>
<p>گفتی که سیاه است تو را خرقه به رنگ</p><p>آورده ام این رنگ من از دیر فرنگ</p><p>هر لحظه چو ناقوس کشم از دل تنگ</p><p>از دوری آن دیر جگر سوز آهنگ</p><h2><a id="poem-80781" href="https://ganjoor.net/jami/divanj/vaseta-eghd/robaee-jv/sh42">شمارهٔ ۴۲</a></h2>
<p>آن مه که به دل حرف وفا کرده درست</p><p>دی بود به حمام پس از صبح نخست</p><p>آبی به سرم ریخت ز سرچشمه لطف</p><p>وز لوح دلم نقش بتان پاک بشست</p><h2><a id="poem-80782" href="https://ganjoor.net/jami/divanj/vaseta-eghd/robaee-jv/sh43">شمارهٔ ۴۳</a></h2>
<p>قلبی بصفاء خدکم مفتون</p><p>نطقی بصفات قدکم موزون</p><p>از عشق شما جنون من نیست عجب</p><p>انتم لیلی و صبکم مجنون</p><h2><a id="poem-80783" href="https://ganjoor.net/jami/divanj/vaseta-eghd/robaee-jv/sh44">شمارهٔ ۴۴</a></h2>
<p>ای از تو مرا گوش پر و دیده تهی</p><p>خوش آنکه ز گوش پای در دیده نهی</p><p>تو مردم دیده ای نه آویزه گوش</p><p>از گوش به دیده آکه در دیده بهی</p><h2><a id="poem-80784" href="https://ganjoor.net/jami/divanj/vaseta-eghd/robaee-jv/sh45">شمارهٔ ۴۵</a></h2>
<p>ای پایه بخل از تو شده پست سخا</p><p>وز ساغر لطف تو جهان مست سخا</p><p>می بود سخا پی سپر بخل شده</p><p>بگرفت سخای دست تو دست سخا</p><h2><a id="poem-80785" href="https://ganjoor.net/jami/divanj/vaseta-eghd/robaee-jv/sh46">شمارهٔ ۴۶</a></h2>
<p>از زیب خطت عذار نایافته زین</p><p>نبود ز تو تا مه سر مویی مابین</p><p>باشد زشعاع رخ دو چشم تو دو عین</p><p>بینی الفی کشیده بین العینین</p><h2><a id="poem-80786" href="https://ganjoor.net/jami/divanj/vaseta-eghd/robaee-jv/sh47">شمارهٔ ۴۷</a></h2>
<p>گل گر چه کشد سرزنش از خار درشت</p><p>رو با تو و بر درخت خود دارد پشت</p><p>با قد تو شاخ گل مگر دعوی کرد</p><p>کش گل به طپانچه می زند غنچه به مشت</p><h2><a id="poem-80787" href="https://ganjoor.net/jami/divanj/vaseta-eghd/robaee-jv/sh48">شمارهٔ ۴۸</a></h2>
<p>خورشید می آنکه ساقی و دور مدام</p><p>دیده ست ز تدویر صراحیش مقام</p><p>بر حلق صراحی گذرد چون مه نو</p><p>در دایره جام شود ماه تمام</p><h2><a id="poem-80788" href="https://ganjoor.net/jami/divanj/vaseta-eghd/robaee-jv/sh49">شمارهٔ ۴۹</a></h2>
<p>بشکافت زمین به سبزه و گل بشکفت</p><p>شد در چمن آشکار اسرار نهفت</p><p>گر بود کدورتی ز دی جنبش باد</p><p>از سایه شاخ ساخت جاروب و برفت</p><h2><a id="poem-80789" href="https://ganjoor.net/jami/divanj/vaseta-eghd/robaee-jv/sh50">شمارهٔ ۵۰</a></h2>
<p>پیری دیدم ز نقش هستی ساده</p><p>قفل همه مشکلات را بگشاده</p><p>گفتم که اراده چیست ای آزاده</p><p>فرمود که ترک ما علیه العاده</p><h2><a id="poem-80790" href="https://ganjoor.net/jami/divanj/vaseta-eghd/robaee-jv/sh51">شمارهٔ ۵۱</a></h2>
<p>ای نطق تو آب زندگی را منبع</p><p>در هر نفست نفیس گنجی مودع</p><p>آلوده مکن دهان بما لا یعنی</p><p>فرسوده مکن زبان بما لاینفع</p><h2><a id="poem-80791" href="https://ganjoor.net/jami/divanj/vaseta-eghd/robaee-jv/sh52">شمارهٔ ۵۲</a></h2>
<p>جامی عمری به خلق عالم پیوست</p><p>زان شیوه نیامدش بجز باد به دست</p><p>فارغ ز همه کنون به کنجی بنشست</p><p>از دوستی و دشمنی خلق برست</p><h2><a id="poem-80792" href="https://ganjoor.net/jami/divanj/vaseta-eghd/robaee-jv/sh53">شمارهٔ ۵۳</a></h2>
<p>هستم ز علایق جهان آزاده</p><p>دارم همه اسباب طرب آماده</p><p>اشعار ندیم و کسب دانش معشوق</p><p>دفتر دف و کلک نی سیاهی باده</p><h2><a id="poem-80793" href="https://ganjoor.net/jami/divanj/vaseta-eghd/robaee-jv/sh54">شمارهٔ ۵۴</a></h2>
<p>در دایره وفا نیی یک ساعت</p><p>بی داعیه جفا نیی یک ساعت</p><p>گر از نظرم جدا شدی باکی نیست</p><p>چون از دل من جدا نیی یک ساعت</p><h2><a id="poem-80794" href="https://ganjoor.net/jami/divanj/vaseta-eghd/robaee-jv/sh55">شمارهٔ ۵۵</a></h2>
<p>ماییم ز فیض جود آن جان و جهان</p><p>فانی شده در شهود آن جان و جهان</p><p>بس نیست شدیم و هست تا روشن شد</p><p>نابود جهان و بود آن جان و جهان</p><h2><a id="poem-80795" href="https://ganjoor.net/jami/divanj/vaseta-eghd/robaee-jv/sh56">شمارهٔ ۵۶</a></h2>
<p>گر بیدارم اسیر صد شور و شرم</p><p>ور در خوابم ز عقل و دین بی خبرم</p><p>هرگه که به حال خویشتن درنگرم</p><p>خواهم که لباس عمر بر خود بدرم</p><h2><a id="poem-80796" href="https://ganjoor.net/jami/divanj/vaseta-eghd/robaee-jv/sh57">شمارهٔ ۵۷</a></h2>
<p>ای خواجه به کوی اهل دل منزل کن</p><p>در پهلوی اهل دل دلی حاصل کن</p><p>خواهی بینی جمال معشوق ازل</p><p>آیینه تو دل است رو در دل کن</p><h2><a id="poem-80797" href="https://ganjoor.net/jami/divanj/vaseta-eghd/robaee-jv/sh58">شمارهٔ ۵۸</a></h2>
<p>دل بهر تو صد تیغ ملامت خورده ست</p><p>صد زخم ز تیغت به قیامت برده ست</p><p>در عهد تو چون کسی سلامت طلبد</p><p>روزی که تو زاده ای سلامت مرده ست</p><h2><a id="poem-80798" href="https://ganjoor.net/jami/divanj/vaseta-eghd/robaee-jv/sh59">شمارهٔ ۵۹</a></h2>
<p>دل را ز تو غیر روشنی خود چه رسد</p><p>جان را به تو جز فروتنی خود چه رسد</p><p>در عشق تو نیست طاقت دوستیم</p><p>با خلق جهان به دشمنی خود چه رسد</p><h2><a id="poem-80799" href="https://ganjoor.net/jami/divanj/vaseta-eghd/robaee-jv/sh60">شمارهٔ ۶۰</a></h2>
<p>ای خواجه مرا به لطف خود پروری</p><p>زآوردن پشت و دنبه فربه کردی</p><p>بنشستی و دنبه را به رغبت خوردی</p><p>بردی به شکم آنچه به پشت آوردی</p><h2><a id="poem-80800" href="https://ganjoor.net/jami/divanj/vaseta-eghd/robaee-jv/sh61">شمارهٔ ۶۱</a></h2>
<p>سنبوسه که دی خواجه فرستاد به من</p><p>آورد یکی شوخ پریزاد به من</p><p>بنشست وز سنبوسه که آورد دو دانگ</p><p>خود خورد و چهار دانگ را داد به من</p><h2><a id="poem-80801" href="https://ganjoor.net/jami/divanj/vaseta-eghd/robaee-jv/sh62">شمارهٔ ۶۲</a></h2>
<p>بر ظلم خود ار تو ایست خواهی کردن</p><p>سرمایه عمر نیست خواهی کردن</p><p>زین گونه که کافر مظالم شده ای</p><p>آخر ده خود دویست خواهی کردن</p><h2><a id="poem-80802" href="https://ganjoor.net/jami/divanj/vaseta-eghd/robaee-jv/sh63">شمارهٔ ۶۳</a></h2>
<p>خوش آنکه به صد پاره چو میغت بینم</p><p>جان داده به افسوس و دریغت بینم</p><p>بی تیغ شدی کشته چو قاضی گشتی</p><p>خواهم پس ازین کشته به تیغت بینم</p><h2><a id="poem-80803" href="https://ganjoor.net/jami/divanj/vaseta-eghd/robaee-jv/sh64">شمارهٔ ۶۴</a></h2>
<p>نی در دستم ز گنج دانش درمی</p><p>نی از پایم به راه بینش قدمی</p><p>خوش آنکه ز لطف سود نوک قلمی</p><p>بگذاشت به لوح هستی از من رقمی</p><h2><a id="poem-80804" href="https://ganjoor.net/jami/divanj/vaseta-eghd/robaee-jv/sh65">شمارهٔ ۶۵</a></h2>
<p>از دعوی و بارنامه بگرفت دلم</p><p>وز گفت و شنید عامه بگرفت دلم</p><p>ای شاه قلندران خدارا نظری</p><p>کز ریش و فش و عمامه بگرفت دلم</p><h2><a id="poem-80805" href="https://ganjoor.net/jami/divanj/vaseta-eghd/robaee-jv/sh66">شمارهٔ ۶۶</a></h2>
<p>نوباوه بستان لطایف سخن است</p><p>دیباچه دیوان معارف سخن است</p><p>سری که مقدسان ازان محرومند</p><p>سر بر زده از زبان عارف سخن است</p><h2><a id="poem-80806" href="https://ganjoor.net/jami/divanj/vaseta-eghd/robaee-jv/sh67">شمارهٔ ۶۷</a></h2>
<p>این نسخه کزو عهد کهن شد تازه</p><p>وافتاد به هر مقام ازو آوازه</p><p>جلدش باد از ادیم فیروزه چرخ</p><p>وز تافته رشته های خور شیرازه</p><h2><a id="poem-80807" href="https://ganjoor.net/jami/divanj/vaseta-eghd/robaee-jv/sh68">شمارهٔ ۶۸</a></h2>
<p>هر دم طرحی زمانه بنیاد کند</p><p>دلهای شکسته را ازان شاد کند</p><p>نقشی بکشد ز نو بر این لوح کهن</p><p>تا آینده گذشته را یاد کند</p><h2><a id="poem-80808" href="https://ganjoor.net/jami/divanj/vaseta-eghd/robaee-jv/sh69">شمارهٔ ۶۹</a></h2>
<p>این مرغ خجسته فر که میمون بادا</p><p>پروازگهش فراز گردون بادا</p><p>از اوج قبول بال اقبال زنان</p><p>بر شاه جهانیان همایون بادا</p><h2><a id="poem-80809" href="https://ganjoor.net/jami/divanj/vaseta-eghd/robaee-jv/sh70">شمارهٔ ۷۰</a></h2>
<p>این نسخه که نزهتگه عقل و جان است</p><p>در خوبی او چشم خرد حیران است</p><p>خرم چمنیست از گل و ریحان پر</p><p>اوراق گل و خطوط اوریحان است</p><h2><a id="poem-80810" href="https://ganjoor.net/jami/divanj/vaseta-eghd/robaee-jv/sh71">شمارهٔ ۷۱</a></h2>
<p>خوش آنکه ز داغ عشق تابی دارد</p><p>در دیده ز ابر شوق آبی دارد</p><p>از همدمی بی خبران تافته روی</p><p>کنجی و کفافی و کتابی دارد</p><h2><a id="poem-80811" href="https://ganjoor.net/jami/divanj/vaseta-eghd/robaee-jv/sh72">شمارهٔ ۷۲</a></h2>
<p>بر لوح زمانه نیست یک حرف صواب</p><p>از حرفه حرف خوانیش روی بتاب</p><p>بی گوش و زبان چه خوش بود فهم خطاب</p><p>زین خامش گویا که کتاب است کتاب</p><h2><a id="poem-80812" href="https://ganjoor.net/jami/divanj/vaseta-eghd/robaee-jv/sh73">شمارهٔ ۷۳</a></h2>
<p>خوشتر زکتاب در جهان یاری نیست</p><p>در غمکده زمانه غمخواری نیست</p><p>هر لحظه ازو به گوشه تنهایی</p><p>صد راحت هست و هرگز آزاری نیست</p><h2><a id="poem-80813" href="https://ganjoor.net/jami/divanj/vaseta-eghd/robaee-jv/sh74">شمارهٔ ۷۴</a></h2>
<p>ای دیده ز نقش تو نگارستانی</p><p>سلک مژه بی گل تو خارستانی</p><p>از مرغ خزان رسیده خاطر من</p><p>شد تحفه مجلست بهارستانی</p>
</body></html>