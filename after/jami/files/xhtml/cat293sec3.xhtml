<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>خردنامه اسکندری - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66250" href="https://ganjoor.net/jami/7ourang/7-7/sh27">بخش ۲۷ - خردنامه فیثاغورس</a></h2>
<p>چنین است در سفرهای قدیم</p><p>ز فیثاغرس آن الهی حکیم</p><p>که چون قفل درج سخن باز کرد</p><p>جهان را گهر ریز این راز کرد</p><p>که ای چون صدف جمله تن گشته گوش</p><p>گشا یک نفس گوش حکمت نیوش</p><p>خدایی که آغاز هر هستی اوست</p><p>بلندی ده قدر هر پستی اوست</p><p>ازو شد به ما فتح باب جود</p><p>و زو یافت نور آفتاب وجود</p><p>ز آلودگی داد جانیت پاک</p><p>کزو زندگی دارد این آب و خاک</p><p>چنان پاک کامد بدو باز ده</p><p>رهش در سرا پرده راز ده</p><p>ز آلایش طبع پاکش بشوی</p><p>وز آن پس کنش سوی آن پاک روی</p><p>سزاوار آن پاک جز پاک نیست</p><p>به گردون شدن قوت خاک نیست</p><p>چو گشتی شناسای یزدان پاک</p><p>کسی گر نه بشناسدت زان چه باک</p><p>به قربش توانی رسیدن ولیک</p><p>به کردار نیکو نه گفتار نیک</p><p>چو کردار همراه گفتار نیست</p><p>به گفتار کس را بدو بار نیست</p><p>نگهدار خود را ز هر کار زشت</p><p>که ناید ز پاکان نیکو سرشت</p><p>مشو غره کان را ندانست کس</p><p>تو دانستی آن را به تنها و بس</p><p>تو را دیده بینا و دل هوشیار</p><p>ز خود از همه بیشتر شرم دار</p><p>اگر لب گشایی به حکمت گشای</p><p>مشو همچو بی حکمتان ژاژخای</p><p>و گر نی ز گفتار خاموش باش</p><p>پی فهم حکمت همه گوش باش</p><p>چو بندد شب تیره مشکین نقاب</p><p>ازان پیش کافتی ز پا مست خواب</p><p>زمانی چراغ خرد برفروز</p><p>ببین در فروغش عمل های روز</p><p>که روز تو در نیک و بد چون گذشت</p><p>در اشغال روح و جسد چون گذشت</p><p>کجا کامت از استقامت فتاد</p><p>ز سر حد راه سلامت فتاد</p><p>تلافی کن آن را به عجز و نیاز</p><p>به آمرزش از ایزد کارساز</p><p>کجا پا نیفتادت از ره برون</p><p>عنایت به طاعت شدت رهنمون</p><p>زیادت کن آن را به شکرآوری</p><p>فزایش ده آن را به خدمتگری</p><p>اگر هر شب این صورت آری به جای</p><p>شوی خاص درگاه قرب خدای</p><p>اگر چون شکوفه ز باران غیب</p><p>درم های سیمت بروید ز جیب</p><p>چو شاخ شکوفه مباش از کرم</p><p>که بر خاک و خاشاک ریزی درم</p><p>چنان هم مشو ممسک و زرپرست</p><p>که چون افتدت تنگه زر به دست</p><p>به ضرب طپانچه تو را آن ز کف</p><p>نگردد جدا چون جلاجل ز دف</p><p>مزی ناخوش و خوش ز نابود و بود</p><p>طریق وسط ورز در بخل و جود</p><p>هر آن کس که در دوستی راست نیست</p><p>بدو دشمنی جز کم و کاست نیست</p><p>چو در عقل و دین نیستش روشنی</p><p>حذر کن که با وی کنی دشمنی</p><p>تهی کن ز اندیشه اش مغز و پوست</p><p>نه با خویش دشمن شمارش نه دوست</p><p>مکن چون فرومایگان دل گران</p><p>ز حاجت روایی حاجتوران</p><p>چو باشد دو صد حاجتت با خدای</p><p>بر ارباب حاجت مزن پشت پای</p><p>درین پر دغا گنبد نیلگون</p><p>چو خواهی که کس را کنی آزمون</p><p>مشو غره حسن گفتار او</p><p>نظر کن که چونست کردار او</p><p>بسا کس که گفتار او دلکش است</p><p>ولی فعل و خویش همه ناخوش است</p><p>چو زاید ز فعلش همه درد و رنج</p><p>چه حاصل که دارد زبان سحر سنج</p><p>گرفتم که بر خلق شاهی کنی</p><p>نشاید ز تو کانچه خواهی کنی</p><p>بکن آنچه باید وگر فی المثل</p><p>در ارکان جاهت فتد صد خلل</p><p>نه از خرده دانیست جان کاستن</p><p>به آن گنج و مال جهان خواستن</p><p>مخواه آنچه کم داد بی بخت دست</p><p>به خست توان پای او سخت بست</p><p>به هر جا وزد باد احسان و جود</p><p>فرو ریزدش شاخ و برگ وجود</p><p>منه دیده بر گرد خوان سپهر</p><p>بگردان رخ از گرده ماه و مهر</p><p>مکن نیش دندان بر آن لقمه تیز</p><p>که ناخورده یک لقمه گویند خیز</p><p>مشو چو خسان سخره حرص و آز</p><p>به چیزی که امروز داری بساز</p><p>مخور غم که فردا چه پیش آیدت</p><p>در زرق بر رو که بگشایدت</p><p>زهی طفل نادان که در دست نان</p><p>بود بهر نان دگر خون فشان</p><h2><a id="poem-66251" href="https://ganjoor.net/jami/7ourang/7-7/sh28">بخش ۲۸ - حکایت آن طفل خرد که نان بزرگ در دست داشت، می خورد و می گریست که این نان اندک است و اشتهای من بسیار</a></h2>
<p>به بغداد شد گامزن زیرکی</p><p>دوچارش فتاد از قضا کودکی</p><p>ز دور رخش قرص مه را شکست</p><p>چو روی خودش گرده نان به دست</p><p>همی خورد ازان گرده و می گریست</p><p>بدو گفت زیرک که این گریه چیست</p><p>بگفتا منم کودک یک تنه</p><p>ز خوان امل معده گرسنه</p><p>بسی اشتها سخت و این گرده خرد</p><p>کجا راه سیری توانم سپرد</p><p>ز گریه از آنم چنین تلخکام</p><p>که می دانم این زود گردد تمام</p><p>بمانم ز بی توشگی سر به زیر</p><p>نه در دست من نان و نی معده سیر</p><p>بیا ساقی آن می که سیری دهد</p><p>درین بیشه ام زور شیری دهد</p><p>بده تا درآیم چو شیر ژیان</p><p>به هم بر زنم کار سود و زیان</p><p>بیا مطربا وز کمان رباب</p><p>که از رشته جان زهش برده تاب</p><p>ز هر نغمه زیر تیری فکن</p><p>به من چون شکاری نفیری فکن</p><h2><a id="poem-66252" href="https://ganjoor.net/jami/7ourang/7-7/sh29">بخش ۲۹ - خردنامه اسقلینوس</a></h2>
<p>خرد جمله لب شد زمین بوس را</p><p>زمین بوسی اسقلینوس را</p><p>حکیمی که چون لب به حکمت گشاد</p><p>ز طبع گهربارش این نکته زاد</p><p>که ای غرقه نعمت ایزدی</p><p>گرفتار کفران ز نابخردی</p><p>ببین نعمت و شکر نعمت بگوی</p><p>ببین زلت و دل ز زلت بشوی</p><p>ز شکر است نعمت فزایش پذیر</p><p>اگر مرد راهی ره شکر گیر</p><p>مبادا رود پای نعمت ز جای</p><p>فروبندش از رشته شکر پای</p><p>عبادتگران خدا ناشناس</p><p>چو گردنده گاوند گرد خراس</p><p>که هر چند خالی ز گردش نزیست</p><p>نمی داند آن گردش از بهر چیست</p><p>به صد وایه محتاج جان کاستن</p><p>به از حاجت از ناکسان خواستن</p><p>به خواهش ازیشان مریز آبروی</p><p>مدار آبرو را کم از آب جوی</p><p>نه زر ده به گستاخ فاجر نه زور</p><p>مددگاری او مکن در فجور</p><p>می و شاهدش را که آمادگیست</p><p>ز تو می فروشی و قوادگیست</p><p>مکن ضایع انعام خود زینهار</p><p>به حق ناشناسان حق ناگزار</p><p>به بحر اندرون به گهر ریختن</p><p>که در کیسه سفله زر ریختن</p><p>به تعلیم ناکس زبان کم گشای</p><p>که تعلیم او نیست دانش فزای</p><p>ز دانش دلش کی منور شود</p><p>به سگ آب ریزی نجس تر شود</p><p>سلامت اگر بایدت گوش باش</p><p>ز گفتار بیهوده خاموش باش</p><p>وگر زانکه گویی سخن راست گوی</p><p>به جز راستی زیور آن مجوی</p><p>نداند دل هیچ دانشوری</p><p>سخن را به از راستی زیوری</p><p>به صنعت سخن را که آراستی</p><p>چه حاصل چو خالیست از راستی</p><p>نه تنها شعار زبان است صدق</p><p>حصار تن و حرز جان است صدق</p><p>درین کهنه بیشه دورنگی مکن</p><p>ز شیری زنی دم، پلنگی مکن</p><p>درون و برون را به هم راست ساز</p><p>ز کج باز بهتر بود راست باز</p><p>درون را بیارای همچون برون</p><p>و یا کن برون را به رنگ درون</p><h2><a id="poem-66253" href="https://ganjoor.net/jami/7ourang/7-7/sh30">بخش ۳۰ - حکایت آن نوخاسته تن به جامه آراسته که جامه هایش نغز و سخن هایش بی مغز بود</a></h2>
<p>یکی تازه برنای نوخاسته</p><p>به شاهانه خلعت تن آراسته</p><p>درآمد بر آزادمردی حکیم</p><p>به خلوتسرای قناعت مقیم</p><p>حکیمش چو دید آنچنان بگذراند</p><p>به بالا و بر صدر مجلس نشاند</p><p>چو برنا نوای سخن ساز کرد</p><p>در گفت و گو پیش او باز کرد</p><p>ز هر جا سخن های بسیار گفت</p><p>ولی جمله بیرون ز هنجار گفت</p><p>نه لفظش فصیح و نه معنی صحیح</p><p>به هر لفظ و معنی خطایی صریح</p><p>به بیهوده چون شد زبانش روان</p><p>بدو گفت پیر کهن کای جوان</p><p>به دیگ سخن چون نیی نغز پز</p><p>مکن جامه نغز از اکسون و خز</p><p>برون می دهی از زبان عیب خویش</p><p>ز جامه چه می گیری این پرده پیش</p><p>چو جامه سخن بی کم و کاست کن</p><p>و یا جامه را با سخن راست کن</p><p>بیا ساقیا بین به دلتنگیم</p><p>ببخش از می لعل یکرنگیم</p><p>چو جام بلور از می لاله گون</p><p>برونم برآور به رنگ درون</p><p>بیا مطربا برکش آهنگ را</p><p>ره صلح کن نوبت جنگ را</p><p>ز ترکیب های موافق نغم</p><p>شود صد مخالف موافق به هم</p><h2><a id="poem-66254" href="https://ganjoor.net/jami/7ourang/7-7/sh31">بخش ۳۱ - خردنامه هرمس</a></h2>
<p>ز هرمس که هر مس زر ناب کرد</p><p>جهان پر گهرهای نایاب کرد</p><p>به ما درس حکمت چنین آمده ست</p><p>سزاوار صد آفرین آمده ست</p><p>که ای مهبط فضل جان آفرین</p><p>نمودار صنع جهان آفرین</p><p>به دانشوری شکر نعمت گزار</p><p>گه شکر بر نعمت کردگار</p><p>نباشد چنان هیچ شکری شگرف</p><p>که نعمت شود در حق خلق صرف</p><p>نهد لقمه از خوان فضل خدای</p><p>به کام فقیران بی دست و پای</p><p>تمنای دنیا و سودای دین</p><p>به یک سینه با هم نگردد قرین</p><p>چو دین بایدت رخ ز دنیا بتاب</p><p>کز آبادی این شود آن خراب</p><p>به هر پیشه آن کس که دانا بود</p><p>به جمع همه کی توانا بود</p><p>چو گیرد به کف دوک ریسندگی</p><p>کشد نوک کلک از نویسندگی</p><p>ور آغاز نامه نوشتن کند</p><p>کی آهنگ پشمینه رشتن کند</p><p>نیاید ز یک دست کردن دو کار</p><p>نشاید به یک دل گرفتن دو یار</p><p>چو پرهیزگاری شود پیشه ات</p><p>بود خیرخواهی در اندیشه ات</p><p>حذر کن ز راهی که رو در شر است</p><p>که آن ره سوی چه تو را رهبر است</p><p>قدم را نگهدار ازین تیره راه</p><p>مبادا که ناگه در افتی به چاه</p><p>به سوگند ناراست مگشا زبان</p><p>که دل را گزند است و جان را زیان</p><p>به هر سفله اش نیز تلقین مکن</p><p>وز آن خویش را رخنه در دین مکن</p><p>همی دانم از خوی ناساز او</p><p>که گردی به بشکستن انباز او</p><p>به راه جهالت مشو تیز گام</p><p>مبر دست مکنت به کسب حرام</p><p>که گر کیسه ات را دهد فربهی</p><p>کند سینه ات را ز ایمان تهی</p><p>مکن میل دنیا و لذات او</p><p>که نعت خوشی نیست در ذات او</p><p>گرفتار دنیا به دریاست غرق</p><p>گران سنگ باری نهاده به فرق</p><p>به ساحل نیفکنده زان موج رخت</p><p>دهد جان شیرین در آن موج سخت</p><p>به اخلاق اهل کرم روی کن</p><p>به اکرام هر نیک و بد خوی کن</p><p>به اکرام نیکان به نیکی گرای</p><p>که خشنود باشد ز نیکان خدای</p><p>به تعظیم شو با بدان سازگار</p><p>بدی شان به نیکی ز خود باز دار</p><p>اگر یابی آگاهی از عیب کس</p><p>به هر کس ازان بر نیاور نفس</p><p>تو هستی بشر دیگران هم بشر</p><p>نباشد بشر پای تا سر هنر</p><p>ز خیر بشر شرش افزون تر است</p><p>حروف بشر بیشتر زان شر است</p><p>مبادا که چو عیبی از جیب تو</p><p>زند سر کند دیگری عیب تو</p><p>تهیدستی و زهد و طاعتوری</p><p>به از مال بسیار و جرم آوری</p><p>چو آید به سر نوبت مال و جاه</p><p>رود مالت از دست و ماند گناه</p><p>دو مردن بود آدمیزاد را</p><p>گرفتار این محنت آباد را</p><p>یکی مردن از شهرت حرص و آز</p><p>ز بایست ها داشتن دست باز</p><p>دوم رشته جان بریدن ز تن</p><p>گسستن کشش های روح از بدن</p><p>کسی کو به مرگ نخستین شتافت</p><p>ز مرگ دوم عمر جاوید یافت</p><p>درین موج زن لجه رنج و بیم</p><p>ندارد جز این بهره مرد حکیم</p><p>که خود را کشیده ست بر ساحلی</p><p>گرفته ز موجش برون منزلی</p><p>گشاده ز دل دیده اعتبار</p><p>به نظاره بنشسته لیل و نهار</p><p>که چون دیگران غرق دریا شوند</p><p>به موج اندرون زیر و بالا شوند</p><p>متاع خود آخر به طوفان دهند</p><p>جگر تشنه و خشک لب جان دهند</p><p>چو با تو شود مدعی سخت گوی</p><p>به جز راه حلم و مدارا مپوی</p><p>شود چون ز انصاف خیزد خطاب</p><p>خطاپیشگان را دلیل صواب</p><p>اگر نرم خواهی حریف درشت</p><p>بود راحت کف به از رنج مشت</p><p>خشونت ز پولاد مردآزمای</p><p>به سوهان توان سود نی چوب سای</p><p>نیاراسته دل به فضل و ادب</p><p>مکن زینت جامه و جا طلب</p><p>چو نقش ادب از درون کاستی</p><p>برون را چه حاصل که آراستی</p><p>تو در بند زیور پی دیگران</p><p>تف افکن به روی تو دانشوران</p><h2><a id="poem-66255" href="https://ganjoor.net/jami/7ourang/7-7/sh32">بخش ۳۲ - حکایت آن زشت روی خانه آرای که حکیمی در خانه وی منزل ساخت و در وقت حاجت آب دهان بر وی انداخت</a></h2>
<p>یکی سفله با شکلی از طبع دور</p><p>ز دیدار او چشم مردم نفور</p><p>ز زر بفت جامه تنش بهره مند</p><p>به مصری عمامه سر او بلند</p><p>بیاراست بس دلگشا خانه ای</p><p>به از غرفه حور کاشانه ای</p><p>زمینش چو فردوس عنبر سرشت</p><p>مزین چو گردون به فیروزه خشت</p><p>همه سقف و دیوار او پر نگار</p><p>ز هر چه آن نه زیبا درش استوار</p><p>حکیمی که از حکمت آگاه بود</p><p>و زو جهل را دست کوتاه بود</p><p>بر آن سفله افتاد ناگه رهش</p><p>شد آن خانه یک لحظه منزلگهش</p><p>سخن را نوایی ز نو ساز کرد</p><p>به حکمت نواسازی آغاز کرد</p><p>چنان شد گره در گلو بلغمش</p><p>که در گفت و گو برنیامد دمش</p><p>ز راه گلو آن گره را چو کند</p><p>نشد یافت جایی که بتوان فکند</p><p>بپیچید رخ زان همه سرخ و زرد</p><p>فکندش به رخسار آن سفله مرد</p><p>ازو تافت رو کای پسندیده خوی</p><p>چنینم چرا تف فکندی به روی</p><p>بگفتا در این خانه کردم نظر</p><p>نبود از تو چیزی در او زشت تر</p><p>نشاید ز دانای نیکو سرشت</p><p>که تف بر نکو افکند پیش زشت</p><p>بیا ساقی ای یار بیچارگان</p><p>ده آن می که در چشم میخوارگان</p><p>درین زرکش آیینه نقره کوب</p><p>ازو بد نماید بد و خوب خوب</p><p>بیا مطرب از زخمه زخم درشت</p><p>بزن بر رگ پیر خم گشته پشت</p><p>که هر حرف دشوار و آسان که هست</p><p>رساند به گوش من آنسان که هست</p><h2><a id="poem-66256" href="https://ganjoor.net/jami/7ourang/7-7/sh33">بخش ۳۳ - داستان جهانگیری اسکندر و عمارت شهرها و اختراع کارهای وی بر سبیل اجمال</a></h2>
<p>گهرسنج این گنج گوهرفشان</p><p>چنین می دهد از سکندرنشان</p><p>که چون این خردنامه ها را نوشت</p><p>به دل تخم اقبال جاوید کشت</p><p>به ملک عدالت علم برکشید</p><p>به حرف ضلالت قلم درکشید</p><p>به کشور ستانی عنان تاب داد</p><p>ز کشور ستانان سنان آب داد</p><p>نخستین چو خور سوی مغرب شتافت</p><p>فروغ جمالش بر آن ملک تافت</p><p>به کف تیغ آتشفشان صبح وار</p><p>سپه تاخت بر لشکر زنگبار</p><p>زدود از پی رستن از ننگشان</p><p>ز آیینه مصریان زنگشان</p><p>وز آنجا سپه سوی دارا کشید</p><p>و زو کین خود بی مدارا کشید</p><p>لباس بقا بر تنش چاک کرد</p><p>ز ظلمات ظلمش جهان پاک کرد</p><p>وز آن پس به تأیید عز و جلال</p><p>سراپرده زد بر بلاد شمال</p><p>شمالش چو در سلک ملک یمین</p><p>درآمد علم زد به مشرق زمین</p><p>به مشرق زمین مطلع نور شد</p><p>وز آن ناحیت تیرگی دور شد</p><p>ولی چون خور آنجا نه دیر آرمید</p><p>جنیبت به حد جنوبی کشید</p><p>وز آنجا به مغرب زمین بازگشت</p><p>سرانجام کارش چو آغاز گشت</p><p>در آخر نهاد اندرین تنگنای</p><p>چو پرگار بر اولین نقطه پای</p><p>شد این چار دیوار با چار حد</p><p>به ملکیت دولتش نامزد</p><p>به محدود آورد روی از حدود</p><p>فرو ریخت باران احسان و جود</p><p>ز سر حد چین تا در روم و روس</p><p>جهان را رهاند از دریغ و فسوس</p><p>گهی آخت بر هند شمشیر عزم</p><p>گهی ساخت بر دشت خوارزم رزم</p><p>گه از نور آهنگ ظلمات کرد</p><p>بدو نور ظلمت مباهات کرد</p><p>صنمخانه ها را ز بنیاد کند</p><p>به زردشت و زردشتی آتش فکند</p><p>ز هر دین به جز دین یزدان پاک</p><p>فرو شست یکباری لوح خاک</p><p>بنا کرد بس شهرها در جهات</p><p>به سان سمرقند و مرو و هرات</p><p>پی بستن سد به مشرق نشست</p><p>در فتنه بر روی یأجوج بست</p><p>چو طی کرد یکسر بساط بسیط</p><p>ز خشکی درآمد به اخضر محیط</p><p>تهی گشته از خویش بر روی آب</p><p>همی رفت گنبد زنان چون حباب</p><p>تو گویی مگر گوهرافشان قلم</p><p>به لوح زمرد همی زد قلم</p><p>چو ملک جهان یافت بر وی قرار</p><p>چه نادر اثرها که گشت آشکار</p><p>زر و سیم نقش روایی گرفت</p><p>که با سکه اش آشنایی گرفت</p><p>به آهن چو ره یافت زو روشنی</p><p>به آیینگی آمد از آهنی</p><p>ازو زرگران زرگری یافتند</p><p>و زو سیم و زر زیوری یافتند</p><p>به هر ره که زد کوس بهر رحیل</p><p>ازو گشت پیموده فرسنگ و میل</p><p>ازو نوبتی نوبت آغاز کرد</p><p>ز نام وی این زمزمه ساز کرد</p><p>به لفظ دری هر چه بر عقل تافت</p><p>به یونانی الفاظ ازو نقل یافت</p><p>بسی از حکیمان و دانشوران</p><p>نه تنها حکیمان که پیغمبران</p><p>در آن خوش سفر همدمش بوده اند</p><p>به تدبیر ره محرمش بوده اند</p><p>یکی زان حکیمان بلیناس بود</p><p>ز پیغمبران خضر و الیاس بود</p><p>چو پیش آمدی مشکلی در رهش</p><p>برون از وقوف دل آگهش</p><p>ز هر یک در آن خواستی یاوری</p><p>به فکرت گزاری و حیلتگری</p><p>به خود هم دل حکمت اندیش داشت</p><p>که حکمتوری از همه بیش داشت</p><p>چو از دیگران کار نگشادیش</p><p>گشادی ز تدبیر خود دادیش</p><p>بلی حکمت آن به که زاید ز دل</p><p>زهاب درایت گشاید ز دل</p><p>زمین دل مرد را در سرشت</p><p>بود از حکیم ازل دست کشت</p><p>نه تاراج مرگش تواند ربود</p><p>نه تیغ هلاکش تواند زدود</p><p>ز دستش درین دیر دیرینه پای</p><p>رود هر چه هست آن بماند به جای</p><h2><a id="poem-66257" href="https://ganjoor.net/jami/7ourang/7-7/sh34">بخش ۳۴ - حکایت آن قاضی غریب که پادشاه بر وی غضب کرد و گفت که خانه اش را به غارت از هر چه دارد بپردازند و خایه اش را بیرون کرده خصی سازند</a></h2>
<p>غریبی ز فضل و هنر بهره ور</p><p>تن از جامه خالی کف از سیم و زر</p><p>به شهر دگر شد ز تنگی مقیم</p><p>که بود اندر او شهریاری حکیم</p><p>به خلق کریمانه بنواختش</p><p>به شغل قضا محترم ساختش</p><p>به سر برد یکچند مشغول کار</p><p>ز ناگه بر او تیره شد روزگار</p><p>شد از تهمت حسد پر ستیز</p><p>به ناکرده جرمی بر او شاه نیز</p><p>به غراتگران گفت اشارت کنند</p><p>کش از سیم و زر خانه غارت کنند</p><p>چو بیند تهی خانه خویشتن</p><p>ببرند تصحیف آنش ز تن</p><p>چو مسکین دلی با دو صد غصه جفت</p><p>شنید از لب شاه این قصه، گفت:</p><p>نرنجم که بر خانه آید شکست</p><p>ز تصحیف آنم بدارید دست</p><p>من این را ز شهر خود آورده ام</p><p>نه حاصل به شهر شما کرده ام</p><p>ز شهر شما هر چه اندوختم</p><p>ازان چشم امید بردوختم</p><p>شما هم ره لطف گیرید پیش</p><p>بدوزید از آورده ام چشم خویش</p><p>چو شه لطف گفتار او را شنید</p><p>ز خشمی که بودش فرو آرمید</p><p>بفرمود تا دست ازو داشتند</p><p>چنانش که می خواست بگذاشتند</p><p>ز سیم و زر خانه دامن فشاند</p><p>بشد عارضی ها و ذاتی بماند</p><p>بیا ساقی آن آتشین می بیار</p><p>که سوزد ز ما آنچه ناید به کار</p><p>زر ناب ما گردد افروخته</p><p>شود هر چه نی زر بود سوخته</p><p>بیا مطرب و باد در دم به نی</p><p>که از خرمن هستیم باد وی</p><p>بدور افکند کاه بیگانه را</p><p>گذارد پی مرغ جان دانه را</p><h2><a id="poem-66258" href="https://ganjoor.net/jami/7ourang/7-7/sh35">بخش ۳۵ - خردنامه اسکندر</a></h2>
<p>سکندر که گنجینه راز بود</p><p>در گنج حکمت بدو باز بود</p><p>ز حکمت بسی گوهر شب فروز</p><p>کزو مانده پیداست بر روی روز</p><p>بیا گوش را قاید هوش کن</p><p>وز آن گوهر آویزه گوش کن</p><p>چو داری دل و هوش حکمت گرو</p><p>بکش پنبه از گوش حکمت شنو</p><p>ارسطو کش استاد تعلیم بود</p><p>بدو نقد خود کرده تسلیم بود</p><p>بدو گفت روزی که ای خرده جوی</p><p>به دانش ز اقران خود برده گوی</p><p>چو ملک جهانت مسلم شود</p><p>در آن پایه پای تو محکم شود</p><p>چه باشد به پیش تو مقدار من</p><p>چه رونق پذیرد ز تو کار من</p><p>بگفتا که باشد تو را برتری</p><p>بر من به مقدار فرمانبری</p><p>به طاعت تو را تا قدم پیشتر</p><p>بود قدر تو پیش من بیشتر</p><p>ارسطو چو از وی شنید این جواب</p><p>به معیار حکمت نمودش صواب</p><p>بگفتا شد اکنون یقینم درست</p><p>که این جامه بر قامت توست چست</p><p>به تاج کیانی شوی سربلند</p><p>ز تخت جم و ملک او بهره مند</p><p>همی بود دایم به فرهنگ و رای</p><p>به تعظیم استاد کوشش نمای</p><p>کسی گفت چونی چنین رنجبر</p><p>به تعظیم استاد بیش از پدر</p><p>بگفتا زد این نقش آب و گلم</p><p>وز آن تربیت یافت جان و دلم</p><p>ازین شد تن من پذیرای جان</p><p>وز آن آمدم زنده جاودان</p><p>ازین یافتم یک دو روزه وجود</p><p>وز آن یک شدم بحر افضال و جود</p><p>ازین بهر گفتن زبان ور شدم</p><p>وز آن در سخن کان گوهر شدم</p><p>ز شهوت شد این یک زمان کامیاب</p><p>پی تخم من ریخت یک قطره آب</p><p>ز فکرت شد آن سالها سحر کار</p><p>که در علم و حکمت شدم نامدار</p><p>ازین پا گشادم ز قید عدم</p><p>وز آن رو نهادم به ملک قدم</p><p>یکی روز بر تخت شاهی بسی</p><p>به سر برد و بیگانه نامد کسی</p><p>بگفتا که امروز را کز درم</p><p>نیامد کس از عمر خود نشمرم</p><p>در آن روز شه را چه آسایش است</p><p>که از وی نه بخشش نه بخشایش است</p><p>نریزد به دامان خواهنده سیم</p><p>نشوید ز جان پناهنده بیم</p><p>عنایت نبیند نکوکار ازو</p><p>سیاست نبیند دل آزار ازو</p><p>چه خوش گفت روزی که قول حکیم</p><p>بود آینه پیش مرد کریم</p><p>که بیند در او سیرت و خوی را</p><p>بدانسان که در آینه روی را</p><p>خرد را اثر در دل عاقلان</p><p>فزون باشد از تیغ بر جاهلان</p><p>بماند مدام آن اثر در ضمیر</p><p>شود این به یکچند درمان پذیر</p><p>کمان اجل گر خدنگ افکن است</p><p>میازار کآزار آن بر تن است</p><p>چو سالم زید مرغ شیرین نفس</p><p>چه غم گر شکستی رسد بر قفس</p><p>چو مجرم شود از گنه عذرخواه</p><p>گنه دان تغافل ز عذر گناه</p><p>بترس از عقاب شدیدالعقاب</p><p>مکن در عقوبتگرایی شتاب</p><p>توان زندگان را فکندن ز پای</p><p>ولی کشته هرگز نخیزد ز جای</p><p>فراوان همی بخش و کم می شمار</p><p>ز منت نهادن همی کن کنار</p><p>همی گیر کم لیک می بین بسی</p><p>کزین شکر پیوند گردد کسی</p><p>چو دارا به آن رای و فرهنگ خویش</p><p>شد آزرده تیغ سرهنگ خویش</p><p>ازان زخم در خاک و خون اوفتاد</p><p>ز ملک سلامت برون اوفتاد</p><p>پس پرده پوش یکی طرفه دخت</p><p>ز پاکیزگی میوه سایه پخت</p><p>وصیت چنین کرد کان در پاک</p><p>ز فر سکندر شود تابناک</p><p>نگردد جز او هیچ کس جفت او</p><p>گشاینده درج ناسفت او</p><p>سکندر چو کرد آن وصیت قبول</p><p>ولی از قبول وصیت ملول</p><p>بدو گفت کس کین ملالت ز چیست</p><p>ازو بهترت در جهان جفت کیست</p><p>بگفتا ازان باشد اندیشه ام</p><p>که بر پا زند عشق او تیشه ام</p><p>ز سودای عشقش در افتم ز پای</p><p>شود بر سرم شاه فرمانروای</p><p>نیارم ز کس کردن آن را نهان</p><p>بگویند فرزانگان جهان</p><p>سکندر ز دارا جهان را گرفت</p><p>ولی دخترش از وی آن را گرفت</p><p>زبون ساز مردان صاحب نگین</p><p>زبون شد زنی را نه عقل و نه دین</p><h2><a id="poem-66259" href="https://ganjoor.net/jami/7ourang/7-7/sh36">بخش ۳۶ - حکایت سبب نارسیدن خلیفه به آن کنیزک نورسیده</a></h2>
<p>خلیفه که سلطان آفاق بود</p><p>به فرماندهی در جهان طاق بود</p><p>یکی نوش لب بودش اندر حرم</p><p>همه جان شیرین ز سر تا قدم</p><p>بدو خاطرش میل بسیار داشت</p><p>ولی زاجر عقل بر کار داشت</p><p>به وی محرمی گفت کای کامگار</p><p>ازین نوش لب کام خاطر برار</p><p>بگفتا که تاج خلافت به فرق</p><p>همه زیر فرمان من غرب و شرق</p><p>نشاید که در پیش این عشوه ساز</p><p>درآیم به زانوی عجز و نیاز</p><p>ز طفلی هم آغوش بستر کنم</p><p>به وی خویشتن را برابر کنم</p><p>بیا ساقی آن طلق محلول را</p><p>که زیرک کند غافل گول را</p><p>بده تا نشینم ز هر جفت طاق</p><p>دهم جفت و طاق جهان را طلاق</p><p>بیا مطرب و تاب ده گوش عود</p><p>به گوش حریفان رسان این سرود</p><p>که رندان آزاده را در نکاح</p><p>نباشد به جز دختر رز مباح</p><h2><a id="poem-66260" href="https://ganjoor.net/jami/7ourang/7-7/sh37">بخش ۳۷ - در نصیحت مجردان که به صحبت زنان آب خود نریزند و وصیت کدخدایان که از فرمانبرداری زنان بپرهیزید</a></h2>
<p>بیا ای چو عیسی تجرد نهاد</p><p>تو را زین تجرد تمرد مباد</p><p>چو عیسی عنان از تجرد نتافت</p><p>سوی آسمان از تجرد شتافت</p><p>تعلق به زن دست و پا بستن است</p><p>تجرد ازان بند وارستن است</p><p>کسی را که بند است بر دست و پای</p><p>چه امکان که آسان بجنبد ز جای</p><p>ز شهوت اگر مرد دیوانه نیست</p><p>ز رسم و ره عقل بیگانه نیست</p><p>چرا بند بر دست و پا می نهد</p><p>دل و دین به باد هوا می دهد</p><p>چه خوش گفت دانا حکیمی که گفت</p><p>که دارم ز خواهنده زن شگفت</p><p>پدر زن که دختر به چشمش نکوست</p><p>دل و دیده اش هر دو روشن به اوست</p><p>بود بر دلش دختر آنسان گران</p><p>که صد گونه اندوه بر دیگران</p><p>کند سیم و زر وام بهر جهیز</p><p>که سویش شود رغبت شوی تیز</p><p>دو صد حیله در خاطر آویزدش</p><p>که تا از دل آن بار برخیزدش</p><p>ز ناگه سلیمی ز تدبیر پاک</p><p>نهد پا در آن تنگنای هلاک</p><p>ز جان پدر گیرد آن بار را</p><p>شود طوق کش غل ادبار را</p><p>یکی شادکانش ز گردن فتاد</p><p>یکی خوش که آن را به گردن نهاد</p><p>خرد نام آن کس نه بخرد نهد</p><p>که این بار بیهوده بر خود نهد</p><p>دو زن چون به هم همنشینی کنند</p><p>به کار جهان خرده بینی کنند</p><p>بشو دست امید از خیرشان</p><p>که در وادی شر بود سیرشان</p><p>زن از زن چو در مشورت یافت کام</p><p>گرفت افعیی ز افعیی زهر وام</p><p>ز زهر مکرر حذر کن حذر</p><p>وگر نه ز جان و جهان در گذر</p><p>مکن زن وگر زن کنی زینهار</p><p>زنی کن بری از همه عیب و عار</p><p>چو در گرانمایه روشن گهر</p><p>صدف وار بر تیرگان بسته در</p><p>جمال وی از چشم بیگانه دور</p><p>ز نزدیکی آشنایان نفور</p><p>ز حنای کس بر کفش رنگ نی</p><p>چو طفلان به هر رنگش آهنگ نی</p><p>به جز سبحه نپسوده انگشت او</p><p>نخاریده جز ناخنش پشت او</p><p>ز گلگونه عصمتش سرخ روی</p><p>رخش از خوی شرم گلگونه شوی</p><p>ز گردندگانش به خلوتسرای</p><p>نکرده به جز چرخ گردنده جای</p><p>ز تاب کفش رشته خیط الشعاع</p><p>ز آواز چرخش فلک در سماع</p><p>نکرده به پیوند کس سرنگون</p><p>نرفته چو سوزن درون و برون</p><p>چنین زن نیابی به جز در خیال</p><p>وگر زانکه یابی به فرض محال</p><p>غنیمت شمر دامن پاک او</p><p>که از خون صد مرد به خاک او</p><p>ولی آنچنان هم زبونش مشو</p><p>که داری به فرمان او دل گرو</p><p>همی زن بدو رای و می کن خلاف</p><p>که اینست رای درونهای صاف</p><p>برای زنان کار بهبود نیست</p><p>ورای زیان هیچ ازان سود نیست</p><h2><a id="poem-66261" href="https://ganjoor.net/jami/7ourang/7-7/sh38">بخش ۳۸ - حکایت پرویز با آن ماهیگیر که چون ماهی درم ریزش کرد و به نصیحت تلخ شیرین که آن درم ریزی مضاعف شد</a></h2>
<p>یکی روز پرویز و شیرین به هم</p><p>نشسته چو خورشید و پروین به هم</p><p>ز ناگه به رسم هواخواهیی</p><p>برآورد دریایی ماهیی</p><p>نه ماهی که زیبا طلسمی ز سیم</p><p>نموداری از صنع دانا حکیم</p><p>تر و تازه چون ساعد نیکوان</p><p>ربوده دل از دست پیر و جوان</p><p>چو روز جزا ممسک بی کرم</p><p>همه پشت و پهلوی او پر درم</p><p>خوش آمد بسی طبع پرویز را</p><p>بیفشاند دست گهر ریز را</p><p>که تا خازنش راه احسان سپرد</p><p>هزاران درم در کنارش شمرد</p><p>چو شیرین بدید آن کرم گستری</p><p>بدو گفت کای قبله سروری</p><p>به ماهی فروشی بدینسان عطا</p><p>بود پیش ارباب احسان خطا</p><p>به هر کس که بخشش کنی اینقدر</p><p>کجا آیدش اینقدر در نظر</p><p>بگوید که این نرخ یک ماهی است</p><p>چه لایق به جود شهنشاهی است</p><p>وگر کم از آنش دهی گوید آه</p><p>کم از نرخ یک ماهیم داده شاه</p><p>شهش گفت اکنون چه درمان کنم</p><p>که رد درمهاش فرمان کنم</p><p>بگفتا بپرسش که ای خودپرست</p><p>شکار تو ماده ست یا خود نر است</p><p>به هر یک که گوید ازین دو جواب</p><p>بگو نیست خوردن از آنم صواب</p><p>بیا فسخ این بیع را ساز ده</p><p>درم های سنجیده را باز ده</p><p>چو بشنید ماهی فروش این سؤال</p><p>بدانست از زیرکی سر حال</p><p>بگفتا برون زین دو معنی ست این</p><p>نه نر است و نی ماده خنثی ست این</p><p>بخندید پرویز و دادش مثال</p><p>که گردد مضاعف بر او آن نوال</p><p>یک انبان درم شد گرفتش به پشت</p><p>پی نرمی روزگار درشت</p><p>چو برداشت از بهر رفتن قدم</p><p>فتادش ز انبان فرو یک درم</p><p>فکند از سر دوش انبان و زود</p><p>نهاد آن درم را به جایی که بود</p><p>به شه گفت شیرین ببین کان لئیم</p><p>چها می کند بهر یک قطعه سیم</p><p>چو شد ظاهر این بخل پنهان ازو</p><p>سزد گر ستانیم انبان ازو</p><p>سوی خویش پرویز از ره بخواند</p><p>وز آن بخل ورزی بدو قصه راند</p><p>زمین را ببوسید کای شهریار</p><p>ز نام تو بود آن درم سکه دار</p><p>گرفتم که ناگه یکی تیره رای</p><p>نساید بر آن بی ادب وار پای</p><p>چو بشنید حسن ادب داریش</p><p>نکوکاری و نغز گفتاریش</p><p>دگر باره رسم کرم فاش کرد</p><p>ز گنج نوالش درم پاش کرد</p><p>وز آن پس بگفتا که کارآگهان</p><p>منادی کنند این سخن در جهان</p><p>که باشد به فرموده زن عمل</p><p>زیان بر زیان و خلل بر خلل</p><p>ز گفتار ایشان ببندید گوش</p><p>مباشید از زن نصیحت نیوش</p><p>بیا ساقی و جام مردانه ده</p><p>بزن جام بر سنگ و پیمانه ده</p><p>زن آمد جهان سخره زن مباش</p><p>برای زن اینسان فروتن مباش</p><p>بیا مطرب و زیر و بم ساز جفت</p><p>بزن آشکار این نوای نهفت</p><p>که بر بخرد این نکته روشن بود</p><p>که مأمور زن کمتر از زن بود</p><h2><a id="poem-66262" href="https://ganjoor.net/jami/7ourang/7-7/sh39">بخش ۳۹ - داستان خاقان چین که تحفه حقیر به اسکندر فرستاد و به حکمتی شریفش آگاهی داد</a></h2>
<p>سکندر ز اقصای یونان زمین</p><p>سپه راند بر قصد خاقان چین</p><p>چو آوازه او به خاقان رسید</p><p>ز تسکین آن فتنه درمان ندید</p><p>ز لشگرگه خود به درگاه او</p><p>رسولی روان کرد و همراه او</p><p>کنیزی فرستاد و یک تن غلام</p><p>یکی دست جامه یکی خوان طعام</p><p>سکندر چو آن تحفه ها را بدید</p><p>سرانگشت حیرت به دندان گزید</p><p>به خود گفت کین تحفه های حقیر</p><p>نمی افتد از وی مرا دلپذیر</p><p>فرستادن آن بدین انجمن</p><p>نه لایق به وی باشد و نی به من</p><p>همانا نهان نکته ای خواسته ست</p><p>که در چشمش آن را بیاراسته ست</p><p>حکیمان که در لشکر خویش داشت</p><p>کز ایشان دل حکمت اندیش داشت</p><p>به خلوتگه خاص خود خواندشان</p><p>به صد گونه تعظیم بنشاندشان</p><p>فرو خواند راز دل خویش را</p><p>که تا حل کند مشکل خویش را</p><p>یکی زان میان گفت کز شاه چین</p><p>پیامیست پوشیده سوی تو این</p><p>که چون آدمی را مرتب بود</p><p>کنیزی که همخوابه شب بود</p><p>غلامی توانا به خدمتگری</p><p>که در کار سختت دهد یاوری</p><p>یکی دست جامه به سالی تمام</p><p>پی طعمه هر روز یک خوان طعام</p><p>چرا هر زمان رنج دیگر کشد</p><p>به هر کشور از دور لشگر کشد</p><p>نهد رو به هر ملک تاراج را</p><p>رباید ز فرق شهان تاج را</p><p>گرفتم که گیتی بگیرد تمام</p><p>به دستش دهد ملک و ملت زمام</p><p>به کوشش برآید به چرخ بلند</p><p>نخواهد شدن بیش ازین بهره مند</p><p>همان به که کوس قناعت زند</p><p>در رستگاری و طاعت زند</p><p>سکندر چو از وی شنید این سخن</p><p>درخت انانی شکستش ز بن</p><p>بگفت آن که رو در هدایت بود</p><p>نصیحت همینش کفایت بود</p><p>وز آن پس به خاقان در صلح کوفت</p><p>ز راهش غبار خصومت بروفت</p><p>شد از خاطر صافی انصاف ده</p><p>که از هر چه جوید شه انصاف به</p><p>جهان پادشاها در انصاف کوش</p><p>ز جام عدالت می صاف نوش</p><p>به انصاف و عدل است گیتی به پای</p><p>سپاهی چو آن نیست گیتی گشای</p><p>اگر ملک خواهی ره عدل پوی</p><p>وگر نی ز دل این هوس را بشوی</p><p>تهی قبضه از تیر تدبیر باش</p><p>به تیغ عدالت جهانگیر باش</p><p>چنان زی که گر باشدت شرق جای</p><p>کنندت طلب اهل غرب از خدای</p><p>نه زانسان که در ری شوی جایگیر</p><p>به نفرینت از روم خیزد نفیر</p><p>شد از دست ظلم تو کشور خراب</p><p>به ملک دگر پا مکن در رکاب</p><p>به ملک خودت نیست جز ظلم خوی</p><p>چه آری به اقلیم بیگانه روی</p><p>رعیت به ظلم تو چون عالمند</p><p>ز ظلم تو بر یکدگر ظالمند</p><p>به عدل آر رو تا که عادل شوند</p><p>همه با تو در عدل یکدل شوند</p><p>دل شه چو میل عنایت کند</p><p>عنایت به مردم سرایت کند</p><p>وگر شیوه ظلم گیرد به پیش</p><p>شوند اهل عالم همه ظلم کیش</p><h2><a id="poem-66263" href="https://ganjoor.net/jami/7ourang/7-7/sh40">بخش ۴۰ - حکایت شخصی که زمین خرید و در آنجا گنجی یافت، برنداشت که از آن فروشنده است و فروشنده قبول نکرد که من زمین را و هر چه در وی بوده فروخته ام</a></h2>
<p>شنیدم که در عهد نوشیروان</p><p>که گیتی چو تن بود و عدلش روان</p><p>چنان عدل در مغز جان ها نشست</p><p>که هنگامه ظالمان برشکست</p><p>فقیری در این عرصه جایی نداشت</p><p>سزای نشستن سرایی نداشت</p><p>برای عمارت زمین خرید</p><p>که در کندنش گنجی آمد پدید</p><p>کلندش شد اندر کف رنجبر</p><p>به صورت کلید در گنج زر</p><p>روانی به سوی فروشنده رفت</p><p>پی رد آن گنج کوشنده رفت</p><p>بگفت آن زمین را چو بشکافتم</p><p>پر از سیم و زر مخزنی یافتم</p><p>بیا گنج خود را پذیرنده شو</p><p>ز سیم و زرش بهره گیرنده شو</p><p>بگفتا من آن را چو بفروختم</p><p>ز سیم و زرش کیسه افروختم</p><p>تصرف در آن نیست از من درست</p><p>در او هر چه یابی همه حق توست</p><p>نه بایع گرفت آن و نی مشتری</p><p>به داور رساندند این داوری</p><p>بپرسید ازیشان که ای بخردان</p><p>به لشکرگه عدل اسپهبدان</p><p>خدا هیچ فرزندتان داده است</p><p>و یا لوح ازین نقشتان ساده است</p><p>یکی گفت دارم بلی دختری</p><p>ز حال پسر زد نفس دیگری</p><p>به هم هر دو را بست عقد نکاح</p><p>وز آن گنجشان کرد خوردن مباح</p><p>که فرزند ازان چون شود بهره ور</p><p>رسد راحت آن به جان پدر</p><p>گر آن قصه بودی درین روزگار</p><p>برآوردی از گنج هر یک دمار</p><p>شدی بایع و مشتری در سرش</p><p>ببردی به عنف از میان داورش</p><p>بیا ساقیا در ده آن جام عدل</p><p>که فیروزی آمد سرانجام عدل</p><p>بکش بازوی مکنت از جور دور</p><p>که چندان بقا نیست در دور جور</p><p>بیا مطربا پرده معتدل</p><p>که آرام جان بخشد و انس دل</p><p>بزن تا ز آشفته حالی رهیم</p><p>ز تشویش بی اعتدالی رهیم</p><h2><a id="poem-66264" href="https://ganjoor.net/jami/7ourang/7-7/sh41">بخش ۴۱ - داستان کاغذ نوشتن مادر اسکندر و جواهر حکمت در آن پیچیدن و به اسکندر فرستادن</a></h2>
<p>سکندر که صیتش جهان را گرفت</p><p>بسیط زمین و زمان را گرفت</p><p>چو گرد جهان گشتن آغاز کرد</p><p>به کشورگشایی سفر ساز کرد</p><p>ز دیدار او مادرش ماند باز</p><p>بر او گشت ایام دوری دراز</p><p>تراشید مشکین رقم خامه ای</p><p>خراشید مشحون به غم نامه ای</p><p>سر نامه نام خداوند پاک</p><p>فرحبخش دلهای اندوهناک</p><p>فرازنده افسر سرکشان</p><p>فروزنده طلعت مهوشان</p><p>به صبح آور شام هر شب نشین</p><p>حرارت بر هر دل آتشین</p><p>وز آن پس ز مادر هزاران سپاس</p><p>بر اسکندر آن بنده حق شناس</p><p>ضعیفی به تأیید یزدان قوی</p><p>رسوم کرم را ز رایش نوی</p><p>به اعزاز ایزد عزیز جهان</p><p>به تعلیم او واقف هر نهان</p><p>به خود پست وز لطف او سربلند</p><p>به خود نیست وز هستیش بهره مند</p><p>بر او باد کز حد خود نگذرد</p><p>به جز راه اهل خرد نسپرد</p><p>به جز حکمت مرد آگاه نیست</p><p>که بیرون ز حکم خرد راه نیست</p><p>خیال بزرگی به خود گو مبند</p><p>که بر خاک خواری فتد خودپسند</p><p>به چشم خود آن به که باشد ذلیل</p><p>که هست این صفت بر عزیزی دلیل</p><p>چرا دل نهد کس بر آن ملک و مال</p><p>که خواهد گرفتن به زودی زوال</p><p>سوی خویش گو بخل را ره مده</p><p>که دست گشاده ست از بسته به</p><p>کف بسته مشت است و آید درشت</p><p>ز دارنده بر روی خواهنده مشت</p><p>دل اهل حاجت جراحت بود</p><p>براو دست بگشاده راحت بود</p><p>مکن عجب را گو به دل آشیان</p><p>که دین را گزند است و جان را زیان</p><p>بود روز اقبال را عجب شب</p><p>ز اقبالیان عجب باشد عجب</p><p>بسا مرد کو دم ز تدبیر زد</p><p>ولی بر خود از عجب خود تیر زد</p><h2><a id="poem-66265" href="https://ganjoor.net/jami/7ourang/7-7/sh42">بخش ۴۲ - حکایت آن جوان رعنا که جامه های عید پوشید و به نظر عجب در خود نگریست و به آن تیر زهرآلود از پای در افتاد</a></h2>
<p>جوانی به بر جامه خسروی</p><p>رخش نسخه خامه مانوی</p><p>همی شد ز خواب سحر خاسته</p><p>پی عیدگه رفتن آراسته</p><p>ز آغاز چون صبح دولت نوید</p><p>بپوشید دراعه ای بس سفید</p><p>به بالای دراعه صبح رنگ</p><p>زمرد قبایی به بر کرد تنگ</p><p>چو ماه از شفق کرد بر خود تمام</p><p>فراز قبا حله لعل فام</p><p>ز آیینه دار آنگه آیینه جست</p><p>کز آیینه شد کار خودبین درست</p><p>بدانسان خوش آمد جمال خودش</p><p>که پر شد ضمیر از خیال خودش</p><p>به خود گفت من شاه و شهزاده ام</p><p>ز شهزادگان نادر افتاده ام</p><p>ز مه تا به ماهی که باشد چو من</p><p>سزاوار شاهی که باشد چو من</p><p>بگفت این و بر بارگی شد سوار</p><p>سپاه از قفایش هزاران هزار</p><p>قدم نانهاده به میدان عید</p><p>شد از لغزش رخش قربان عید</p><p>به جانش خدنگ هلاک اوفتاد</p><p>ز تیری که خود زد به خاک اوفتاد</p><p>خوش آن کس که بینایی از سر گرفت</p><p>نظر همچو دیده ز خود برگرفت</p><p>همه نیک را دید و بد را ندید</p><p>بد و نیک بگذار خود را ندید</p><p>بیا ساقیا آن بلورینه جام</p><p>که از روشنی باشد آیینه فام</p><p>بده تا علی رغم هر خودنما</p><p>نماید خرد عیب ما را به ما</p><p>بیا مطربا در نوا مو شکاف</p><p>وز آن مو که بشکافتی پرده باف</p><p>که تا پرده بر چشم خود گستریم</p><p>چو خودبین حریفان به خود ننگریم</p><h2><a id="poem-66266" href="https://ganjoor.net/jami/7ourang/7-7/sh43">بخش ۴۳ - داستان طلب وصیت کردن اسکندر از ارسطو و وصیت نوشتن وی</a></h2>
<p>سکندر به سوی ارسطو نوشت</p><p>که ای فرخ استاد نیکو سرشت</p><p>دلم تخته کلک تعلیم توست</p><p>سرم خاک میدان تعظیم توست</p><p>منم بی تو ای گنج سور و سرور</p><p>ز سر چشمه حکمت افتاده دور</p><p>ازان چشمه ام رشح آبی فرست</p><p>سؤالی که دارم جوابی فرست</p><p>خطی چند بفرست خاطرپسند</p><p>که باشد به هر خطه ام سودمند</p><p>بود هر خطش چو صدف های در</p><p>ز اندرزهای حکیمانه پر</p><p>ارسطو چو خواند از وی آن نامه را</p><p>بدین نکته بر نامه زد خامه را</p><p>که ای نقد دل گنج یونان تو را</p><p>حکیمان یونان زبونان تو را</p><p>ز انعام توست این سخن سازیم</p><p>چه لایق به تو مدح پردازیم</p><p>ز پندم به آب حیا نامه شوی</p><p>ولیکن بگویم چو گفتی بگوی</p><p>جهان کهنه زالیست زیرک فریب</p><p>به زرق و دغا خویش را داده زیب</p><p>نداند کس از صلح او جنگ او</p><p>به نیرنگ سازیست آهنگ او</p><p>به غارت برد عاقبت هر چه داد</p><p>به باد اجل بر دهد هر چه زاد</p><p>نشد خانه ای در حریمش به پای</p><p>که سیل حوادث نکندش ز جای</p><p>بنایی برآورده در چل چله</p><p>نگونسار سازد به یک زلزله</p><p>که را ساخت اقبال او تاجور</p><p>که ننهاد بر خاک ادبار سر</p><p>که را کرد از تخت فرخنده بخت</p><p>که ناورد رختش به تخته ز تخت</p><p>به هر کس که در بند احسان شود</p><p>چو طفلان ز داده پشیمان شود</p><p>کند ریش جان صد آزاده را</p><p>ستاند به افزونی آن داده را</p><p>دهد قطره جوید گهرهای ناب</p><p>فشاند به گل آب و گیرد گلاب</p><p>رساند به جان بخردی را خلل</p><p>ز نابخردان سازد او را بدل</p><p>کند رخنه در سد اسکندری</p><p>کند از گل آنگه مرمتگری</p><p>نشاند به جای سمن خار را</p><p>ز افسونگر آرد عوض مار را</p><p>در او یک سر موی تمییز نیست</p><p>تفاوت کن چیز و ناچیز نیست</p><p>چو دونان ازو جاه و دولت مخواه</p><p>به جاهش مکن جز به عبرت نگاه</p><p>چو نبود ز تمییز بخششگری</p><p>چه بخششگری و چه بخل آوری</p><p>نیرزد به هیچ ار نه زآگاهی است</p><p>عطاگر همه دولت شاهی است</p><h2><a id="poem-66267" href="https://ganjoor.net/jami/7ourang/7-7/sh44">بخش ۴۴ - حکایت پادشاه فرزانه با آن دیوانه از خرد بیگانه</a></h2>
<p>ز شاهان پیشین ستم پیشه ای</p><p>در آزار نیکان بد اندیشه ای</p><p>به دیوانه ای گفت آشفته خوی</p><p>که از دور گردون چه خواهی بگوی</p><p>اگر مال خواهی و بگزیده گنج</p><p>کشد پیش روی تو نادیده رنج</p><p>وگر جفت خواهی و ایوان و کاخ</p><p>کند بر تو میدان عشرت فراخ</p><p>وگر خواهی از تاج شاهی رواج</p><p>نهد بر سرت از سر شاه تاج</p><p>بخندید دیوانه کای ساده دل</p><p>بر این کار بازیچه بنهاده دل</p><p>فلک کیست سرگشته هرزه گرد</p><p>شب و روز با اهل دل در نبرد</p><p>به جز کجروی نیست اندیشه اش</p><p>جز آزرن راستان پیشه اش</p><p>ستاند ز نوشیروان تاج و تخت</p><p>دهد با چو تو ظالم دیده سخت</p><p>من از وی چه نیکی توقع کنم</p><p>که چون سفلگانش تواضع کنم</p><p>ز کج غیر چشم کجی داشتن</p><p>بود خاک در دیده انباشتن</p><p>بیا ساقیا تا کی این بخردی</p><p>بنه بر کفم مایه بیخودی</p><p>چنان فارغم کن ز ملک و ملک</p><p>که سر درنیارم به چرخ فلک</p><p>بیا مطربا کز غم افسرده ام</p><p>ز پژمردگی گوییا مرده ام</p><p>چنان گرم کن در سماعم دماغ</p><p>که بخشد ز دور سپهرم فراغ</p><h2><a id="poem-66268" href="https://ganjoor.net/jami/7ourang/7-7/sh45">بخش ۴۵ - داستان نکته های حکمت راندن شاگردان ارسطو و خبر یافتن اسکندر از آن و عقدهای گوهر بر ایشان نثار کردن</a></h2>
<p>ارسطو که در حکمت استاد بود</p><p>و زو کشور حکمت آباد بود</p><p>پی طالبان بود دور از حرم</p><p>یکی خانه اش نام بیت الحکم</p><p>بدان خانه هر گه برون آمدی</p><p>ز هر سو دو صد ذوالفنون آمدی</p><p>به شاگردیش صف کشیدی همه</p><p>می صرف حکمت چشیدی همه</p><p>یکی روز نامد برون تا به دیر</p><p>شد از انتظارش دل جمله سیر</p><p>بیایید گفتند تا یک به یک</p><p>زنیم از سخن نقد خود بر محک</p><p>دو سه نکته از حکمت آریم پیش</p><p>نماییم ازان حاصل کار خویش</p><p>یکی گفت کای گم به راه هوس</p><p>همین گمرهیت اندرین راه بس</p><p>که نبود امید تو در هیچ کار</p><p>به فضل خداوندگار استوار</p><p>به کار آر علمی که آموختی</p><p>مکش مشعلی را که افروختی</p><p>چو دانش به سوی کنش رهبر است</p><p>کنش مایه دانش دیگر است</p><p>بکش بر جهان عطف دامان ناز</p><p>که پیش تو افتد به خاک نیاز</p><p>بود این جهان زاغ مردارخوار</p><p>جهان دگر رشک باغ بهار</p><p>به تن مایه قوت این زاغ باش</p><p>به جان طایر شاخ آن باغ باش</p><p>دوم گفت گیتی یکی گلشن است</p><p>خدا جوی را دیده روشن است</p><p>خدا را به او بین و او را مبین</p><p>به بی رنگ شو رنگ و بو را مبین</p><p>بود خانه دل حریم خدای</p><p>مکن جز خدا را در آن خانه جای</p><p>چه لایق به قانون فرزانگی</p><p>که با حق کند خلق همخانگی</p><p>سیم گفت کین چند روز حیات</p><p>بود نقد گنجینه کاینات</p><p>خوش آن کس که راه خرد را گزید</p><p>بداد آن و عمر ابد را خرید</p><p>چهارم بدین نکته لب را گشود</p><p>که آینده آید چه دیر و چه زود</p><p>خوش آن کس که آب رخ خود نریخت</p><p>به نیکش رخ آورد و از بد گریخت</p><p>گذشته چو مرغیست جسته ز دام</p><p>ازو نیست در دست تو غیر نام</p><p>برایش نه غمگین و نی شاد باش</p><p>به کلی ز فکر وی آزاد باش</p><p>ز جان و دل پنجم این نکته خاست</p><p>که هر کس به حق راست با خلق راست</p><p>چو با حق کند بنده ناراستی</p><p>نیاید ازو هیچ جا راستی</p><p>مساق سخن چون بدینجا رسید</p><p>ز در ناگه آن پیر دانا رسید</p><p>بگفتا که در وقت این انتظار</p><p>کدامین سخن بودتان اختیار</p><p>بگفتند آنها که بگذشته بود</p><p>نوابخش گوش و زبان گشته بود</p><p>چو پیر آنچه گفتند با او شنفت</p><p>چو غنچه بخندید و چون گل شگفت</p><p>به گوش سکندر رسید این خبر</p><p>بفرمود تا عقدهای گهر</p><p>ببردند و زان رشته بگسیختند</p><p>به فرق فلک سایشان ریختند</p><p>ازیشان کسی سر به بالا نکرد</p><p>نظر در گهرهای والا نکرد</p><p>ارسطو به تحسینشان لب گشاد</p><p>که این عقل و دین از جهان گم مباد</p><p>بر آن چند دعوی که پرداختید</p><p>ز همت بلندی گوا ساختید</p><p>به هر کار کاینجا رساندید رخت</p><p>بگیرید دامان آن کار سخت</p><p>به آن صید اقبال دیگر کنید</p><p>رخ همت از به به بهتر کنید</p><p>بیا ساقیا می روانتر بده</p><p>سبک باش و جام گرانتر بده</p><p>به کف باده در ساغر زر درآی</p><p>چو به داری از به به بهتر گرای</p><p>بیا مطربا بر یکی پرده ایست</p><p>مکن کین عجب جانفزا پرده است</p><p>به هر پرده رازی بود دلنواز</p><p>که آن را ندانند جز اهل راز</p>
</body></html>