<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>خردنامه اسکندری - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66239" href="https://ganjoor.net/jami/7ourang/7-7/sh16">بخش ۱۶ - حکایت آن پیر که جوان گریان را دید و موجب گریه او را پرسید</a></h2>
<p>جهاندیده پیری به سودای گشت</p><p>قدم زد ز خانه به پهنای دشت</p><p>برآورده گوری نو از دور دید</p><p>وز آنجا صدایی به گوشش رسید</p><p>چو آهو سوی گور شد تیزگام</p><p>که تا بیند آنجا که شد صید دام</p><p>کسی دید افتاده در خون و خاک</p><p>ز سینه کشان ناله دردناک</p><p>ز خون جگر از مژه اشکریز</p><p>به دست تظلم به سر خاکبیز</p><p>بدو گفت کای سخره مرگ و زیست</p><p>تو را این همه ماتم از بهر کیست</p><p>به خاک اندرت کیست مدفون شده</p><p>که حالت بدینسان دگرگون شده</p><p>جفاکاری روزگار درشت</p><p>به حرمان ز اصلت شکسته ست پشت</p><p>و یا تندباد قضا و قدر</p><p>فکنده ز شاخ تو نورس ثمر</p><p>و یا دست چرخت زده خنجری</p><p>جدا کرده از هم صدف گوهری</p><p>و یا مانده ای از مهی مهرکیش</p><p>بدومیلت از خویش و پیوند بیش</p><p>بگفتا کز اینها همه نیست هیچ</p><p>ز چیز دگر دارم این تاب و پیچ</p><p>همی گریم از بهر چیزی دگر</p><p>کز اینها به من هست نزدیکتر</p><p>قوی پنجه خصمیم همسایه بود</p><p>که از حشمت و جاه پر مایه بود</p><p>نبود از جفای ویم ای عجب</p><p>نه آسایش روز و نی خواب شب</p><p>شنیدم که دیروز بهر شکار</p><p>درین دشت می راند مرکب سوار</p><p>چنان شست بگشاد بر آهویی</p><p>که نگشاد از آنسان قوی بازویی</p><p>بدان گونه زد زخم صید زبون</p><p>که پیکانش از پهلو آمد برون</p><p>چو از زخم او صید شد دردمند</p><p>به بالای او خویشتن را فکند</p><p>چنانش به دل نوک پیکان خلید</p><p>که چون آهویش رشته جان برید</p><p>ز آزار پیکان در آن کارزار</p><p>شکار افکن افتاد همچون شکار</p><p>برآورده پیش تو این خاک اوست</p><p>به خاک اندرون جسم ناپاک اوست</p><p>بدان آمدم تا بدو بگذرم</p><p>به چشم شماتت در او بنگرم</p><p>چو کردم بدین نیت اینجا درنگ</p><p>درآمد به چشمم یکی لوح سنگ</p><p>نوشته بر آن نکته ای جانگداز</p><p>که ای کوته اندیش دامن دراز</p><p>مکش دامن ناز بر خاک ما</p><p>ته خاک بین سینه چاک ما</p><p>تو هم روزی از خانه تنها شوی</p><p>گرفتار این خانه چون ما شوی</p><p>چنان بر دل این نکته ام کار کرد</p><p>که آسیب آن جانم افگار کرد</p><p>کنون می کنم گریه بر خویشتن</p><p>ز من نیست نزدیکتر کس به من</p><p>بیا ساقی آن جام غفلت زدای</p><p>به دل روزن هوشمندی گشای</p><p>بده تا ز حال خود آگه شویم</p><p>به آخر سفر روی در ره شویم</p><p>بیا مطرب و ناله آغاز کن</p><p>شترهای ما را حدی ساز کن</p><p>که تا این شترهای کاهل خرام</p><p>شوند اندرین مرحله تیزگام</p><h2><a id="poem-66240" href="https://ganjoor.net/jami/7ourang/7-7/sh17">بخش ۱۷ - داستان اسکندر که خود را بر خاک تواضع انداخت و از خاک تواضع سر بر اوج ترفع افراخت</a></h2>
<p>چنین گفت دانشور روم و روس</p><p>که چون رخت بست از جهان فیلقوس</p><p>سکندر برآمد به تخت بلند</p><p>صلایی به بالغ دلان درفکند</p><p>که ای واقفان از معاد و معاش</p><p>که هستیم با یکدگر خواجه تاش</p><p>سفر کرد ازین ملک شاه شما</p><p>به هر نیک و بد نیکخواه شما</p><p>نباشد شما را ز شاهی گزیر</p><p>که باشد به فرمان او دار و گیر</p><p>ندارم ز کس پایه برتری</p><p>که باشد مرا وایه سروری</p><p>ز خیل شما من یکی دیگرم</p><p>خیال سری نبود اندر سرم</p><p>مرا با شما نیست رای خلاف</p><p>ازین تیرگی دارم آیینه صاف</p><p>پسند شماها پسند من است</p><p>گزند شما هم گزند من است</p><p>به پاتان اگر زخم خاری فتد</p><p>مرا در جگر خار خاری فتد</p><p>بجویید از بهر خود مهتری</p><p>کرم پروری معدلت گستری</p><p>بود او چو چوپان شما چون رمه</p><p>به روز و به شب مهربان همه</p><p>اگر روز باشد شبانی کند</p><p>وگر شب رسد پاسبانی کند</p><p>بود از خداوند خود ترسگار</p><p>به احسان و افضالش امیدوار</p><p>کف دوستان را چو بارنده میغ</p><p>صف دشمنان را چو برنده تیغ</p><p>کند پست از همت عرش سای</p><p>سر شهوت و آز را زیر پای</p><p>دهد آب از چشمه بخردی</p><p>بدان را کند شست و شوی از بدی</p><p>بود با رعایا همه چرب و نرم</p><p>نگهدار ایشان ز هر سرد و گرم</p><p>ز شرش نکوکار ایمن بود</p><p>ز خیرش بد اندیش ساکن بود</p><p>سکندر چو شد زین حکایت خموش</p><p>ز جان خموشان برآمد خروش</p><p>که شاها سر و سرور ما تویی</p><p>ز شاهان مه و مهتر ما تویی</p><p>ندیده چو تو هیچ جا هیچ گاه</p><p>پسندیده تر هیچ کس هیچ شاه</p><p>وز آن پس به بیعت گشادند دست</p><p>به سر تاج بر تخت شاهی نشست</p><p>زبان را به تحسین مردم گشاد</p><p>که نقد حیات از شما گم مباد</p><p>چو مهرم به گردون سرافراختید</p><p>چو سایه به خاکم نینداختید</p><p>ز اقبال سکه به نامم زدید</p><p>دم از خطبه احترامم زدید</p><p>امیدم چنانست از کردگار</p><p>کزان گونه کز شاهیم ساخت کار</p><p>ز الهام عدلم کند بهره مند</p><p>نیفتد به جز عدل هیچم پسند</p><p>نتابم پی وایه خویشتن</p><p>چو دونان سر از وایه مرد و زن</p><p>رهانم ز غم هر غم اندیش را</p><p>کنم مرهمی هر دل ریش را</p><p>چو شاه از رعیت بود کامخواه</p><p>گدا باشد اندر حقیقت نه شاه</p><p>ز دانندگان داستانیست راست</p><p>که خواهنده هر کس که باشد گداست</p><p>نرسته دل از ننگ حاجتوری</p><p>چه حاصل از اورنگ اسکندری</p><p>سکندر زیان خود و سود خلق</p><p>همی خواست از بهر بهبود خلق</p><p>ازین سود هرگز زیانی نداشت</p><p>ز دست زیان داستانی نداشت</p><p>گر او شاه بود این گدایان که اند</p><p>ور او روشن این تیره رایان که اند</p><p>بر او ختم شد شیوه خسروی</p><p>ندید این کهن شیوه از کس نوی</p><h2><a id="poem-66241" href="https://ganjoor.net/jami/7ourang/7-7/sh18">بخش ۱۸ - حکایت پسر مهتر ده که چون با پدر مشاهده حشمت و شوکت پادشاه شهر کرد</a></h2>
<p>گفت اگر اینست رسم مهتری</p><p>منصب ما نیست جز لولیگری</p><p>یکی روستایی پسر کش پدر</p><p>به ده بودی از مه دهی بهره ور</p><p>دماغی پر از نخوت و جاه داشت</p><p>دلی خالی از حشمت شاه داشت</p><p>پدر روزی از ده کمتر تنگ کرد</p><p>به رفتن سوی شهر آهنگ کرد</p><p>پسر نیز با او قدم زد به راه</p><p>که از شهر سازد چو ده جلوه گاه</p><p>چو در عرصه شهر مأوا گرفت</p><p>به هر کوی راه تماشا گرفت</p><p>یکی بارگه دید سر بر سماک</p><p>به گردون رسیده ازو قدر خاک</p><p>ز کیوان بسی برتر ایوان او</p><p>زحل پیکران گشته دربان او</p><p>برآمد ز در نعره کره نای</p><p>زمین و زمان کرد جنبش ز جای</p><p>برون آمد از در هزاران سوار</p><p>قبا و کله زر و گوهر نگار</p><p>وزیشان یکی افسر زر به فرق</p><p>ز زر و گهر اسب و زین هر دو غرق</p><p>نقیبان به کف حربه نور پاش</p><p>زده هر طرف نعره دور باش</p><p>پسر کز پدر کس نپنداشت مه</p><p>ندانست ازو هیچ مهتر فره</p><p>بپرسید ازان کش به سر افسر است</p><p>بگفتند کو شاه این کشور است</p><p>فرومانده حیران و آورد سر</p><p>به گوش پدر کای گرامی پدر</p><p>گر اینست اندازه مهتری</p><p>بود کار ما و تو لولیگری</p><p>بیا ساقی آبی چو آذر بیار</p><p>نه می بلکه کبریت احمر بیار</p><p>که بر مس ما کیمیایی کند</p><p>به نقد خرد رهنمایی کند</p><p>بیا مطرب آغاز کن زیر و بم</p><p>که کرد از دلم مرغ آرام رم</p><p>پی حلق این مرغ ناگشته رام</p><p>ز ابریشم چنگ کن حلقه دام</p><h2><a id="poem-66242" href="https://ganjoor.net/jami/7ourang/7-7/sh19">بخش ۱۹ - خردنامه ارسطاطالیس</a></h2>
<p>دبیر خردمند دانش پژوه</p><p>نویسنده قصه هر گروه</p><p>نوشت از سکندر شه نامدار</p><p>که چون سلطنت یافت بر وی قرار</p><p>چو نور خرد بودش اندر سرشت</p><p>خردنامه های حکیمان نوشت</p><p>ز هر حرف حکمت که شد بهره یاب</p><p>نوشتش به حل یافته زر ناب</p><p>بلی نقد بحر خرد گوهر است</p><p>به زر نظم سلک گهر خوشتر است</p><p>به هر لحظه کردی در آنجا نظر</p><p>شدی از سوادش مکحل بصر</p><p>گرفتی به دستور آن کار پیش</p><p>به آن راست کردی همه کار خویش</p><p>نخست از ارسطو کش استاد بود</p><p>به شاگردی او دلش شاد بود</p><p>خردنامه ای نغز عنوان گرفت</p><p>که مغز از قبول دل و جان گرفت</p><p>ز نام خدایش سر آغاز کرد</p><p>وز آن پس نوای دعا ساز کرد</p><p>که شاها دلت چشمه راز باد</p><p>به روی تو چشم رضا باز باد</p><p>زبانی که باشد به فرمان گرو</p><p>نباشد به از گوش فرمان شنو</p><p>فضیلت بود در قبول سخن</p><p>نه اندر فضولی کن یا مکن</p><p>ز سوسن گل باغ ازان بهتر است</p><p>که این جمله گوش آن زبان آور است</p><p>خدای آنچه با بندگان می کند</p><p>ازیشان توقع همان می کند</p><p>کند لطف تا لطف خویی کنند</p><p>کند نیکویی تا نکویی کنند</p><p>بپرورد در لجه جودشان</p><p>به جودی که پرورد فرمودشان</p><p>گناه همه از نم عفو شست</p><p>به جرم کسان از همه عفو جست</p><p>ازان با همه زد دم از راستی</p><p>که تابد عنانشان ز کم کاستی</p><p>به هر کس ز داد و ستد ره گشاد</p><p>نمی خواهد از وی به جز آنچه داد</p><p>میفکن به کار رعیت گره</p><p>خدا آنچه دادت به ایشان بده</p><p>ترحم کن و عفو و بخشش نمای</p><p>که اینها رسیدت ز فضل خدای</p><p>جهان کوه و فعل تو آمد ندا</p><p>جزای تو بر فعل باشد صدا</p><p>ازین کوه کز فعل تو پر نداست</p><p>صدا جز به وفق ندا برنخاست</p><p>به کوه آنچه گویی جز آن نشنوی</p><p>به خاک آنچه کاری جز آن ندروی</p><p>نهالی که کاری درین تیره خاک</p><p>چنان کار کز وایه طبع پاک</p><p>دهد نام نیکوت امروز بار</p><p>به فردات خشنودی کردگار</p><p>اگر واگذاری به او کار خویش</p><p>نیاید تو را هیچ دشوار پیش</p><p>ز کار تو دشمن هراسان شود</p><p>همه کارها بر تو آسان شود</p><p>وگر جز بدو افکنی کار را</p><p>نشانه شوی تیر ادبار را</p><p>بماند تو را کار ناساخته</p><p>دل از نقد اقبال پرداخته</p><p>نیاورده روی دل اندر صلاح</p><p>ز تو قصد اصلاح نبود مباح</p><p>ز گم کرده ره رهنمایی که یافت</p><p>ز دود سیه روشنایی که یافت</p><p>ز سرچشمه چون تلخ و شور آید آب</p><p>ز لب تشنگان کی برد تف و تاب</p><p>گر اصلاح خلق جهان بایدت</p><p>دل از هر بدی بر کران بایدت</p><p>نشسته ز خود حرف عیب از نخست</p><p>ز تو عیب شویی نیاید درست</p><p>چو ناپاک آید به تو آب جوی</p><p>مجو پاکی جامه از شست و شوی</p><p>مشو غره حسن گفتار خویش</p><p>نکو کن چو گفتار کردار خویش</p><p>چو کردار ناصح بود ناپسند</p><p>نصیحت کی افتد ز وی سودند</p><p>خرد عیب آن بی خرد می کند</p><p>که منع کس از کار خود می کند</p><p>نشد مانع طفل قول پدر</p><p>که خود خورد حلوا و گفتش مخور</p><p>پی زجر نادان بی باک کیش</p><p>بود قوت فعل از قول بیش</p><p>ودیعت نهادت فلک در سرشت</p><p>بسی خوی نیک و بسی خوی زشت</p><p>هلاک تو در خوی زشت است لیک</p><p>نجات تو بخشد ازان خوی نیک</p><p>چو غالب شود خوی بد بر مزاج</p><p>نباشد به جز خوی نیکش علاج</p><p>بزن شیشه خشم را سنگ حلم</p><p>بشو ظلمت جهل را زآب علم</p><p>به فکرت ز دل زنگ نسیان ببر</p><p>به شکر از درون داغ کفران ببر</p><p>چو باری ز گردونت آید به دوش</p><p>در افکندن آن مشو حیله کوش</p><p>به پشت تحمل کش آن بار را</p><p>مکن حیله گر نفس مکار را</p><p>مبادا شود سخت تر کار تو</p><p>به پشت تو گردد فزون بار تو</p><h2><a id="poem-66243" href="https://ganjoor.net/jami/7ourang/7-7/sh20">بخش ۲۰ - حکایت آن اشتر که به مشورت روباه در آب خسبید و در آخر بار وی گران تر گردید</a></h2>
<p>کمان گردنی از پی و استخوان</p><p>کلاغش پی طعمه زاغ کمان</p><p>بدل گشته او را ز بار درشت</p><p>چو گردن به تقعیر تحدیث پشت</p><p>شده پیر و چون شاهد خودپرست</p><p>هم آیینه هم شانه او را به دست</p><p>نموده ز آیینه اش مرگ روی</p><p>ز بس محنت از شانه اش رفته موی</p><p>ز بی گوشتی ایمن از گرگ و شیر</p><p>چریدی به هر دشت و وادی دلیر</p><p>ز بس بوده کوهان او بارسنج</p><p>به پشتش ازان آمده کوه رنج</p><p>دوچارش فتاد از قضا روبهی</p><p>ز حالات حیلتگران آگهی</p><p>بدو گفت کای قانع سربلند</p><p>ازین باغ کرده به خاری پسند</p><p>ز گیتی نوردان چه کهنه چه نو</p><p>چو تو کیست کم خوار و بسیار رو</p><p>خرد کشتی خشک دریات خواند</p><p>کسی چون تو کشتی به خشکی نراند</p><p>چرایی چنین لاغر و پشت ریش</p><p>چرا آمد این پشت ریشیت پیش</p><p>نیازرده موری ز تو ماه و سال</p><p>چو مورت که کرد اینچنین پایمال</p><p>بگفتا چه گویم به تو حال خویش</p><p>خبرهای ادبار و اقبال خویش</p><p>گرفتار سنگین دلی گشته ام</p><p>که از وی به خون دل آغشته ام</p><p>به پشتم نهد از نمکسار بار</p><p>کشد زیر بارم به بینی مهار</p><p>نسنجیده باری به آنسان ثقیل</p><p>که از ثقل آن بشکند پشت پیل</p><p>ازان بار هر جا درافتم ز پای</p><p>بجنباند از زخم چوبم ز جای</p><p>چنین پشت و پهلوی من ریش ازوست</p><p>به هر ریش من آمده نیش ازوست</p><p>به ناله زبان کرده ام چون جرس</p><p>مرا هیچ کس نیست فریادرس</p><p>چو روبه شنید این حدیث دراز</p><p>پی چاره کاریش شد حیله ساز</p><p>بگفتا میان نمکسار و شهر</p><p>بود رودی از موج دریاش بهر</p><p>چو آنجا رسی زن در آن آب جک</p><p>که گردد نمک از گدازش سبک</p><p>وز آن پس برون نه ازان رود گام</p><p>سبک بار تا شهر خوش می خرام</p><p>شتر چون ز روبه شنید این سخن</p><p>بدان حیله شد خویش را چاره کن</p><p>پیاپی در آن دجله نیک تک</p><p>به یک نیمه آورد بار نمک</p><p>شتربان چو زان حیله آگاه شد</p><p>به چالاکی او را جزا خواه شد</p><p>به یکبار ترک نمکسار کرد</p><p>بدو جمله پشم و نمد بار کرد</p><p>ازان حیله مسکین شتر در حجاب</p><p>به دستور خود خفت در رود آب</p><p>ز بس آب برداشت پشم و نمد</p><p>یکی ده شده آن باز و ده گشت صد</p><p>به سختی همی رفت آن راه را</p><p>به نفرین همی گفت روباه را</p><p>که بادش ز روی زمین نام گم</p><p>که بر من روا داشت این اشتلم</p><p>من از یک نمک داشتم دل دو نیم</p><p>به آبم درافکند پشمین گلیم</p><p>گلیم خود از آب گر برکشم</p><p>ز شادی بر اوج فلک سرکشم</p><p>بیا ساقیا فکر آن باده کن</p><p>که دل را بود از حیل ساده کن</p><p>به یک جرعه ام ساز ازان شیر گیر</p><p>خلاصی ده از مکر روباه پیر</p><p>بیا مطربا نقشی از نو ببند</p><p>بزن این نوا را به بانگ بلند</p><p>که آنست شیر این گذرگاه را</p><p>که از سر کشد پوست روباه را</p><p>یکی اشتر از ضعف چون عنکبوت</p><p>سوی دشت شد تار تن گرد قوت</p><h2><a id="poem-66244" href="https://ganjoor.net/jami/7ourang/7-7/sh21">بخش ۲۱ - خردنامه افلاطون</a></h2>
<p>فلاطون که فر الهیش بود</p><p>ز دانش به دل گنج شاهیش بود</p><p>گشاد از دل و جان یزدان شناس</p><p>زبان را به تمهید شکر و سپاس</p><p>وز آن پس به هر زیرک تیزهوش</p><p>شد از گنج اسرار گوهرفروش</p><p>که ای اولین تخم این کشتزار</p><p>پسین میوه باغ هفت و چهار</p><p>رصد دان این هفت گنبد تویی</p><p>کله دار این چار مسند تویی</p><p>به پای فراست برآ گرد خویش</p><p>به چشم کیاست ببین گرد خویش</p><p>درین بقعه بنگر که یار تو کیست</p><p>بر این رقعه بشمر که کار تو چیست</p><p>خوری روزی از خوان فضل خدای</p><p>چرا ناوری طاعت او به جای</p><p>به کوی وفا سست اساسی مکن</p><p>ببین نعمت و ناسپاسی مکن</p><p>به نعمت رسیدی مکن چون خسان</p><p>فراموش از انعام نعمت رسان</p><p>ز بس می رسد فیض انعام ازو</p><p>برد بهره هم خاص و هم عام ازو</p><p>نه شاه است تنها ازو بهره مند</p><p>گدایان ز نابهره مندی نژند</p><p>ز خوان نوالش زمان در زمان</p><p>گدا را همانست و شه را همان</p><p>چه بودی گدا را بتر زانکه شاه</p><p>رهیدی ز آفات بر تخت جاه</p><p>ز نیلی کمان چرخ زرین سپر</p><p>گدا گشتی آماج تیر خطر</p><p>بسا شه که در ضعف و سستی بود</p><p>نصیب گدا تندرستی بود</p><p>بسا لاله داغ بر دل به باغ</p><p>که باشد ز داغش گیا را فراغ</p><p>مکن این همه فکر دور و دراز</p><p>پی آنچه نبود به آنت نیاز</p><p>به افتد به هر حال دوری تو را</p><p>ز فکری که نبود ضروری تو را</p><p>به شهباز فکرت ازین آشیان</p><p>به هر دم دو صد صید دولت توان</p><p>مکن همچو جغدش به صد رنج و درد</p><p>پی گنج موهوم ویرانه گرد</p><p>ز ایزد که جان و تنت داده است</p><p>تو را هر چه می باید آماده است</p><p>ز تو این همه جهد و کوشش که چه</p><p>ز تاب و تف حرص جوشش که چه</p><p>متاعیست دنیا پی این متاع</p><p>مکن با حریصان گیتی نزاع</p><p>مکن بهر پیکارشان نیفه تنگ</p><p>که کار سگان است بر جیفه جنگ</p><p>ز سیمش چه داری سفیدی امید</p><p>که گردد سیاه از مساسش سفید</p><p>چو باشد زرش قفل فرج ستور</p><p>چه جویی ازان فتح باب سرور</p><p>بود روشن این نکته بر اهل دید</p><p>که می ناید از قفل کار کلید</p><p>بت اند این دو خوش آن که زین بت برست</p><p>به بت کیست لایق به جز بت پرست</p><p>جهانی شده زین بتان خاکسار</p><p>بتان را به آن بت پرستان گذار</p><p>کن از سجده بت رخ خویش پاک</p><p>اگر دیگری بت پرستد چه باک</p><p>به دل ناشده میل دنیات سخت</p><p>بکش از حریم تمناش رخت</p><p>نشاید به جان مهر آن داشتن</p><p>که می بایدش زود بگذاشتن</p><p>به عبرت ز پیشینیان یاد کن</p><p>دل از یاد پیشینیان شاد کن</p><p>بخوان دفتر کهنگان و نوان</p><p>به هر کشوری بین که چون خسروان</p><p>به میدان شاهی فرس تاختند</p><p>در آن عرصه نرد هوس باختند</p><p>ز صد گام نارفته یک گام را</p><p>ز صد کام نارانده یک کام را</p><p>فرود آمدند از فرس عاقبت</p><p>عنان تافتند از هوس عاقبت</p><p>تهی تارک از تاج فرماندهی</p><p>فتادند بر بستر جاندهی</p><p>نهادند بر تخت از تخت پای</p><p>گرفتند در ورطه سخت جای</p><p>مکن همنشینی به هر بد سرشت</p><p>که دزدد ازو طبع تو خوی زشت</p><p>شوی از بدی پر ز نیکی تهی</p><p>وز آن نبودت ذره ای آگهی</p><p>چه خوش گفت دهقان صافی ز رنگ</p><p>که انگور گیرد ز انگور رنگ</p><p>چو دشمن به دست تو گردد اسیر</p><p>ازو سایه دوستی وامگیر</p><p>اگر چند خصم تو بود از نخست</p><p>چو آمد به دست تو از خیل توست</p><p>مران اسب بداد بر خیل خویش</p><p>بگردان ز بنیادشان سیل خویش</p><p>نه آنست شه کش بود در سپاه</p><p>هزاران غلام مرصع کلاه</p><p>شه آن دان که رسم کرم زنده کرد</p><p>صد آزاد را از کرم بنده کرد</p><p>دلت را به دانشوری دار هوش</p><p>چو دانستی آنگاه در کار کوش</p><p>بود حال شریر دانا به خیر</p><p>که گردد سوی خیر دلال غیر</p><p>چو اعمی که باشد چراغش به کف</p><p>فروغ چراغش فتد هر طرف</p><p>بود روشن از وی ره دیگران</p><p>ره وی ازان روشنی بر کران</p><p>به هر کس ره آشنایی مپوی</p><p>ز هر آشنا روشنایی مجوی</p><p>جفایی که بر تو ز عالم رسد</p><p>جز از جانب آشنا کم رسد</p><p>هر آن جور کز دور این آسیاست</p><p>همه ز آشنا رفته بر آشناست</p><p>بود داوری ها دو همخانه را</p><p>که هرگز نباشد دو بیگانه را</p><p>چو ز آیینه کردی کدورت زدای</p><p>شود صورت خوب شاهد نمای</p><p>سخن را ز بیهود صافی گذار</p><p>که گردد جمال خرد آشکار</p><p>به کم عقلی آن سفله اقرار کرد</p><p>که بر هرزه گفتار بسیار کرد</p><p>مگو تا نپرسد ز تو نکته جوی</p><p>چو پرسد تأمل کن آنگه بگوی</p><p>سخن بی تأمل کم افتد صواب</p><p>زبان را عنان از خطا بازتاب</p><p>سخن شاهد جلوه گاه دل است</p><p>خلاصی ازان جلوه گر مشکل است</p><p>چو آراید آن را سخن گستری</p><p>نباشد به از راستی زیوری</p><p>میارا رخش را به نیل دروغ</p><p>کزان نیل گردد رخش بی فروغ</p><p>مگو راستی هم که صاحب خرد</p><p>به روی قبولش نهد دست رد</p><p>چرا راستی گوید آن راست مرد</p><p>که باید به صد خجلتش راست کرد</p><h2><a id="poem-66245" href="https://ganjoor.net/jami/7ourang/7-7/sh22">بخش ۲۲ - حکایت آن راستگوی که از ناراستی کج اندیشان به مسافرت بسیار سخن خود را راست کرد</a></h2>
<p>شنیدم که شاهی به هندوستان</p><p>برافروخت بزم از رخ دوستان</p><p>چو طوطی به هر نکته گویا شدند</p><p>به نادر خبرها شکرخا شدند</p><p>یکی گفت کاندر دیار عرب</p><p>یکی جانور دیده ام بس عجب</p><p>شتر پیکری رسته زو بال و پر</p><p>ولیکن نه پرنده نی باربر</p><p>پی طعمه سوزنده اخگر خورد</p><p>چو عنقای مغرب که اختر خورد</p><p>بود در دهان وی آتش چو آب</p><p>نسوزد گلویش ازان تف و تاب</p><p>ز وی هر کس آن قصه را کرد گوش</p><p>بر او بانگ زد کای برادر خموش</p><p>شتر را به روی زمین پر که دید</p><p>و یا طعمه مرغ از اخگر که دید</p><p>به دل کی کند خانه مرغ مقال</p><p>چو آید فرو ز آشیان محال</p><p>چو گوینده انکار ایشان بدید</p><p>به سوگند بسیار افغان کشید</p><p>ولیکن چو برهان دیگر نداشت</p><p>کس آن را به سوگند باور نداشت</p><p>ازان جمع فرخنده شرمنده ماند</p><p>چو شمع از خجالت سرافکنده ماند</p><p>شد آتش ز اندوه و برخاست زود</p><p>برون رفت بر خویش پیچان چو دود</p><p>ز پا راحله وز جگر زاد کرد</p><p>نهان از همه رو به بغداد کرد</p><p>شتر مرغی آورد آنجا به دست</p><p>به عزم دیار خود احرام بست</p><p>پس از سالی آورد سوی شهش</p><p>بدان ساخت از صدق خویش آگهش</p><p>شه آن را چو دید آفرین کرد و گفت</p><p>که ای قول تو بوده با صدق جفت</p><p>بود صبح کاذب سخن بی فروغ</p><p>نیاید ز صادق زبانان دروغ</p><p>ولی کی سزد حرفی از نکته سنج</p><p>که باید در اثبات آن برد رنج</p><p>لب از دعویی به که داری نگاه</p><p>که آری دلیلش ز یکساله راه</p><p>بیا ساقیا در ده آن جام صاف</p><p>که شوید ز دل رنگ و بوی گزاف</p><p>به هر جا که افتد ز عکسش فروغ</p><p>به فرسنگ ها رخت بندد دروغ</p><p>بیا مطربا زانکه وقت نواست</p><p>بزن این نوا را در آهنگ راست</p><p>که کج جز گرفتار خواری مباد</p><p>به جز راست را رستگاری مباد</p><h2><a id="poem-66246" href="https://ganjoor.net/jami/7ourang/7-7/sh23">بخش ۲۳ - خردنامه سقراط</a></h2>
<p>زهی گنج حکمت که سقراط بود</p><p>مبرا ز تفریط و افراط بود</p><p>شد از جودت فکر ظلمت زدای</p><p>همه نور حکمت ز سر تا به پای</p><p>سرانجام خلعت پرستان شناخت</p><p>ز بی خلعتی خلعت خویش ساخت</p><p>ز خمخانه چرخ پر اشتلم</p><p>به خانه درون داشت یک کهنه خم</p><p>به فصل زمستان در آن سرزمین</p><p>به شبها ز سرما شدی خم نشین</p><p>چو خورشید خیمه به گردون زدی</p><p>ز تدویر خم خیمه بیرون زدی</p><p>نشستی ز عریان تنی بی حجاب</p><p>شدی گرم در پرتو آفتاب</p><p>یکی روز تن عور خورشیدوار</p><p>رسیدش به سر شاه آن روزگار</p><p>بدو گفت کای پیر دانش پذیر</p><p>بدینسان چرایی ز ما گوشه گیر</p><p>قدم باز می داری از راه ما</p><p>نمی آوری رو به درگاه ما</p><p>بگفتا که تنگ است بر من مجال</p><p>ز شغلی که باشد مرا ماه و سال</p><p>بگفتش که چندین تورا شغل چیست</p><p>که بی آن نیاری یکی لحظه زیست</p><p>بگفتا پی دولت زندگی</p><p>همی سازم اسباب پایندگی</p><p>بگفتش که اسباب آن پیش ماست</p><p>رساندن به حاجتوران کیش ماست</p><p>بگفت ار بدانم که آن پیش توست</p><p>ببندم کمر در رضای تو چست</p><p>به دست تو برگ حیات تن است</p><p>که آن سد راه نجات من است</p><p>حیات دل و جان بود کام من</p><p>که آن بندد از راه تو گام من</p><p>بگفتش به هر چیز داری نیاز</p><p>بگو تا کنم از برای تو ساز</p><p>بگفتا نیاز من خاکسار</p><p>به تو غیر ازین نیست ای شهریار</p><p>که این خلعت گرم کز عکس مهر</p><p>به دوشم کشیده ست اکنون سپهر</p><p>به تاراج سایه نگیری ز من</p><p>به لطف این توقع پذیری ز من</p><p>گذاری که یکدم به بی پردگی</p><p>برد مهر چرخ از من افسردگی</p><p>چو بشنید شاه از وی این گفت و گوی</p><p>شد از خاصگان بهر او جامه جوی</p><p>یکی جامه دادند او را عطا</p><p>ز مویینه چین و خز خطا</p><p>بگرداند حالی ازان جامه پشت</p><p>به نرمی فرو خواند حرفی درشت</p><p>که کی زندگان را کشیدن نکوست</p><p>ز مرده کفن یار ز مردار پوست</p><p>ز سردی دی چون شوم رنج یاب</p><p>شبم خم پسند است و روز آفتاب</p><p>هزار آفرین بر حکیمی چنین</p><p>برون پایه اش زآسمان و زمین</p><p>نه بر جانش از دور افلاک درد</p><p>نه بر طبعش از عالم خاک گرد</p><p>درین کار شاگرد بودش هزار</p><p>فلاطون از آنها یکی در شمار</p><p>فلاطون فلاطونی از وی گرفت</p><p>فلاطونی افزونی از وی گرفت</p><p>به حکمت چو در ثمین سفته است</p><p>به دانا فلاطون چنین گفته است</p><p>که ای رسته از تنگنای خیال</p><p>زده در هوای خرد پر و بال</p><p>بر آن دار همت ز آغاز کار</p><p>که گردی شناسای پروردگار</p><p>بدانی حق دولت بندگیش</p><p>نهی پا به راه پرستندگیش</p><p>روی راه خوشنودیش صبح و شام</p><p>به کسب رضایش کنی اهتمام</p><p>ز حکمت به معراج عزت برآی</p><p>بنه بر سر چرخ گردنده پای</p><p>بسا دست کوته ز بی مایگی</p><p>که دارد ز حکمت فلک پایگی</p><p>اگر بودی از جهل هر سینه صاف</p><p>برافتادی از خلق رسم خلاف</p><p>ره مرد دانا یکی بیش نیست</p><p>به جز طبع نادان دو اندیش نیست</p><p>نبینی درین ششدر دیولاخ</p><p>ز شادی دل شش نفر را فراخ</p><p>یکی آن حسدور به هر کشوری</p><p>که رنجش بود راحت دیگری</p><p>چو حال کسی بیند از خویش به</p><p>فتد بر رگ جانش از غم گره</p><p>دوم کینه ورزی که از خلق زشت</p><p>بود کینه خلقش اندر سرشت</p><p>چو نتواند از کس شدن کینه کش</p><p>نباشد ز کینداریش سینه خوش</p><p>سیم نو توانگر که بهر درم</p><p>بود روز و شب بر دل او دو غم</p><p>یکی آنکه چون چیزی آرد به کف</p><p>دوم آنکه ناگه نگردد تلف</p><p>چهارم لئیمی که با گنج سیم</p><p>بود همچو نام زرش دل دو نیم</p><p>که ناگه نیابد بدو فقر راه</p><p>نگردد بدان روز عیشش تباه</p><p>بود پنجمین طالب پایه ای</p><p>که در خورد آن نبودش مایه ای</p><p>کند آرزوی مقام بلند</p><p>که نتواند آنجا فکندن کمند</p><p>ششم از ادب خالی اندیشه ای</p><p>که باشد حریف ادب پیشه ای</p><p>چو طبعش بود از ادب بی نصیب</p><p>کشد نو به نو مالشی از ادیب</p><p>بود سیم و زر رنج دین پروران</p><p>طبیبان آن رنج دانشوران</p><p>کشد رنج را چون سوی خود طبیب</p><p>کجا باشدش از مداوا نصیب</p><p>ازان کس بپرهیز و فعل و فنش</p><p>که دارد دلت بی سبب دشمنش</p><p>اگر ره نگرداند از گرگ و میش</p><p>بود یاور او در آزار خویش</p><p>زبان را چه داری به گفتن گرو</p><p>ز هر سو گشا گوش حکمت شنو</p><p>خدا یک زبانت بداد و دو گوش</p><p>که کم گوی یعنی و افزون نیوش</p><p>خموشی بود دولت ایزدی</p><p>دلیل هنرمندی و بخردی</p><p>ز بسیار دانان فراست گواست</p><p>که بسیار گوی از کیاست جداست</p><p>سخن را کزان بسته داری نفس</p><p>یکی مرغ دان پایبند قفس</p><p>چو گفتی قفس یافت بر وی شکست</p><p>طمع بگسل از وی که آید به دست</p><p>مکش زیر ران مرکب حرص و آز</p><p>ز گیتی به قدر کفایت بساز</p><p>به هر روز تا شب ز خوان سپهر</p><p>بسنده ست یک خشت نانت چو مهر</p><p>بیفکن ز کف کاسه زر ناب</p><p>کف خویش را کاسه کن بهر آب</p><p>ز زربفت هستی مشو خودفروش</p><p>کهن خرقه نیستی کش به دوش</p><p>مکش بهر معموری خانه رنج</p><p>به ویرانه خود را نهان کن چو گنج</p><p>به خود بند در خدمت خود کمر</p><p>به مخدومی از کس مکش درد سر</p><p>ز چوبت کف پای نعلین سای</p><p>به از نعل زر بر سم بادپای</p><p>چراغ شبت بس بود ماهتاب</p><p>ادیم زمین بهر تو نطع خواب</p><p>بدین حال با حکمت اندوزیت</p><p>سلوک عمل گر شود روزیت</p><p>بری گوی دولت ز همپیشگان</p><p>شوی سرور حکمت اندیشگان</p><p>رهانی ز سود و زیان خویش را</p><p>رسانی به پیشینیان خویش را</p><p>حذر کن ز آسیب جادو زنان</p><p>به دستان سران را ز پای افکنان</p><p>به روی زمین دام مردان مرد</p><p>بساط وفا و مروت نورد</p><p>ازیشان در درج حکمت به بند</p><p>وزیشان نگون قدر هر سربلند</p><p>ازیشان خردمند را پایه پست</p><p>وزیشان سپاه خرد را شکست</p><p>دهد طعم شهد و شکر زهرشان</p><p>مخور زهر را چون شکر بهرشان</p><p>مشو غره حلم مرد حلیم</p><p>که بر حلم عمری نشیند مقیم</p><p>درختیست صندل خنک در مزاج</p><p>پی علت گرم طبعان علاج</p><p>به هم در شده شاخه ها زان درخت</p><p>چو در اصطکاک افتد از باد سخت</p><p>زند آتشی شعله زان اصطکاک</p><p>که ریزد ازان شاخ و برگش به خاک</p><p>اگر پیر باشد عوان ور جوان</p><p>به هر حال نبود عوان جز عوان</p><p>تنش گر چه از ضعف پیریست سست</p><p>بود سیرت بد در او تندرست</p><p>درونش سیاه از دل تیره خوی</p><p>کیش سود دارد سفیدی موی</p><p>به سال و مه ار گرگ گردد بزرگ</p><p>نیاید برون هرگز از خوی گرگ</p><p>به پیمان مشو بند فرمان او</p><p>که دام فریب است پیمان او</p><p>مبادا به آن دامت اندر کشد</p><p>به تزویر جانت ز تن برکشد</p><h2><a id="poem-66247" href="https://ganjoor.net/jami/7ourang/7-7/sh24">بخش ۲۴ - حکایت آن مرغ ماهیگیر که حیله ای ساخت و آن ماهی ساده را در دام انداخت</a></h2>
<p>به عمان یکی مرغ فرتوت بود</p><p>که از ماهیش قوت و قوت بود</p><p>به جز ساحل بحر منزل نداشت</p><p>به جز ماهی از صید حاصل نداشت</p><p>به قصدش همه چشم بودی چو دام</p><p>که چون شست از وی رسیدی به کام</p><p>چنان شد بر او ضعف پیری درست</p><p>که اسباب صیادیش گشت سست</p><p>ز هر طعمه روزی تهی حوصله</p><p>وز آن ضعف و بی حاصلی در گله</p><p>ز صید غرض چشم امید بست</p><p>به نظاره بر طرف دریا نشست</p><p>دو صد جوق ماهی در آن آبگیر</p><p>همی دید چون نقش چین بر حریر</p><p>رخ آب ازان ماهیان جا به جای</p><p>چو پولاد مصقول جوهرنمای</p><p>به حرمان دلی داشت زانها دو نیم</p><p>چو محروم مفلس ز خوان لئیم</p><p>شکم گرسنه لقمه از کام دور</p><p>ز طبع غذا جوی آرام دور</p><p>ز ناگه یکی ماهی او را بدید</p><p>بدو کرد آغاز گفت و شنید</p><p>که ای آفت جان دلخستگان</p><p>دل آزار خیل زبان بستگان</p><p>رسد از تو تیر بلا فوج فوج</p><p>زره پوش از آنیم دایم ز موج</p><p>کنون رفته از کار می بینمت</p><p>به سستی گرفتار می بینمت</p><p>چرا ریخت زینسان پر و بال تو</p><p>ز قوت فرو ماند چنگال تو</p><p>بگفتا شدم پیر و بیماریم</p><p>درافکند از پا به سرباریم</p><p>بدیم از ضمیر بداندیش رفت</p><p>پشیمانم از هر چه زین پیش رفت</p><p>ز من هر که را زخم جانی رسید</p><p>همه از غرور جوانی رسید</p><p>بر این ساحل امروز دارم قرار</p><p>ز آزار هر جانور توبه کار</p><p>مرا یک دو شاخ گیاه است بس</p><p>چرا جویم از حرص آزار کس</p><p>دلم چون شد از وایه طبع پاک</p><p>گرم لقمه ماهی نباشد چه باک</p><p>خود آن لقمه آسیب جان و تن است</p><p>که در وی نهان کرده صد سوزن است</p><p>بیا تا ز هر تیرگی خم زنیم</p><p>زمانی به هم از صفا دم زنیم</p><p>دل از ظلمت ظلم صافی کنیم</p><p>به آیین عدلش تلافی کنیم</p><p>بر این قول گر اعتمادیت نیست</p><p>وز این نکته در دل گشادیت نیست</p><p>بگیر این گیاه به هم تافته</p><p>ز بس تافته محکمی یافته</p><p>دهانم به آن رشته محکم ببند</p><p>که تا باشی ایمن ز هر ناپسند</p><p>چو بیچاره ماهی شنید آن فریب</p><p>نماند از فریبنده هیچش نهیب</p><p>گرفت آن گیا را و سویش شتافت</p><p>گذرگاه خود جز گلویش نیافت</p><p>به یک جستن او را ز جا در ربود</p><p>فکندش به جایی که گویی نبود</p><p>ربود از کف بحر مشتی درم</p><p>نهان ساخت در غله دان عدم</p><p>بیا ساقی آن جام گیتی فروز</p><p>که شب را نهد راز بر روی روز</p><p>بده تا ز مکر آوران جهان</p><p>نماند ز ما هیچ مکری نهان</p><p>بیا مطربا همچو دانا حکیم</p><p>که می داند از نبض حال سقیم</p><p>بنه بر رگ چنگ انگشت خویش</p><p>بدان درد پنهان هر سینه ریش</p><h2><a id="poem-66248" href="https://ganjoor.net/jami/7ourang/7-7/sh25">بخش ۲۵ - خردنامه بقراط</a></h2>
<p>ز هر تار حکمت که او تافته ست</p><p>دو صد خرقه تن رفو یافته ست</p><p>ز نقشی که در خاطر آورده است</p><p>بسی صورت نادر آورده است</p><p>شنیدم که بود اندر آن روزگار</p><p>یکی پادشه بختش آموزگار</p><p>ازین چار مادر وز این نه پدر</p><p>ندادش خداوند جز یک پسر</p><p>رخش بود بدر سپهر جمال</p><p>ولی شد ز کاهش تنش چون هلال</p><p>حکیمان سپردند راه علاج</p><p>نشد دورش آن انحراف از مزاج</p><p>شه نامور خواند بقراط را</p><p>سبب دان تعدیل اخلاط را</p><p>سر و زر همه زیر پایش فشاند</p><p>به بالین آن دلربایش نشاند</p><p>چو خنیاگر چست پیشش نشست</p><p>سوی ساعدش برد چون عود دست</p><p>بر اوتار نبضش شد انگشت مال</p><p>نوایی نیامد برون زاعتدال</p><p>ز قاروره اش جست ازان پس دلیل</p><p>ندیدش تن از هیچ علت علیل</p><p>بدانست کان رنج و درد از دل است</p><p>تنش لاغر و چهره زرد از دل است</p><p>دگر باره دستش سوی نبض برد</p><p>به افسانه عشق نبضش فشرد</p><p>به نوعی دگر جنبش آغاز کرد</p><p>بر آن لحن رقصی عجب ساز کرد</p><p>یقین شد که عشقش ره دل زده ست</p><p>قدم در ره سخت مشکل زده ست</p><p>به خلوت درون دایه اش را بخواند</p><p>ز شهزاده با وی بسی قصه راند</p><p>در آن نکته از وی بیانی نیافت</p><p>وز آن راز با وی نشانی نیافت</p><p>به شه گفت تا پرده داران راز</p><p>که بودند بر راز او پرده ساز</p><p>گشایند پرده ز هر پردگی</p><p>چو برگ گل از نازپروردگی</p><p>کنیزان پوشیده رخ چون پری</p><p>در آیند در عرض جولانگری</p><p>به کف نبض شهزاده بقراط راد</p><p>نظر بر بتان پریرخ نهاد</p><p>بسا سرو گلرخ که بر وی گذشت</p><p>که نبض وی از جنبش خود نگشت</p><p>ز ناگه یکی ماه مشکین نقاب</p><p>برون آمد از پرده چون آفتاب</p><p>نگاری ز سر تا قدم جان پاک</p><p>ز هر تن مخاطب به روحی فداک</p><p>چو شهزاده را چشم بر وی فتاد</p><p>تو گویی مگر شعله در نی فتاد</p><p>به پهلوی او دل طپیدن گرفت</p><p>ز رخسار او خون چکیدن گرفت</p><p>ز نبضش قرار از دل آرام رفت</p><p>به همراهی آن گل اندام رفت</p><p>بدانست بقراط کان مهوش است</p><p>که شهزاده زو سینه در آتش است</p><p>از آنجا قدم جانب شاه زد</p><p>که شهزاده را دلبری راه زد</p><p>ز خورشیدرویی در آفاق طلق</p><p>فتاده ست همچون مه اندر محاق</p><p>بدان شوخ دارد گرفتاریی</p><p>جز این نبودش هیچ بیماریی</p><p>بپرسید شه کان دلارام کیست</p><p>مر او را نشیمن کجا نام چیست</p><p>بگفتا به جایی دل از دست داد</p><p>که انگشت نتوان بر آنجا نهاد</p><p>به صیدی کمند امید افکن است</p><p>که همخوابه مهد ناز من است</p><p>درین کهنه ویرانه گنج من اوست</p><p>سرور سرای سپنج من اوست</p><p>بدو گفت شه کای گرامی حکیم</p><p>دلی بهر فرزند دارم دو نیم</p><p>فرود آی ازین نیکرو بارگی</p><p>رهان خاطرم را ز غمخوارگی</p><p>ازین بارگی گر بتابی عنان</p><p>کشم مرکبی بهترت زیر ران</p><p>به شه گفت بقراط کای شهریار</p><p>کس از جان خود می نگیرد کنار</p><p>مر او چو جان است و جان را خلل</p><p>چو افتد نیابد کس آن را بدل</p><p>میانشان ازینسان جواب و سؤال</p><p>بسی رفت و کوته نشد قیل و قال</p><p>چو شه را برون نامد آن مه ز میغ</p><p>چو خورشید آهیخت رخشنده تیغ</p><p>که کام پسر زان سمنبر بده</p><p>و یا زیر شمشیر من سر بنه</p><p>بگفتا که عمری به هر داوری</p><p>کنی دعوی معدلت گستری</p><p>نباشد درین معدلت بوی خیر</p><p>که خود ندهی انصاف و جویی ز غیر</p><p>اگر قبله میل آن سرو بن</p><p>کنیز تو باشد همین حکم کن</p><p>شهش آفرین گفت کای رهنمون</p><p>که عقل تو از علمت آمد فزون</p><p>وجودت ز هر آفت آزاد باد</p><p>ز عقلت جهان حکمت آباد باد</p><p>گذشتم من از صحبت آن کنیز</p><p>اگر چه مرا بود چون جان عزیز</p><p>دل از صورت مهر او ساده کرد</p><p>فرستاد و تسلیم شهزاده کرد</p><p>چو شهزاده از لعل او کام یافت</p><p>ز بی صبری خویش آرام یافت</p><p>شب وی ازان مه شب قدر گشت</p><p>هلالش به یک چند شب بدر گشت</p><p>بیا ای تو را دل به حکمت گرو</p><p>دمی برگشا گوش حکمت شنو</p><p>بنه گوش دل را به فهم سلیم</p><p>بدان نکته هایی که گفت این حکیم</p><p>چه خوش گفت کای مانده در تاب و پیچ</p><p>قناعت کن از خوان گیتی به هیچ</p><p>کشش های حاجت ز خود دور کن</p><p>ز بی حاجتی سینه پر نور کن</p><p>چو بی حاجت است آن که مقصود توست</p><p>بدین نسبت خود به او کن درست</p><p>کسی را که بی حاجتی بیشتر</p><p>قدمگاه قربش بود پیشتر</p><p>به قوت کم از خوان گیتی بساز</p><p>مکن رنجت از بیش خوردن دراز</p><p>کم ناگوار اندک پر گزند</p><p>به از بیش اگر خود بود سودمند</p><p>چرا بیمت از فقر و بی سیمی است</p><p>که بی سیمیت عین بی بیمی است</p><p>تهیدست با ایمنی خفته جفت</p><p>به از مالداری که ایمن نخفت</p><p>مزن پشت پا بخت فیروز را</p><p>به قسمت سه کن هر شبانروز را</p><p>به بقراط شد علم طب آشکار</p><p>به او گشت قانون آن استوار</p><p>یکی را به تحصیل دانش گذار</p><p>که بی دانشی نیست جز عیب و عار</p><p>به دانش شو اندر دوم کارگر</p><p>سوم را به بی دانشان بر سپر</p><p>بدین نکته دانا و بخرد شدم</p><p>که دانا به نادانی خود شدم</p><p>نگویم ندانم که این اعتراف</p><p>ز دانایی خود بود محض لاف</p><p>بود پیش دانای مشکل گشای</p><p>تو مهمان جهان همچو مهمانسرای</p><p>بخور هر چه پیشت نهد میزبان</p><p>همه تن به شکرانه اش شوزبان</p><p>وگر هیچ ندهد تقاضا مکن</p><p>خیال طلب را به دل جا مکن</p><p>نعیمیست دنیا که پاینده نیست</p><p>به جز رنج و محنت فزاینده نیست</p><p>چو دستت دهد خیر می کن در او</p><p>نوابخشی غیر می کن در او</p><p>و گر نی ز ناداری خود منال</p><p>بود عرصه شکر واسع مجال</p><p>نبیند یکی حال یزدان شناس</p><p>که واجب نباشد بر آنش سپاس</p><p>ز ادبار شر رو نه اندر گریز</p><p>به اقبال هر خیر شو زود خیز</p><p>مرو روی در شغل شر چون خسان</p><p>وگر خیر باشد به غایت رسان</p><p>همی دار ازان طرف دامان نگاه</p><p>وز این بر سر خویش می نه کلاه</p><p>برآور به کار نکو در جهان</p><p>به عرض زمین نام و طول زمان</p><p>به صد نام اگر مرد نام آور است</p><p>طلبگار خیر از همه بهتر است</p><p>به هر لقمه زین خوان که دست آوری</p><p>تو را او خورد یا تو او را خوری</p><p>تو را او خورد چون بود ناگوار</p><p>تو او را خوری چون فتد سازگار</p><p>نترسد ز مرگ آن که تسلیم اوست</p><p>اگر تلخیی هست در بیم اوست</p><p>مبر چیزها را برون زاعتدال</p><p>مکن تارک طبع را پایمال</p><p>گر آبت زلال است و نقلت شکر</p><p>به اندازه نوش و به اندازه خور</p><p>فراش ار حریر است و همخوابه حور</p><p>منه پای بیرون خیر الامور</p><p>میان دو کس معنی زیرکی</p><p>بود مایه اتحاد و یکی</p><p>همه زیرکان زان به هم دوستند</p><p>یکی مغز را گشته صد پوستند</p><p>ولی هست در دیده اعتبار</p><p>طریق جهالت هزاران هزار</p><p>دو جاهل به هم متحد نیستند</p><p>ره عقل را معتقد نیستند</p><p>ز عاقل بسی تا به جاهل ره است</p><p>ره هر یکی زان دگر کوته است</p><p>کی آید به هم راست پیوندشان</p><p>به هم هست پیوندشان بندشان</p><h2><a id="poem-66249" href="https://ganjoor.net/jami/7ourang/7-7/sh26">بخش ۲۶ - حکایت اعراض پدر حکیم از تربیت پسر لئیم</a></h2>
<p>به یونان حکیمی فلاطون محل</p><p>که در علم حکمت نبودش بدل</p><p>ز گیتی یکی سفله فرزند داشت</p><p>که با مردم سفله پیوند داشت</p><p>نمی زد به راه پدر نیم گام</p><p>بدر بود از آیین حکمت تمام</p><p>ز حرف ادب دور انگشت او</p><p>ز نقد مروت تهی مشت او</p><p>ز اقبال او عار همخانه را</p><p>ز ادبار او بار بیگانه را</p><p>حریفان ازو رنجه در میکده</p><p>به مستان قوی پنجه در عربده</p><p>ز خوی بدش مادر آمد به تنگ</p><p>به پیش پدر کوفت بر سینه سنگ</p><p>که ای پیر تعلیم فرزانگان</p><p>ز خوی نکو خویش بیگانگان</p><p>یکی جزو از دفتر عقل کل</p><p>فروغ ضمیرت چراغ سبل</p><p>به شاگردیت عقل فعال شاد</p><p>کمالاتش از عقل تو مستفاد</p><p>ز فکر تو حل مشکل هندسی</p><p>محرر براهین اقلیدسی</p><p>مؤدب به تأدیب تو خاکیان</p><p>مباهی به آدابت افلاکیان</p><p>به تو هست فرزندت از جمله پیش</p><p>بدو هست پیوندت از جمله بیش</p><p>به تعلیم آداب او لب گشای</p><p>ز لوح دلش حرف علت زدای</p><p>نیند از تو بیرونیان بی نصیب</p><p>چرا جزو خود را نباشی ادیب</p><p>بگفتا گل او ز کان من است</p><p>ولی جان او نی ز جان من است</p><p>چو جانش نباشد ز من بهره ناک</p><p>چه سودش کند نسبت آب و خاک</p><p>بیا ساقیا در ده آن جام خاص</p><p>که سازد مرا یکدم از من خلاص</p><p>ببرد ز من نسبت آب و گل</p><p>به ارواح قدسم کند متصل</p><p>بیا مطربا در نی افکن خروش</p><p>که باشد خروشش پیام سروش</p><p>کشد شایدم جذبه آن پیام</p><p>ازین دون نشیمن به عالی مقام</p>
</body></html>