<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>یوسف و زلیخا - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66138" href="https://ganjoor.net/jami/7ourang/7-5-yusof-zoleykha/sh48">بخش ۴۸ - رسیدن شب و عرضه کردن کنیزکان جمال خویش را بر یوسف علیه السلام تا به کدامیک از ایشان رغبت نماید</a></h2>
<p>شبانگه کز سواد شعر گلریز</p><p>فلک شد نوعروس عشوه انگیز</p><p>ز پروین گوش را عقد گهر بست</p><p>گرفت از مه صقیل آیینه در دست</p><p>کنیزان جلوه گر در حله ناز</p><p>همه دستانسرای و عشوه پرداز</p><p>به گرد تخت یوسف صف کشیدند</p><p>فسون دلبری بر وی دمیدند</p><p>یکی شد از لب شیرین شکرریز</p><p>که کام خود کن از من شکر آمیز</p><p>ز تنگ شکر من بند بگشای</p><p>به سان طوطی از من شو شکرخای</p><p>یکی از غمزه سویش کرد اشارت</p><p>که ای زاوصاف تو قاصر عبارت</p><p>مقامت می کنم چشم جهان بین</p><p>بیا بنشین به چشمم مردم آیین</p><p>یکی بنمود سرو پرنیان پوش</p><p>که این سرو امشبت بادا هم آغوش</p><p>کجا در مهد عشرت شاد خسبی</p><p>اگر زین سرو ناز آزاد خسبی</p><p>یکی در زلف مشکین حلقه افکند</p><p>که هستم بی سر و پا حلقه مانند</p><p>به روی من دری از وصل بگشای</p><p>مکن چون حلقه ام بیرون در جای</p><p>یکی برداشت دست نازنین را</p><p>به بالا زد ز ساعد آستین را</p><p>که دفع چشم بد را زان شمایل</p><p>به گردن دست من بادت حمایل</p><p>یکی گرد میان مو را کمر کرد</p><p>ز مو آرایش موی دگر کرد</p><p>کمر کن دست یعنی در میانم</p><p>که بر لب آمد از دست تو جانم</p><p>بدینسان هر یکی زان لاله رویان</p><p>ز یوسف وصل را می بود جویان</p><p>ولی بود او به خوبی تازه باغی</p><p>وز آن مشت گیاه او را فراغی</p><p>بلی بودند یکسر مکر و دستان</p><p>به صورت بت به سیرت بت پرستان</p><p>دل یوسف جز این معنی نمی خواست</p><p>که گردد راهشان در بندگی راست</p><p>بدیشان هر چه گفت از راه دین گفت</p><p>پی نفی شک اسرار یقین گفت</p><p>نخستین گفت کای زیبا کنیزان</p><p>به چشم مردم عالم عزیزان</p><p>درین عزت ره خواری مپویید</p><p>به جز آیین دینداری مجویید</p><p>ازین عالم برون ما را خداییست</p><p>که ره گم کردگان را رهنماییست</p><p>گل ما از نم رحمت سرشته ست</p><p>ز دانایی در آن گل دانه کشته ست</p><p>که تا زان دانه برخیزد نهالی</p><p>درین بستانسرا یابد کمالی</p><p>کشد سوی بلندی سر ز پستی</p><p>دهد بر میوه یزدان پرستی</p><p>پرستش جز خدایی را روا نیست</p><p>که غیر او پرستش را سزا نیست</p><p>بیا تا بعد ازین او را پرستیم</p><p>که بی او هر کجا هستیم پستیم</p><p>به سجده باید آن را سر نهادن</p><p>که داند سر برای سجده دادن</p><p>چرا دانا نهد پیش کسی سر</p><p>که پا و سر بود پیشش برابر</p><p>به دست خود بت سنگین تراشد</p><p>ز مهر او دل غمگین خراشد</p><p>بود معلوم کز سنگی چه خیزد</p><p>ز معبودیش جز ننگی چه خیزد</p><p>چو یوسف ز اول شب تا سحرگاه</p><p>به وعظ آن غافلان را ساخت آگاه</p><p>همه لب در ثنای او گشادند</p><p>سر طاعت به پای او نهادند</p><p>یکایک را شهادت کرد تلقین</p><p>دهان جمله شد زان شهد شیرین</p><p>خوشا شهدی که هرک از وی یک انگشت</p><p>به دست آرد به هر تلخی کند پشت</p><p>نگردد کور دیو بی سعادت</p><p>به جز از خم انگشت شهادت</p><p>رهید از چشم زخمش آن خردمند</p><p>که انگشت سعادت چشم او کند</p><p>زلیخا جست وقت بامدادان</p><p>به یوسف راه خرم طبع و شادان</p><p>گروهی دید گرداگرد یوسف</p><p>پی تعلیم دین شاگرد یوسف</p><p>بتان بشکسته و بگسسته زنار</p><p>ز سبحه یافته سر رشته کار</p><p>زبان گویا به توحید خداوند</p><p>میان با عقد خدمت تازه پیوند</p><p>به یوسف گفت کای از فرق تا پای</p><p>دل آشوب و دلارام و دلارای</p><p>به رخ سیمای دیگر داری امروز</p><p>جمال از جای دیگر داری امروز</p><p>چه کردی شب که از وی حسنت افزود</p><p>دری دیگر ز خوبی بر تو بگشود</p><p>چه خوردی دوش کین زیباییت داد</p><p>ز خوبان جهان بالاییت داد</p><p>همانا صحبت این نازنینان</p><p>سمن رخسارگان سیمین سرینان</p><p>تو را حسن و جمال دیگر آورد</p><p>جمالت را کمال دیگر آورد</p><p>بلی میوه ز میوه رنگ گیرد</p><p>ز خوبان خوبرو خوبی پذیرد</p><p>بسی زین نکته با آن غنچه لب گفت</p><p>ولی او هیچ ازین گفتار نشگفت</p><p>دهان را از تکلم تنگ می داشت</p><p>دو رخ را از حیا گلرنگ می داشت</p><p>سر از شرمندگی بالا نمی کرد</p><p>نگاه الا به پشت پا نمی کرد</p><p>زلیخا چون بدید آن سر کشیدن</p><p>به چشم مرحمت سویش ندیدن</p><p>ز حسرت آتشی در جانش افروخت</p><p>به داغ ناامیدی سینه اش سوخت</p><p>به ناکامی وداع جان خود کرد</p><p>رخ اندر کلبه احزان خود کرد</p><h2><a id="poem-66139" href="https://ganjoor.net/jami/7ourang/7-5-yusof-zoleykha/sh49">بخش ۴۹ - تضرع نمودن زلیخا پیش دایه و التماس حیله ای که سبب مواصلت یوسف گردد علیه السلام کردن</a></h2>
<p>چو با آن کشته سودای یوسف</p><p>ز حد بگذشت استغنای یوسف</p><p>شبی در کنج خلوت دایه را خواند</p><p>به صد مهرش به پیش خویش بنشاند</p><p>بدو گفت ای توانبخش تن من</p><p>چراغ افروز جان روشن من</p><p>گر از جان دم زنم پرورده توست</p><p>ور از تن شیر رحمت خورده توست</p><p>ز مهر تو که از مادر ندیدم</p><p>بدین پایه که می بینی رسیدم</p><p>چه باشد کز طریق مهربانی</p><p>به منزلگاه مقصودم رسانی</p><p>ز هجران تا به کی رنجور باشم</p><p>وز آن جان و جهان مهجور باشم</p><p>چو زینسان یار بیگانه ست با من</p><p>چه حاصل زانکه همخانه ست با من</p><p>هر آن معشوق کز عاشق نفور است</p><p>به صورت گر چه نزدیک است دور است</p><p>چو پیوندی نباشد جان و دل را</p><p>چه خیزد از ملاقات آب و گل را</p><p>جوابش داد دایه کای پریزاد</p><p>که ناید با تو از حور و پری یاد</p><p>جمال دلربا دادت خداوند</p><p>که برباید دل و دین از خردمند</p><p>اگر نقاش چین از آرزویت</p><p>کشد در بتکده نقشی ز رویت</p><p>بتان یکسر به بویت زنده گردند</p><p>رخت بینند و از جان بنده گردند</p><p>به کوه از رخ نمایی آشکارا</p><p>نهی عشق نهان در سنگ خارا</p><p>چو بخرامی به باغ از عشوه کاری</p><p>درخت خشک را در جنبش آری</p><p>به صحرا آهوانت گر ببینند</p><p>به مژگان از رهت خاشاک چینند</p><p>چو افسون خوانی از لعل شکرخا</p><p>رسد مرغ از هوا ماهی ز دریا</p><p>بدین خوبی چنین درمانده چونی</p><p>چرا چندین کشی آخر زبونی</p><p>ز غمزه ناوک از ابرو کمان کن</p><p>شکار آن نگار دلستان کن</p><p>بتاب از زلف خم در خم کمندی</p><p>به پایش نه به بزم وصل بندی</p><p>رخت بنما رخش را سوی خود تاب</p><p>به همرازیش همزانوی خود یاب</p><p>به رفتار آور این نخل رطب بار</p><p>به راه لطفش آر از لطف رفتار</p><p>به لب از خنده شهد افشانیی ده</p><p>وز آن شهدش به خود چسپانیی ده</p><p>به سیمین گوی خود کن چشم او باز</p><p>چو چوگان سوی خود سازش سر انداز</p><p>به روی از مشک خال دلگسل نه</p><p>ز شوق خال خود داغش به دل نه</p><p>زلیخا گفت کای مادر چه گویم</p><p>که از یوسف چه می آید به رویم</p><p>نسازد دیده هرگز سوی من باز</p><p>چه سان جولانگری با وی کنم ساز</p><p>اگر مه گردم از دورم نبیند</p><p>وگر خور بر زمین نورم نبیند</p><p>چو مردم نور دیده گر فزایم</p><p>به چشم تنگ او مشکل درآیم</p><p>اگر کردی به سوی من نگاهی</p><p>به حال من فتادی گاه گاهی</p><p>غم من در دل او جا گرفتی</p><p>غم او کی چنین بالا گرفتی</p><p>نه تنها آفتم زیبایی اوست</p><p>بلای من ز ناپروایی اوست</p><p>اگر آن دلربا پروام کردی</p><p>کجا زین گونه ناپروام کردی</p><p>جوابش داد دیگر بار دایه</p><p>که ای حور از جمالت برده مایه</p><p>مرا در خاطر افتاده ست کاری</p><p>کزان کار تو را خیزد قراری</p><p>ولی وقتی میسر گردد آن کار</p><p>که سیم آری به اشتر زر به خروار</p><p>بسازم چون ارم دلکش بنایی</p><p>بگویم تا در او صورت گشایی</p><p>به موضع موضع از طبع هنر کوش</p><p>کشد شکل تو با یوسف هم آغوش</p><p>چو یوسف یک زمان در وی نشنید</p><p>در آغوش خودت هر جا ببیند</p><p>بجنبد در دلش مهر جمالت</p><p>شود از جان طلبگار وصالت</p><p>ز هر سو چون بجنبد مهربانی</p><p>برآید کارها زانسان که دانی</p><p>چو بشنید این حکایت را ز دایه</p><p>به هر جا زر و سیمش بود مایه</p><p>بر آن دست تصرف داد او را</p><p>بدان سرمایه کرد آباد او را</p><h2><a id="poem-66140" href="https://ganjoor.net/jami/7ourang/7-5-yusof-zoleykha/sh50">بخش ۵۰ - عمارت کردن دایه خانه ای که در وی تصویر جمال یوسف و زلیخا کردند</a></h2>
<p>چنین گویند معماران این کاخ</p><p>که چون شد بر عمارت دایه گستاخ</p><p>به دست آورد استادی هنر کیش</p><p>به هر انگشت دستش صد هنر بیش</p><p>به رسم هندسی کارآزمایی</p><p>قوانین رصد را رهنمایی</p><p>ز تشکیلش مجسطی سخت آسان</p><p>ز تشکیک وی اقلیدس هراسان</p><p>چو از پرگار بودی خالیش مشت</p><p>نمودی کار پرگار از دو انگشت</p><p>چو بهر خط ز طبعش سر زدی خواست</p><p>بر او آن کار بی مسطر شدی راست</p><p>بجستی بر شدی بر طاق اطلس</p><p>بر ایوان زحل بستی مقرنس</p><p>چو سوی تیشه کردی دستش آهنگ</p><p>ز خشت خام گشتی نرمتر سنگ</p><p>به طراحی چو فکر آغاز کردی</p><p>هزاران طرح زیبا ساز کردی</p><p>عمارات جهان بی سر و بن</p><p>نمودی جمله در یک روی ناخن</p><p>به نقش آفرینش چون زدی رای</p><p>شدی از خامه لوح هستی آرای</p><p>به تصویر آنچه بر کلکش گذشتی</p><p>ز رشح آن روانی زنده گشتی</p><p>به سنگ ار صورت مرغی کشیدی</p><p>سبک سنگ گران از جا پریدی</p><p>به حکم دایه زرین دست استاد</p><p>زراندوده سرایی کرد بنیاد</p><p>صفای صفه هایش صبح اقبال</p><p>فضای خانه هایش گنج آمال</p><p>ممهد فرش مرمر در ممرهاش</p><p>موصل زآبنوس و عاج درهاش</p><p>در اندر هم در آنجا هفت خانه</p><p>چو هفت اورنگ بی مثل زمانه</p><p>مرتب هر یک از لون دگر سنگ</p><p>صقالت دیده و صافی و خوشرنگ</p><p>به هفتم خانه همچون چرخ هفتم</p><p>که هر نقشی و رنگی بود ازو گم</p><p>مرصع چل ستون از زر برافراخت</p><p>ز وحش و طیر زیبا شکل ها ساخت</p><p>به پای هر ستونی ساخت از زر</p><p>غزالی ناف او پر مشک اذفر</p><p>ز طاووسان زرین صحن او پر</p><p>به دم های مرصع در تحیر</p><p>میان آن درختی سر کشیده</p><p>که مثلش چشم نادربین ندیده</p><p>ز سیم خام بودش نازنین ساق</p><p>ز زر اغصانش از فیروزه اوراق</p><p>به هر شاخش ز صنعت بود طیار</p><p>زمرد بال مرغی لعل منقار</p><p>بنامیزد درختی سبز و خرم</p><p>ندیده هرگز از باد خزان خم</p><p>همه مرغان او با مردمان رام</p><p>به یک جا کرده صبح و شام آرام</p><p>در آن خانه مصور ساخت هر جا</p><p>مثال یوسف و نقش زلیخا</p><p>به هم بنشسته چون معشوق و عاشق</p><p>ز مهر جان و دل با هم معاتق</p><p>به یکجا این لب او بوسه داده</p><p>به یکجا آن میان این گشاده</p><p>اگر نظارگی آنجا گذشتی</p><p>ز حسرت در دهانش آب گشتی</p><p>همانا بود سقف آن سپهری</p><p>بر او تابنده هر جا ماه و مهری</p><p>عجب ماهی و مهری چون دو پیکر</p><p>ز چاک یک گریبان بر زده سر</p><p>نمودی در نظر هر روی دیوار</p><p>چو در فصل بهاران تازه گلزار</p><p>به هر گل گل زمینش بیش یا کم</p><p>دو شاخ تازه گل پیچیده با هم</p><p>ز فرشش بود هر جایی شکفته</p><p>دو گل با هم به مهد ناز خفته</p><p>در آن خانه نبود القصه یک جای</p><p>تهی زان دو دلارام و دلارای</p><p>به هر سو دیده ور دیده گشودی</p><p>ز اول صورت ایشان نمودی</p><p>چو شد خانه بدین صورت مهیا</p><p>به یوسف شد فزون شوق زلیخا</p><p>به هر نوبت که آن بتخانه را دید</p><p>در او مهر دگر از نور بجنبید</p><p>بلی عاشق چو بیند نقش جانان</p><p>شود از نقش حرف شوق خوانان</p><p>ازان حرف آتش او تازه گردد</p><p>اسیر داغ بی اندازه گردد</p><h2><a id="poem-66141" href="https://ganjoor.net/jami/7ourang/7-5-yusof-zoleykha/sh51">بخش ۵۱ - خواندن زلیخا یوسف را علیه السلام به سوی آن خانه و مطالبه وصال نمودن</a></h2>
<p>چو شد خانه تمام از سعی استاد</p><p>به تزیینش زلیخا دست بگشاد</p><p>زمین آراست از فرش حریرش</p><p>جمال افزود از زرین سریرش</p><p>قنادیل گهر پیوندش آویخت</p><p>ریاحین بهر عطرش در هم آمیخت</p><p>همه بایستنیها ساخت آنجا</p><p>بساط خرمی انداخت آنجا</p><p>در آن عشرتگه از هر چیز و هر کس</p><p>نمی بایستش الا یوسف و بس</p><p>بلی بی روی جانان گر بهشت است</p><p>به چشم عاشق مشتاق زشت است</p><p>بر آن شد تا که یوسف را بخواند</p><p>به صدر عزت و جاهش نشاند</p><p>به خلوت با جمالش عشق بازد</p><p>به میدان وصالش رخش تازد</p><p>ز لعل جانفزایش کام گیرد</p><p>به زلف سرکشش آرام گیرد</p><p>ولی اول جمال خود بیاراست</p><p>وز آن میل دل یوسف به خود خواست</p><p>به زیورها نبودش احتیاجی</p><p>ولی افزود ازان خود را رواجی</p><p>به خوبی گل به بستانها سمر شد</p><p>ولی از عقد شبنم خوبتر شد</p><p>ز غازه رنگ گل را تازگی داد</p><p>لطافت را نکو آوازگی داد</p><p>ز وسمه ابروان را کار پرداخت</p><p>هلال عید را قوس قزح ساخت</p><p>نغوله بست موی عنبرین را</p><p>گره در یکدگر زد مشک چین را</p><p>ز پشت آویخت مشکین گیسوان را</p><p>ز عنبر داد پشتی ارغوان را</p><p>مکحل ساخت چشم از سرمه ناز</p><p>سیهکاری به مردم کرد آغاز</p><p>نهاد از عنبر تر جا به جا خال</p><p>به جانان کرد عرض صورت حال</p><p>که رویت آشتی در من فکنده ست</p><p>بر آن آتش دل و جانم سپند است</p><p>به مه خطی کشید از نیل چون میل</p><p>که شد مصر جمال آباد ازان نیل</p><p>نبود آن خط نیلی بر رخ ماه</p><p>که میلی بود بهر چشم بدخواه</p><p>مگر مشاطه دید آن نرگس مست</p><p>فتاد آنجاش میل سرمه از دست</p><p>به دستان داد سیمین پنجه را رنگ</p><p>کزان دستان دلی آرد فرا چنگ</p><p>به کف نقشی زد او را خرده کاری</p><p>کزان نقشش به دست آید نگاری</p><p>به فندق گونه عناب تر داد</p><p>به جانان زاشک عنابی خبر داد</p><p>به صنعت ده هلال مه قفا را</p><p>ز جلباب شفق کرد آشکارا</p><p>که تا از طارم دولت هلالی</p><p>نشانش بخشد از عید وصالی</p><p>نمود از طرف عارض گوشواره</p><p>قران افکند مه را با ستاره</p><p>که تا آن دولت دنیا و دینش</p><p>به حکم آن قران گردد قرینش</p><p>چو غنچه با جمال تازه و تر</p><p>لباس تو به تو پوشیده در بر</p><p>مرتب ساخت بر تن پیرهن را</p><p>ز گل پر کرد دامان سمن را</p><p>شعار شاخ گل از یاسمین کرد</p><p>سمن در جیب و گل در آستین کرد</p><p>ندیدی دیده گر کردی تأمل</p><p>به جز آب تنک بر لاله و گل</p><p>عجب آبی در او از نقره خام</p><p>دو ماهی از دو ساعد کرده آرام</p><p>ز دستینه دو ساعد دیده رونق</p><p>ز زر کرده دو ماهی را مطوق</p><p>رخش می داد با ساعد گواهی</p><p>که حسنش گیرد از مه تا به ماهی</p><p>چو بر نازک تنش شد پیرهن راست</p><p>به زرکش دیبه چینش بیاراست</p><p>بت چین با هزاران نازنینی</p><p>به جولان آمد از دیبای چینی</p><p>نهاد از لعل سیراب و زر خشک</p><p>فروزان تاج را بر خرمن مشک</p><p>شد از گوهر مرصع جیب و دامان</p><p>به صحن خانه طاووس خرامان</p><p>خرامان می شد و آیینه در دست</p><p>خیال حسن خود با خود همی بست</p><p>چو عکس روی خود دید از مقابل</p><p>عیار نقد خود را یافت کامل</p><p>ز نقد خود درون گنج طرب کرد</p><p>به قصد آن خریداری طلب کرد</p><p>به جست و جوی یوسف کس فرستاد</p><p>پرستاران ز پیش و پس فرستاد</p><p>درآمد ناگهان از در چو ماهی</p><p>عطارد حشمتی خورشید جاهی</p><p>وجودی از خواص آب و گل دور</p><p>جبین و طلعتی نور علی نور</p><p>ازو یک لمعه و روشن جهانی</p><p>و زو یک حرف و هر سو داستانی</p><p>زلیخا را چو دیده بر وی افتاد</p><p>ز شوقش شعله گویی در نی افتاد</p><p>گرفتش دست کای پاکیزه سیرت</p><p>چراغ دیده اهل بصیرت</p><p>بنامیزد چه نیکو بنده ای تو</p><p>به هر احسانی و لطف ارزنده ای تو</p><p>به نیکو بندگی های تو نازم</p><p>به طوق منتت گردن فرازم</p><p>بیا تا حق شناست باشم امرو</p><p>زمانی در سپاست باشم امروز</p><p>کنم قانون احسان کنون ساز</p><p>که تا باشد جهان گویند ازان باز</p><p>به نیرنگ و فسون کز حد برون برد</p><p>به اول خانه زان هفتش درون برد</p><p>ز زرین در چو داد آندم گذارش</p><p>به قفل آهنین کرداستوارش</p><p>چو شد در بسته از لب مهر بگشاد</p><p>ز دل راز درون خود برون داد</p><p>نخستین گفت کای مقصود جانم</p><p>که جان را جز تو مقصودی ندانم</p><p>خیال خود به خواب من نمودی</p><p>به طفلی خواب از چشمم ربودی</p><p>ز سودای خودم دیوانه کردی</p><p>به غم های خودم همخانه کردی</p><p>نطر نگشاده در نظاره تو</p><p>بدین کشور شدم آواره تو</p><p>ندیده چاره آوارگی ها</p><p>کشیدم در غمت بیچارگی ها</p><p>کنون کز دیدن روی تو شادم</p><p>ز بی رویی تو بس نامرادم</p><p>ز بی رویی گذر رویی به من کن</p><p>ز روی مهر با من یک سخن کن</p><p>جوابش داد یوسف سرفکنده</p><p>که ای همچو منت صد شاه بنده</p><p>مرا از بند غم آزاد گردان</p><p>به آزادی دلم را شاد گردان</p><p>مرا خوش نیست کاینجا با تو باشم</p><p>پس این پرده تنها با تو باشم</p><p>تو کان آتشی من پنبه خشک</p><p>تو باد صرصری من نفحه مشک</p><p>کجا این پنبه با آتش برآید</p><p>چه سان این نفحه با صرصر گراید</p><p>زلیخا آن نفس جز باد نشمرد</p><p>سخن گویان به دیگر خانه اش برد</p><p>بر او قفل دگر محکم فرو بست</p><p>دل یوسف ازان اندوه بشکست</p><p>دگر باره زلیخا ناله برداشت</p><p>نقاب از راز چندین ساله برداشت</p><p>بگفت ای خوشتر از جان ناخوشی چند</p><p>به پایت می کشم سرسر کشی چند</p><p>تهی کردم خزاین در بهایت</p><p>متاع عقل و دین کردم فدایت</p><p>به آن نیت که درمانم تو باشی</p><p>رهین طوق فرمانم تو باشی</p><p>نه آن کز طاعت من روی تابی</p><p>به هر ره بر خلاف من شتابی</p><p>بگفتا در گنه فرمانبری نیست</p><p>به عصیان زیستن طاعتوری نیست</p><p>هر آن کاری که نپسندد خداوند</p><p>بود در کارگاه بندگی بند</p><p>بدان کارم شناسایی مبادا</p><p>بر آن دست توانایی مبادا</p><p>در آن خانه سخن کوتاه کردند</p><p>به دیگر خانه منزلگاه کردند</p><p>زلیخا بر درش قفلی دگر زد</p><p>دگر سان قصه اش از سینه سر زد</p><p>بدین دستور ز افسون و فسانه</p><p>همی بردش درون خانه به خانه</p><p>به هر جا قصه ای دیگر همی خواند</p><p>به هر جا نکته ای دیگر همی راند</p><p>به شش خانه نشد کامش میسر</p><p>نیامد مهره اش بیرون ز ششدر</p><p>به هفتم خانه کرد او را قدم چست</p><p>گشاد کار خویش از هفتمین جست</p><p>بلی نبود درین ره ناامیدی</p><p>سیاهی را بود رو در سپیدی</p><p>ز صد در گر امیدت بر نیاید</p><p>به نومیدی جگر خوردن نشاید</p><p>دری دیگر بباید زد که ناگاه</p><p>ازان در سوی مقصود آوری راه</p><h2><a id="poem-66142" href="https://ganjoor.net/jami/7ourang/7-5-yusof-zoleykha/sh52">بخش ۵۲ - درآوردن زلیخا یوسف را علیه السلام به خانه هفتم و بذل کردن مجهود در نیل مقصود و گریختن یوسف و ماندن زلیخا در تحیر و تأسف</a></h2>
<p>سخن پرداز این کاشانه راز</p><p>چنین بیرون دهد از پرده آواز</p><p>که چون نوبت به هفتم خانه افتاد</p><p>زلیخا را ز جان برخاست فریاد</p><p>که ای یوسف به چشم من قدم نه</p><p>ز رحمت پا درین روشن حرم نه</p><p>در آن خرم حرم کردش نشیمن</p><p>به زنجیر زرش زد قفل آهن</p><p>حریمی یافت از اغیار خالی</p><p>ز چشم حاسدان دورش حوالی</p><p>درش زآمد شد بیگانه بسته</p><p>امید آشنایان زان گسسته</p><p>در او جز عاشق و معشوق کس نی</p><p>گزند شحنه و آسیب عسس نی</p><p>رخ معشوق در پیرایه ناز</p><p>دل عاشق سرود شوق پرداز</p><p>هوس را عرصه میدان گشاده</p><p>طمع را آتش اندر جان فتاده</p><p>زلیخا دیده و دل مست جانان</p><p>نهاده دست خود در دست جانان</p><p>به شیرین نکته های دلپذیرش</p><p>خرامان برد تا پای سریرش</p><p>به بالای سریر افکند خود را</p><p>به آب دیده گفت آن سرو قد را</p><p>که ای گلرخ به روی من نظر کن</p><p>به چشم لطف سوی من گذر کن</p><p>اگر خورشید روی من ببیند</p><p>چو ماه از خرمن من خوشه چیند</p><p>مرا تا کی درین محنت پسندی</p><p>که چشم رحمت از رویم ببندی</p><p>بدینسان درد دل بسیار می کرد</p><p>به یوسف شوق خویش اظهار می کرد</p><p>ولی یوسف نظر با خویش می داشت</p><p>ز بیم فتنه سر در پیش می داشت</p><p>به فرش خانه سرافکنده در پیش</p><p>مصور دید با او صورت خویش</p><p>ز دیبا و حریر افکنده بستر</p><p>گرفته یکدگر را تنگ در بر</p><p>از آن صورت روان صرف نظر کرد</p><p>نظرگاه خود از جای دگر کرد</p><p>اگر در را اگر دیوار را دید</p><p>به هم جفت آن دو گلرخسار را دید</p><p>رخ خود در خدای آسمان کرد</p><p>به سقف اندر تماشای همان کرد</p><p>فزودش میل ازان سوی زلیخا</p><p>نظر بگشاد بر روی زلیخا</p><p>زلیخا زان نظر شد تازه امید</p><p>که تابد بر وی آن تابنده خورشید</p><p>به آه و ناله و زاری درآمد</p><p>ز چشم و دل به خونباری درآمد</p><p>که ای خود کام کام من روا کن</p><p>به وصل خویش دردم را دوا کن</p><p>منم تشنه تو آب زندگانی</p><p>منم کشته تو جان جاودانی</p><p>چنانم از تو دور ای گنج نایاب</p><p>که باشدکشته بی جان تشنه بی آب</p><p>ز داغت سال ها در تاب بودم</p><p>ز شوقت بی خور و بی خواب بودم</p><p>مرا زین بیشتر در تاب مگذار</p><p>چنینم بی خور و بی خواب مگذار</p><p>به حق آن خدایی بر تو سوگند</p><p>که باشد بر خداوندان خداوند</p><p>به این حسن جهانگیری که دادت</p><p>به این خوبی که در عارض نهادت</p><p>به این نوری که تابد از جبینت</p><p>که دارد ماه را رو بر زمینت</p><p>به ابروی کمانداری که داری</p><p>به سرو خوب رفتاری که داری</p><p>به محراب کمان ابروی تو</p><p>به قلاب کمند گیسوی تو</p><p>به جادو نرگس مردم فریبت</p><p>به دیباپوش سرو جامه زیبت</p><p>به آن مویی که می گویی میانش</p><p>به آن سری که می خوانی دهانش</p><p>به مشکین نقطه ات بر روی گلرنگ</p><p>به شیرین خنده ات از غنچه تنگ</p><p>به آب دیده من ز اشتیاقت</p><p>به آه گرمم از سوز فراقت</p><p>به حرمانی که زیر کوهم از وی</p><p>گرفتار هزار اندوهم از وی</p><p>به استیلای عشقت بر وجودم</p><p>به استغنایت از بود و نبودم</p><p>که بر حال من بیدل ببخشای</p><p>ز کار مشکلم این عقده بگشای</p><p>به دل عمریست تا داغ تو دارم</p><p>هوای بوی از باغ تو دارم</p><p>زمانی مرهم داغ دلم شو</p><p>به بویی رونق باغ دلم شو</p><p>ز قحط هجر تو بس ناتوانم</p><p>ببخش از خوان وصلت قوت جانم</p><p>ز تو ای نخل تر خرما ز من شیر</p><p>مکن در خوان نهادن هیچ تقصیر</p><p>مرا زین شیر و خرما قوت جان ده</p><p>ز جان دادن درین قحطم امان ده</p><p>جوابش داد یوسف کای پریزاد</p><p>که ناید با تو کس را از پری یاد</p><p>مگیر امروز بر من کار را تنگ</p><p>مزن بر شیشه معصومیم سنگ</p><p>مکن تر ز آب عصیان دامنم را</p><p>مسوز از آتش شهوت تنم را</p><p>به آن بیچون که چونها صورت اوست</p><p>برونها چون درونها صورت اوست</p><p>ز بحر جود او گردون حبابیست</p><p>ز برق نور او خورشید تابیست</p><p>به پاکانی کز ایشان زاده ام من</p><p>بدین پاکیزگی افتاده ام من</p><p>ازیشان است روشن گوهر من</p><p>وزیشان است رخشان اختر من</p><p>که گر امروز دست از من بداری</p><p>مرا زین تنگنا بیرون گذاری</p><p>به زودی کامگاری بینی از من</p><p>هزاران حق گزاری بینی از من</p><p>ز لعل جان فزایم کام یابی</p><p>به قد دلکشم آرام یابی</p><p>مکن تعجیل در تحصیل مقصود</p><p>بسا دیرا که خوشتر باشد از زود</p><p>گر افتد صید نیکو دیر در دام</p><p>به است از زود نانیکو سرانجام</p><p>زلیخا گفت کز تشنه مجو تاب</p><p>که اندازد به فردا خوردن آب</p><p>ز شوقم جان رسیده بر لب امروز</p><p>نیارم صبر کردن تا شب امروز</p><p>کی آن طاقت مرا آید پدیدار</p><p>که با وقت دگر اندازم این کار</p><p>ندانم مانعت زین مصلحت چیست</p><p>که نتوانی به من یک لحظه خوش زیست</p><p>بگفتا مانع من زان دو چیز است</p><p>عقاب ایزد و قهر عزیز است</p><p>عزیز این کج نهادی گر بداند</p><p>به من صد محنت و خواری رساند</p><p>برهنه کرده تیغ آنسان که دانی</p><p>کشد از من لباس زندگانی</p><p>زهی خجلت که چون روز قیامت</p><p>که افتد بر زناکاران غرامت</p><p>جزای آن جفاکیشان نویسند</p><p>مرا سر دفتر ایشان نویسند</p><p>زلیخا گفت زان دشمن میندیش</p><p>که چون روز طرب بنشیندم پیش</p><p>دهم جامی که با جانش ستیزد</p><p>ز مستی تا قیامت برنخیزد</p><p>تو می گویی خدای من کریم است</p><p>همیشه بر گنهکاران رحیم است</p><p>مرا از گوهر و زر صد خزینه</p><p>درین خلوتسرا باشد دفینه</p><p>فدا سازم همه بهر گناهت</p><p>که تا باشد ز ایزد عذر خواهت</p><p>بگفت آن کس نیم کافتد پسندم</p><p>که آید بر کسی دیگر گزندم</p><p>خصوصا بر عزیزی کز عزیزی</p><p>تو را فرمود بهر من کنیزی</p><p>خدای من که نتوان حق گزاریش</p><p>به رشوت کی سزد آمرزگاریش</p><p>به جان دادن چو مزد از کس نگیرد</p><p>در آمرزش کجا رشوت پذیرد</p><p>زلیخا گفت کای شاه نکو بخت</p><p>که هم تاجت میسر باد و هم تخت</p><p>دلم شد تیر محنت را نشانه</p><p>ز بس کآری بهانه بر بهانه</p><p>بهانه کجروی و حیله سازیست</p><p>بهانه نی طریق راست بازیست</p><p>معاذالله که راه کج روم من</p><p>ز تو این حیله دیگر نشنوم من</p><p>عجب بی طاقتم آرام من ده</p><p>اگر خواهی واگر نی کام من ده</p><p>به گفتن گفتن آمد روز من سر</p><p>نگشت از تو مراد من میسر</p><p>زبان دربند دیگر زین خرافات</p><p>بجنب از جا که فی التأخیر آفات</p><p>مرا در خشک نی آتش فتاده ست</p><p>تو را با آتش من خوش فتاده ست</p><p>مرا این دود و آتش کی کند سود</p><p>چو در چشمت نگردد آب ازین دود</p><p>ازین آتش چو دودم هست تابی</p><p>بیا بر آتشم زن یکدم آبی</p><p>زلیخا چون به پایان برد این راز</p><p>تعلل کرد دیگر یوسف آغاز</p><p>زلیخا گفت کای عبری عبارت</p><p>که بردی از سخن وقتم به غارت</p><p>مزن بر روی کارم دست رد را</p><p>که خواهم کشتن از دست تو خود را</p><p>به عشرت دستم اندر گردن آویز</p><p>گر نه برمش از خنجر تیز</p><p>نیازی دست اگر در گردن من</p><p>شود خون منت حالی به گردن</p><p>کشم خنجر چو سوسن بر تن خویش</p><p>چو گل در خون کشم پیراهن خویش</p><p>نهم بر تن ز جان داغ جدایی</p><p>ز حجت گفتنت یابم رهایی</p><p>عزیزم پیش تو چون کشته یابد</p><p>پی کشتن عنان سوی تو تابد</p><p>پس از کشتن به زیر پرده خاک</p><p>به تو پیوندد این جان هوسناک</p><p>بگفت این و کشید از زیر بستر</p><p>چو برگ بید سبزارنگ خنجر</p><p>ولی از آتش غم پر تف و تاب</p><p>به حلق تشنه برد آن قطره آب</p><p>چو یوسف آن بدید از جای برجست</p><p>چو زرین یاره بگرفتش سر دست</p><p>کزین تندی بیارام ای زلیخا</p><p>وز این ره بازکش گام ای زلیخا</p><p>ز من خواهی رخ مقصود دیدن</p><p>ز وصل من به کام دل رسیدن</p><p>زلیخا ماه اوج دلستانی</p><p>ز یوسف چون بدید آن مهربانی</p><p>گمان زد شد که خواهد کام او داد</p><p>به وصل خویشتن آرام او داد</p><p>ز دست خود روانی خنجر انداخت</p><p>به قصد صلح طرح دیگر انداخت</p><p>لب از نوشین دهانش پر شکر کرد</p><p>ز ساعد طوق وز ساقش کمر کرد</p><p>به پیش ناوکش جان را هدف ساخت</p><p>ز شوق گوهرش تن را صدف ساخت</p><p>ولی نگشاد یوسف بر هدف شست</p><p>پی گوهر صدف را مهر نشکست</p><p>دلش می خواست در سفتن به الماس</p><p>ولی می داشت حکم عصمتش پاس</p><p>زلیخا در تقاضا گرم و یوسف</p><p>همی انگیخت اسباب توقف</p><p>نهادی بر ازار خویش دستی</p><p>یکی عقده گشادی و دو بستی</p><p>فتادش چشم ناگه در میانه</p><p>به زرکش پرده ای در کنج خانه</p><p>سؤالش کرد کان پرده پی چیست</p><p>در آن پرده نشسته پردگی کیست</p><p>بگفت آن کس که تا من بنده هستم</p><p>به رسم بندگانش می پرستم</p><p>بتی تن از زر و چشمش ز گوهر</p><p>درونش طبله ای پر مشک اذفر</p><p>به هر ساعت فتاده پیش اویم</p><p>سر طاعت نهاده پیش اویم</p><p>درون پرده کردم جایگاهش</p><p>که تا نبود به سوی من نگاهش</p><p>ز من آیین بی دینی نبیند</p><p>درین کارم که می بینی نبیند</p><p>چو یوسف این سخن بشنید زد بانگ</p><p>کزین دینار نقدم نیست یک دانگ</p><p>تو را آید به چشم از مردگان شرم</p><p>وز این نازندگان در خاطر آزرم</p><p>من از دانای بینا می نترسم</p><p>ز قیوم توانا می نترسم</p><p>بگفت این و ز میان کار برخاست</p><p>وز آن خوش خوابگه بیدار برخاست</p><p>الف کرد از دو شاخ لام الف دور</p><p>رهاند از گاز سیمین شمع کافور</p><p>چو گشت اندر دویدن گام تیزش</p><p>گشاد از هر دری راه گریزش</p><p>به هر در کامدی بی در گشایی</p><p>پریدی قفل جایی پره جایی</p><p>اشارت کردنش گویی به انگشت</p><p>کلیدی بود بهر فتح در مشت</p><p>زلیخا چون بدید آن از عقب جست</p><p>به وی در آخرین درگاه پیوست</p><p>پی باز آمدن دامن کشیدش</p><p>ز سوی پشت پیراهن دریدش</p><p>برون رفت از کف آن غم رسیده</p><p>به سان غنچه پیراهن دریده</p><p>زلیخا زان غرامت جامه زد چاک</p><p>چو سایه خویش را انداخت بر خاک</p><p>خروشی از دل ناشاد برداشت</p><p>ز ناشادی خود فریاد برداشت</p><p>که واویلا ز بی اقبالی بخت</p><p>که برد از خانه ام آن نازنین رخت</p><p>دریغ آن صید کز دامم برون رفت</p><p>دریغ آن شهد کز کامم برون رفت</p><p>عزیمت کرد روزی عنکبوتی</p><p>که بهر خود کند تحصیل قوتی</p><p>به جایی دید شهبازی نشسته</p><p>ز قید دست شاهان باز رسته</p><p>به گرد او تنیدن کرد آغاز</p><p>که بندد پر و بالش را ز پرواز</p><p>زمانی کار در پیکار او کرد</p><p>لعاب خود همه در کار او کرد</p><p>چو آن شهباز کرد از وی کناره</p><p>نماندش غیر تار چند پاره</p><p>منم آن عنکبوت زار رنجور</p><p>فتاده از مراد خویشتن دور</p><p>رگ جانم گسسته همچو تارش</p><p>نگشته مرغ امیدی شکارش</p><p>گسسته تارم از هر کار و باری</p><p>به دستم نیست جز بگسسته تاری</p><h2><a id="poem-66143" href="https://ganjoor.net/jami/7ourang/7-5-yusof-zoleykha/sh53">بخش ۵۳ - پیش رسیدن عزیز یوسف را بر بیرون آن خانه و پنهان داشتن آنچه میان وی و زلیخا گذشته بود و افشای زلیخا آن را</a></h2>
<p>چنین زد خانه نقش این فسانه</p><p>که چون یوسف برون آمد ز خانه</p><p>برون خانه پیش آمد عزیزش</p><p>گروهی از خواص خانه نیزش</p><p>چو در حالش عزیز آشفتگی دید</p><p>در آن آشفتگی حالش بپرسید</p><p>جوابی دادش از حسن ادب باز</p><p>تهی از تهمت افشای آن راز</p><p>عزیزش دست بگرفت از سر مهر</p><p>درون بردش به سوی آن پریچهر</p><p>چو با هم دیدشان با خویشتن گفت</p><p>که یوسف با عزیز احوال من گفت</p><p>به حکم آن گمان آواز برداشت</p><p>نقاب از چهره آن راز برداشت</p><p>که ای میزان عدل آن را سزا چیست</p><p>که با اهلت نه بر کیش وفا زیست</p><p>به کار خویش بی اندیشگی کرد</p><p>درین پرده خیانت پیشگی کرد</p><p>عزیزش داد رخصت کای پریروی</p><p>که کرد این کج نهادی راست بر گوی</p><p>بگفت این بنده عبرتی کز آغاز</p><p>به فرزندی شد از لطفت سرافراز</p><p>درین خلوت به راحت خفته بودم</p><p>درون از گرد محنت رفته بودم</p><p>چون دزدان بر سر بالینم آمد</p><p>به قصد خرمن نسرینم آمد</p><p>خیالش آنکه من از وی نه آگاه</p><p>به خرم گلستانم آورد راه</p><p>به اذن باغبان ناگشته محتاج</p><p>برد سنبل به غارت گل به تاراج</p><p>چو دست آورد پیش آن ناخردمند</p><p>که بگشاید ز گنج وصل من بند</p><p>من از خواب گران بیدار گشتم</p><p>ز جام بیخودی هشیار گشتم</p><p>هراسان گشت از بیداری من</p><p>گریزان شد ز خدمتگاری من</p><p>رخ از شرمندگی سوی در آورد</p><p>به روی نیکبختی در برآورد</p><p>شتابان از قفای وی دویدم</p><p>برون ننهاده پا در وی رسیدم</p><p>گرفتم دامنش را چست و چالاک</p><p>چو گل افتاد در پیراهنش چاک</p><p>گشاده چاک پیراهن دهانی</p><p>کند قول مرا روشن بیانی</p><p>کنون آن به که همچون ناپسندان</p><p>کنی یکچند محبوسش به زندان</p><p>و یا خود بر تن و اندام پاکش</p><p>نهی دردی که سازد دردناکش</p><p>پسندی بر وی این رنج گران را</p><p>که گردد عبری مر دیگران را</p><p>عزیز از وی چو بشنید این سخن را</p><p>نه بر جا دید دیگر خویشتن را</p><p>دلش گشت از طریق استقامت</p><p>زبان را ساخت شمشیر ملامت</p><p>به یوسف گفت چون گشتم گهرسنج</p><p>پی بیع تو خالی شد دو صد گنج</p><p>به فرزندی گرفتم بعد از آنت</p><p>ز حشمت ساختم عالی مکانت</p><p>زلیخا را هوادار تو کردم</p><p>کنیزان را پرستار تو کردم</p><p>غلامان حلقه در گوش تو گشتند</p><p>صفاکیش و وفاکوش تو گشتند</p><p>به مال خویش دادم اختیارت</p><p>نکردم رنجه دل در هیچ کارت</p><p>نه دستور خرد بود این که کردی</p><p>عفاک الله چه بد بود این که کردی</p><p>نمی شاید درین دیر پر آفات</p><p>جز احسان اهل احسان را مکافات</p><p>تو احسان دیدی و کفران نمودی</p><p>به کافر نعمتی طغیان نمودی</p><p>ز کوی حق گذاری رخت بستی</p><p>نمک خوردی نمکدان را شکستی</p><p>چو یوسف از عزیز این تاب و تف دید</p><p>چو موی از گرمی آتش بپیچید</p><p>بدو گفت ای عزیز این داوری چند</p><p>گناهی نی بدین خواریم مپسند</p><p>زلیخا هر چه می گوید دروغ است</p><p>دروغ او چراغی بی فروغ است</p><p>زن از پهلوی چپ شد آفریده</p><p>کس از چپ راستی هرگز ندیده</p><p>بداند هر که بشناسد چپ از راست</p><p>که از چپ راستی مشکل توان خواست</p><p>مرا تا دیده دارد در پیم سر</p><p>که گردد کام وی از من میسر</p><p>گهی از پس درآید گه ز پیشم</p><p>بهر مکر و فسون خواند به خویشم</p><p>ولی هرگز بر او نگشاده ام چشم</p><p>به خوان وصل او ننهاده ام چشم</p><p>که باشم من که با خلق کریمت</p><p>نهم پای خیانت در حریمت</p><p>بد آن بنده که چون مولا نبیند</p><p>رود در مسند مولا نشیند</p><p>ز غربت داشتم بر سینه داغی</p><p>گرفته از همه کنج فراغی</p><p>زلیخا قاصدی سویم فرستاد</p><p>به رویم صد در اندیشه بگشاد</p><p>به افسون های شیرین از رهم برد</p><p>به همراهی درین خلوتگهم برد</p><p>قضای حاجت خود خواست از من</p><p>سکون عافیت برخاست از من</p><p>گریزان رو به سوی در دویدم</p><p>به صد درماندگی آنجا رسیدم</p><p>گرفت اینک قفای دامنم را</p><p>درید از سوی پس پیراهنم را</p><p>مرا با وی جز این کاری نبوده ست</p><p>برون زین کار بازاری نبوده ست</p><p>گرت نبود قبول این بی گناهی</p><p>بکن بسم الله اینک هر چه خواهی</p><p>زلیخا چون شنید این ماجرا را</p><p>به پاکی یاد کرد اول خدا را</p><p>وز آن پس خورد سوگندان دیگر</p><p>به فرق شاه مصر و تاج و افسر</p><p>به اقبال عزیز و عز و جاهش</p><p>که دولت ساخت از خاصان شاهش</p><p>بلی چون افتد اندر دعویی بند</p><p>گواه بی گواهان چیست سوگند</p><p>کند سوگند بسیار آشکاره</p><p>دروغ اندیشی سوگند خواره</p><p>پس از سوگند آب از دیدگان ریخت</p><p>که یوسف از نخست این فتنه انگیخت</p><p>چراغ کذب را کافروزدش زن</p><p>به جز اشک دروغین نیست روغن</p><p>ازان روغن چراغش چون فروزد</p><p>به یک ساعت جهانی را بسوزد</p><p>عزیز آن گریه و سوگند چون دید</p><p>بساط راست بینی در نوردید</p><p>به سرهنگی اشارت کرد تا زود</p><p>زند بر جان یوسف زخمه چون عود</p><p>به زخم غم رگ جانش خراشد</p><p>ز لوحش آیت راحت تراشد</p><p>به زندانش کند محبوس چندان</p><p>که گردد آشکار آن سر پنهان</p><h2><a id="poem-66144" href="https://ganjoor.net/jami/7ourang/7-5-yusof-zoleykha/sh54">بخش ۵۴ - کشیدن سرهنگان یوسف را علیه السلام به جانب زندان و گواهی دادن طفل شیرخواره به پاکی وی و گذاشتن وی</a></h2>
<p>چو یوسف را گرفت آن مرد سرهنگ</p><p>به محنتگاه زندان کرد آهنگ</p><p>به تنگ آمد دل یوسف ازان درد</p><p>نهان روی دعا در آسمان کرد</p><p>که ای دانا به اسرار نهانی</p><p>تو را باشد مسلم راز دانی</p><p>دروغ از راست پیش توست ممتاز</p><p>که داند جز تو کردن کشف این راز</p><p>ز نور صدق چون دادی فروغم</p><p>منه تهمت به گفتار دروغم</p><p>گواهی بگذران بر دعوی من</p><p>که صدق من شود چون صبح روشن</p><p>ز شست همت کشور گشایش</p><p>چو آمد بر هدف تیر دعایش</p><p>در آن مجمع زنی خویش زلیخا</p><p>که بودی روز و شب پیش زلیخا</p><p>سه ماهه کودکی بر دوش خود داشت</p><p>چو جان بگرفته در آغوش خود داشت</p><p>چو سوسن بر زبان حرفی نرانده</p><p>ز طومار بیان حرفی نخوانده</p><p>فغان زد کای عزیز آهسته تر باش</p><p>ز تعجیل عقوبت بر حذر باش</p><p>سزاوار عقوبت نیست یوسف</p><p>به لطف و مرحمت اولیست یوسف</p><p>عزیز از گفتن کودک عجب ماند</p><p>سخن با او به قانون ادب راند</p><p>که ای ناشسته لب زآلایش شیر</p><p>خدایت کرده تلقین حسن تقریر</p><p>بگو روشن که این آتش که افروخت</p><p>کزانم پرده عز و شرف سوخت</p><p>بگفتا من نیم نمام و غماز</p><p>که گویم با کسی راز کسی باز</p><p>ز غمازیست مشک چین سیه روی</p><p>که از صد پرده بیرون می دهد بوی</p><p>ببین در تازه گلهای بهاری</p><p>که خندان و خوشند از پرده داری</p><p>نیم غماز لیکن گر بدانی</p><p>بگویم با تو این راز نهانی</p><p>برو در حال یوسف کن نظاره</p><p>که پیراهن چه سانش گشته پاره</p><p>گر از پیش است در پیراهنش چاک</p><p>زلیخا را بود دامن ازان پاک</p><p>ندارد دعوی یوسف فروغی</p><p>همی گوید برای خود دروغی</p><p>ور از پس چاک شد پیراهن او</p><p>بود پاک از خیانت دامن او</p><p>دروغ است آنچه می گوید زلیخا</p><p>نه راه صدق می پوید زلیخا</p><p>عزیز از طفل چون گوش سخن کرد</p><p>روان تفتیش حال پیرهن کرد</p><p>چو دید از پس دریده پیرهن را</p><p>ملامت کرد آن مکاره زن را</p><p>که دانستم که این کید از تو بوده ست</p><p>بر آن آزاده این قید از تو بوده ست</p><p>چه کید است این که پیش آوردی آخر</p><p>چه بد بود این که با خود کردی آخر</p><p>ز راه ننگ و نام خویش گشتی</p><p>طلبگار غلام خویش گشتی</p><p>پسندیدی به خود این ناپسندی</p><p>وز آن پس جرم آن بر وی فکندی</p><p>ز کید زن دل مردان دو نیم است</p><p>زنان را کیدهایی بس عظیم است</p><p>عزیزان را کند کید زنان خوار</p><p>به کید زن بود دانا گرفتار</p><p>ز مکر زن کسی عاجز مبادا</p><p>زن مکاره خود هرگز مبادا</p><p>برو زین پس به استغفار بنشین</p><p>ز خجلت روی در دیوار بنشین</p><p>به گریه گرم کن هنگامه خویش</p><p>بشو زین حرف ناخوش نامه خویش</p><p>تو ای یوسف زبان زین راز در بند</p><p>به هر کس گفتن این راز مپسند</p><p>همین بس در سخن چالاکی تو</p><p>که روشن گشت بر ما پاکی تو</p><p>قدم از راه غمازی بدر نه</p><p>که باشد پرده پوش از پرده در به</p><p>عزیز این گفت و بیرون شد ز خانه</p><p>به خوشخویی سمر شد در زمانه</p><p>تحمل دلکش است اما نه چندین</p><p>نکو خویی خوش است اما نه چندین</p><p>چو مرد از زن به خوشخویی کشد بار</p><p>ز خوشخویی به دیوثی رسد کار</p><p>مکن در کار زن چندان صبوری</p><p>که افتد رخنه در سد غیوری</p><h2><a id="poem-66145" href="https://ganjoor.net/jami/7ourang/7-5-yusof-zoleykha/sh55">بخش ۵۵ - در دست از دهن باز داشتن زنان مصر و زبان طعن بر زلیخا کشیدن و به تیغ غیرت عشق دست و زبان ایشان بریدن</a></h2>
<p>نسازد عشق را کنج سلامت</p><p>خوشا رسوایی و کوی ملامت</p><p>غم عشق از ملامت تازه گردد</p><p>وز این غوغا بلند آوازه گردد</p><p>ملامت شحنه بازار عشق است</p><p>ملامت صیقل زنگار عشق است</p><p>ملامت های عشق از هر کرانه</p><p>بود کاهل تنان را تازیانه</p><p>چو باشد مرکب رهرو گران خیز</p><p>شود زان تازیانه سیر او تیز</p><p>زلیخا را چو بشکفت آن گل راز</p><p>جهانی شد به طعنش بلبل آواز</p><p>زنان مصر ازان آگاه گشتند</p><p>ملامت را حوالتگاه گشتند</p><p>به هر نیک و بدش در پی فتادند</p><p>زبان سرزنش بر وی گشادند</p><p>که شد فارغ ز هر ننگی و نامی</p><p>دلش مفتون عبرانی غلامی</p><p>چنان در مغز جانش جا گرفته ست</p><p>که دست از دین و دانش وا گرفته ست</p><p>عجب گمراهیی پیش آمد او را</p><p>که رو در بنده خویش آمد او را</p><p>عجب تر کان غلام از وی نفور است</p><p>ز دمسازی و همرازیش دور است</p><p>نه گاهی می کند در وی نگاهی</p><p>نه گامی می زند با وی به راهی</p><p>به هر جا آن رود این ایستد باز</p><p>به هر جا ایستد رفتن کند ساز</p><p>به هر جا آن کشد برقع ز رخسار</p><p>زند این از مژه بر دیده مسمار</p><p>ز هر غم کو بگرید این بخندد</p><p>هر آن در کو گشاید این ببندد</p><p>همانا پیش چشم او نکو نیست</p><p>ازان رو خاطرش را میل او نیست</p><p>گر آن دلبر گهی با ما نشستی</p><p>ز ما دیگر کجا تنها نشستی</p><p>ره ناکامی ما کم گرفتی</p><p>به ما هم کام دادی هم گرفتی</p><p>به مقبولی کسی را دسترس نیست</p><p>قبول خاطر اندر دست کس نیست</p><p>بسازیبا رخ نیکو شمایل</p><p>که سویش طبع مردم نیست مایل</p><p>بسا لولی وش شیرین کرشمه</p><p>که ریزد خون ز دل ها چشمه چشمه</p><p>زلیخا چون شنید این داستان را</p><p>فضیحت خواست آن ناراستان را</p><p>روان فرمود جشنی ساز کردند</p><p>زنان مصر را آواز کردند</p><p>چه جشنی بزمگاه خسروانه</p><p>هزارش ناز و نعمت در میانه</p><p>ز شربت های رنگارنگ صافی</p><p>چو نور از عکس در ظلمت شکافی</p><p>بلورین جام ها لبریز کرده</p><p>به مائالورد عطرآمیز کرده</p><p>ز زرین خوان زمینش مطرح خور</p><p>ز سیمین کاسه ها برجی پر اختر</p><p>به طعم و بوی خوش آن کاسه و خوان</p><p>طعامش قوت جسم و قوت جان</p><p>در او از خوردنی ها هر چه خواهی</p><p>ز مرغ آورده حاضر تا به ماهی</p><p>پی حلواش داده نیکوان وام</p><p>ز لب شکر ز دندان مغز بادام</p><p>ز تخته تخته حلواهای رنگین</p><p>بنای قصر جشنش بود شیرین</p><p>برای فرش در صحن وی افکند</p><p>هزاران خشت از پالوده قند</p><p>دهان تنگان به لب های شکرخا</p><p>نداده در دهان لوزینه را جا</p><p>چو گشته کامجو لوزینه زانها</p><p>به حشوش نام رفته بر زبانها</p><p>ز تازه میوه های تر نایاب</p><p>سبدها باغبان پر کرده از آب</p><p>نکرده هیچ نادربین تصور</p><p>کز آب آید برون زانسان سبد پر</p><p>روان هر سو کنیزان و غلامان</p><p>به خدمت همچو طاووسان خرامان</p><p>پریرویان مصری حلقه بسته</p><p>به مسندهای زرکش خوش نشسته</p><p>ز هر خوان آنچه می بایست خوردند</p><p>ز هر کار آنچه می شایست کردند</p><p>چو خوان برداشتند از پیش آنان</p><p>زلیخا شکرگویان مدح خوانان</p><p>نهاد از طبع حیلت ساز پر فن</p><p>ترنج و گزلکی بر دست هر تن</p><p>به یک کف گزلکی در کار خود تیز</p><p>به دیگر کف ترنجی شادی انگیز</p><p>ترنجی رنگ آن صفراء فاقع</p><p>پی صفراییان درمان نافع</p><p>بدیشان گفت پس کای نازنینان</p><p>به بزم نیکویی بالانشینان</p><p>چرا دارید ازینسان تلخ کامم</p><p>به طعن عشق عبرانی غلامم</p><p>اگر دیده ز وی پر نور دارید</p><p>به دیدارش مرا معذور دارید</p><p>اجازت گر بود آرم برونش</p><p>بدین اندیشه کردم رهنمونش</p><p>همه گفتند کز هر گفت و گویی</p><p>به جز وی نیست ما را آرزویی</p><p>بفرما تا برون آید خرامان</p><p>کشد بر فرق ما از ناز دامان</p><p>که ما از جان و دل مشتاق اوییم</p><p>رخش نادیده از عشاق اوییم</p><p>ترنجی کز تو اکنون بر کف ماست</p><p>پی صفراییان داروی صفراست</p><p>بریدن بی رخش نیکو نیاید</p><p>نمی برد کسی تا او نیاید</p><p>زلیخا دایه را سویش فرستاد</p><p>که بگذر سوی ما ای سرو آزاد</p><p>برون نه پا که در پای تو افتیم</p><p>به پیش قد رعنای تو افتیم</p><p>بود غمخانه دل تکیه گاهت</p><p>بیا تا دیده گردد فرش راهت</p><p>به قول دایه یوسف در نیامد</p><p>چو گل ز افسون او خوش برنیامد</p><p>به پای خود زلیخا سوی او شد</p><p>در آن کاشانه همزانوی او شد</p><p>به زاری گفت کای نور دو دیده</p><p>تمنای دل محنت رسیده</p><p>ز خود کردی نخست امیدوارم</p><p>به نومیدی فتاد آخر قرارم</p><p>فتادم در زبان مردم از تو</p><p>شدم رسوا میان مردم از تو</p><p>گرفتم آنکه در چشم تو خوارم</p><p>به نزدیک تو بس بی اعتبارم</p><p>مده زین خواری و بی اعتباری</p><p>ز خاتونان مصرم شرمساری</p><p>دل ریشم نمکخوار لب توست</p><p>نمکریزی بر او کار لب توست</p><p>مده ره در وفاداریم شک را</p><p>نگه می دار حق این نمک را</p><p>شد از افسون آن افسونگر گرم</p><p>دل یوسف به بیرون آمدن نرم</p><p>پی تزیین او چون باد برخاست</p><p>چو سرو از حله سبزش بیاراست</p><p>فرو آویخت گیسوی معنبر</p><p>به پیش حله اش چون عنبر تر</p><p>تو پنداری که بود از مشک ماری</p><p>کشیده خویش را در سبزه زاری</p><p>میانش را که با مو همبری کرد</p><p>ز زرین منطقه زیورگری کرد</p><p>ز چندان گوهر و لعل گرانسنگ</p><p>عجب دارم که نامد آن میان تنگ</p><p>به سر تاج مرصع از جواهر</p><p>ز هر جوهر هزارش لطف ظاهر</p><p>به پا نعلین از لعل و گهر پر</p><p>بر او بسته دوال از رشته در</p><p>ردایی از قصب کرده حمایل</p><p>به هر تارش گره صد جان و صد دل</p><p>به دستش داد زرین آفتابه</p><p>کنیزی از پیش زرکش عصابه</p><p>یکی طشتش به کف از نقره خام</p><p>به سان سایه او را گام بر گام</p><p>بدانسان هر که دیدش چابک و چست</p><p>نخست از جان شیرین دست خود شست</p><p>نیارم بیش ازین گفتن که چون بود</p><p>که از هر وصف کاندیشم برون بود</p><p>ز خلوتخانه آن گنج نهفته</p><p>برون آمد چو گلزار شگفته</p><p>زنان مصر کان گلزار دیدند</p><p>ز گلزارش گل دیدار چیدند</p><p>به یک دیدار کار از دستشان رفت</p><p>زمام اختیار از دستشان رفت</p><p>ز زیبا شکل او حیران بماندند</p><p>ز حیرت چون تن بی جان بماندند</p><p>چو هر یک را در آن دیدار دیدن</p><p>تمنا شد ترنج خود بریدن</p><p>ندانسته ترنج از دست خود باز</p><p>ز دست خود بریدن کرد آغاز</p><p>یکی از تیغ انگشتان قلم کرد</p><p>بدان حرف وفای او رقم کرد</p><p>قلم دیدی که با تیغ ار ستیزد</p><p>ز هر بندش برون شنگرف ریزد</p><p>یکی پر ساخت کف از صفحه سیم</p><p>کشیدش جدول از سرخی چو تقویم</p><p>به هر جدول روانه سیلی از خون</p><p>ز حد خود نهاده پای بیرون</p><p>چو دیدندش که جز والا گهر نیست</p><p>برآمد بانگ زیشان کین بشر نیست</p><p>نه چون آدم ز آب و گل سرشته ست</p><p>ز بالا آمده قدسی فرشته ست</p><p>زلیخا گفت هست این آن یگانه</p><p>کز اویم سرزنش ها را نشانه</p><p>ملامت کز شما بر جان من بود</p><p>همه از عشق این نازک بدن بود</p><p>مراد جان و تن من خواندم او را</p><p>به وصل خویشتن من خواندم او را</p><p>ولی او سر به کارم در نیاورد</p><p>امید روزگارم بر نیاورد</p><p>اگر ننهد به کام من دگر پای</p><p>ازین پس کنج زندان سازمش جای</p><p>رسد کارش در آن زندان به خواری</p><p>گذارد عمر در محنت گذاری</p><p>ز زندان خوی سرکش نرم گردد</p><p>دلش در نیکخویی گرم گردد</p><p>نگردد مرغ وحشی جز بدان رام</p><p>که گیرد در قفس یکچند آرام</p><p>گروهی زان زنان کف بریده</p><p>ز عقل و صبر و هوش و دل رمیده</p><p>ز تیغ عشق یوسف جان نبردند</p><p>ازان مجلس نرفته جان سپردند</p><p>گروهی از خرد بیگانه گشتند</p><p>ز عشق آن پری دیوانه گشتند</p><p>برهنه پای و سر بیرون دویدند</p><p>دگر روی خردمندی ندیدند</p><p>گروهی آمدند آخر به خود باز</p><p>ولی با سوز و درد عشق دمساز</p><p>زلیخاوار مست از جام یوسف</p><p>فتاده مرغ دل در دام یوسف</p><p>جمال یوسف آمد خمی از می</p><p>به قدر خود نصیب هر کس از وی</p><p>یکی را بهره مخموری و مستی</p><p>یکی را رستن از پندار هستی</p><p>یکی را جان فشاندن بر جمالش</p><p>یکی را لال ماندن در خیالش</p><p>نباید جز بر آن بی بهره بخشود</p><p>کزان می بهره اش بی بهرگی بود</p>
</body></html>