<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>خردنامه اسکندری - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66291" href="https://ganjoor.net/jami/7ourang/7-7/sh68">بخش ۶۸ - تعزیت گفتن حکیم اول</a></h2>
<p>حکیم نخستین چو شد پرده ساز</p><p>بدینسان برون داد از پرده راز</p><p>که ای مطلع نور اسکندری</p><p>بلندش ز تو پایه سروری</p><p>اگر ریخت گل باغ پاینده باد</p><p>وگر رفت مه مهر تابنده باد</p><p>ندانم که چون صبر فرمایمت</p><p>چه سان راه آرام بنمایمت</p><p>سکندر تو را صبر فرموده است</p><p>رهت سوی آرام بنموده است</p><p>چو مردان در آن ره نهادی قدم</p><p>نکردی ز فرموده اش هیچ کم</p><p>شد از قول او کار روشن تو را</p><p>چه حاجت به فرموده من تو را</p><p>درین محنت آباد ماتمگران</p><p>تویی بهترین همه مادران</p><p>که در مرگ فرزانه فرزند خویش</p><p>نگشتی ز حکم خداوند خویش</p><p>ز جان تو نور یقین سرزده ست</p><p>دلت خیمه در ملک دیگر زده ست</p><p>به مزدیت فردا بود دسترس</p><p>که هرگز نبیند چنان مزد کس</p><h2><a id="poem-66292" href="https://ganjoor.net/jami/7ourang/7-7/sh69">بخش ۶۹ - تعزیت گفتن حکیم دوم</a></h2>
<p>چو خامش شد آن پیر یزدان شناس</p><p>نهاد آن دگر یک سخن را اساس</p><p>که ای بانوی این مسدس سرای</p><p>نیارد چو تو بانویی کس به جای</p><p>سکندر گرت تافت دامن ز کف</p><p>خداوند وی بادت از وی خلف</p><p>تسلی کسی را دهد حق شناس</p><p>که در حق یزدان بود ناسپاس</p><p>ز محنت غباری اگر بگذرد</p><p>به دامان عیشش گریبان درد</p><p>به پایش اگر نیش خاری خلد</p><p>ز شاخ رضا دست دل بگسلد</p><p>ولی بختیاری که توفیق یافت</p><p>ز خوان رضا نقل تحقیق یافت</p><p>قضا گر بر او خنجر بیم زد</p><p>دم از بردباری و تسلیم زد</p><p>نه از تیر تقدیر آهی کشید</p><p>نه جز راه تسلیم راهی گزید</p><p>چه محتاج تعلیم دانندگان</p><p>به سر حد دانش رسانندگان</p><p>به این دین و دانش که دادت خدای</p><p>زبان را به شکر خدای برگشای</p><h2><a id="poem-66293" href="https://ganjoor.net/jami/7ourang/7-7/sh70">بخش ۷۰ - تعزیت گفتن حکیم سوم</a></h2>
<p>حکیم دوم چون لب از نطق بست</p><p>سیم این شکر طوطی آسا شکست</p><p>که ای عرش بلقیس فرش درت</p><p>مه و مهر ازان خشت سیم و زرت</p><p>سکندر اگر عمر بر باد داد</p><p>به اقبال تو ملکش آباد باد</p><p>رسد بانگ ازین طارم زرنگار</p><p>که سخت است داغ جدایی ز یار</p><p>وز آن سخت تر ناسپاسی بود</p><p>که بیرون ز یزدان شناسی بود</p><p>به آن دامن یار ناید به کف</p><p>شود نیز مزد مصیبت تلف</p><p>چه زیرک بود هر که زین درد سخت</p><p>کشد بر در صبر و آرام رخت</p><p>نه تلخ از جزع گردد امروز و شور</p><p>نه از مزد ماند در آینده دور</p><p>بحمدالله ای آگه از خوب و زشت</p><p>که باشد تو را آگهی در سرشت</p><p>ز افراط و تفریط خاطر تهی</p><p>روی راست بر موجب آگهی</p><p>همی رو بر این سیرت مستقیم</p><p>همی زی ز آفات گیتی سلیم</p><h2><a id="poem-66294" href="https://ganjoor.net/jami/7ourang/7-7/sh71">بخش ۷۱ - تعزیت گفتن حکیم چهارم</a></h2>
<p>ازین گفت و گو چون سیم لب بدوخت</p><p>چهارم چراغ نصیحت فروخت</p><p>نخست از دعا کرد آغاز پند</p><p>که ای با خرد پند بخرد پسند</p><p>چو ایزد به دل تخم صبرت نهاد</p><p>بر این کشت بارنده ابرت نهاد</p><p>هر آن مضطرب کش نه آرامش است</p><p>به آرامشش آخر انجامش است</p><p>درین تیز رو گنبد با سکون</p><p>قدمگاه هر جنبش آمد سکون</p><p>ز جان هر چه جنبد درین پهن دشت</p><p>به تسکین مرگش بود بازگشت</p><p>بدین دایره هر که پا در نهد</p><p>چو دورش به آخر رسد سر نهد</p><p>چو بر صید خنجر زنی در شکار</p><p>ز اول بود جنبش آخر قرار</p><p>سپاس فراوان خداوند را</p><p>که کرد این کرامت خردمند را</p><p>که بیند در آغاز انجام خویش</p><p>برون ننهد از حکم آن گام خویش</p><p>شکیبی که انجام هر ماتم است</p><p>مر او را در آغاز آن همدم است</p><h2><a id="poem-66295" href="https://ganjoor.net/jami/7ourang/7-7/sh72">بخش ۷۲ - تعزیت گفتن حکیم پنجم</a></h2>
<p>حکیم چهارم چو گفت آنچه گفت</p><p>ز باغ دل پنجم این گل شگفت</p><p>که ای گلبن باغ شاهنشهی</p><p>که مانده ست دامانت از گل تهی</p><p>اگر کرد گل سست پیوندیی</p><p>به یاد ویت باد خرسندیی</p><p>کسی را که شد میوه دل ز دست</p><p>ز فوت گلی شاخ عیشش شکست</p><p>ز پند حکیمان شود صبر کیش</p><p>نهد عقل راه تسلیش پیش</p><p>تو را این تسلی ز یزدان رسید</p><p>به کام تو این طعمه زان خوان رسید</p><p>دلت روشن از نور الهام اوست</p><p>تمتع کش از فیض انعام اوست</p><p>حکیمان چو این نکته دریافتند</p><p>ز تسکین تو روی برتافتند</p><p>ز مشرق چو طالع شود آفتاب</p><p>چه پرتو دهد مشعل خانه تاب</p><p>روان سکندر ز تو شاد باد</p><p>به روح جنان روحش آباد باد</p><p>به عز دو گیتیت بادا کفیل</p><p>ثنای جمیل و ثواب جزیل</p><h2><a id="poem-66296" href="https://ganjoor.net/jami/7ourang/7-7/sh73">بخش ۷۳ - عذر خواستن مادر اسکندر حکیمان را</a></h2>
<p>چو آن در پس ستر عصمت مقیم</p><p>شنید آنچه بشنید از هر حکیم</p><p>بر ایشان در معذرت باز کرد</p><p>به پرده درون این نوا ساز کرد</p><p>که ای رازدانان دانش پژوه</p><p>گشاینده مشکل هر گروه</p><p>بنای خرد را اساس از شماست</p><p>دل بخردان حق شناس از شماست</p><p>ز دید از کرم خیمه بر باغ من</p><p>شدید از خرد مرهم داغ من</p><p>بگفتید صد نکته دلکشم</p><p>نشاندید ز آب سخن آتشم</p><p>ز گیتی پریشان دلی داشتم</p><p>ز دور فلک مشکلی داشتم</p><p>ز انفاستان گشت حل مشکلم</p><p>به سر حد جمعیت آمد دلم</p><p>درین نیلگون کاخ مینا نما</p><p>جهان جمله کورند و بینا شما</p><p>چو بینا نباشد که دارد نگاه</p><p>به ره کور را از فتادن به چاه</p><p>جهان از شما مطرح نور باد</p><p>وز آن نور چشم بدان دور باد</p><h2><a id="poem-66297" href="https://ganjoor.net/jami/7ourang/7-7/sh74">بخش ۷۴ - تعزیت نامه ارسطو به مادر اسکندر</a></h2>
<p>پی راحت جان آگاه خویش</p><p>مهیا کند توشه راه خویش</p><p>فن خویش نیکی کن ای نیک زن</p><p>که به گر بود نیک زن نیک فن</p><p>همه کارها را به یزدان گذار</p><p>که بیرون ز تقدیر او نیست کار</p><p>سکندر به شاهی ازو راه یافت</p><p>به توفیق او جان آگاه یافت</p><p>ز عالم نه از بهر سختیش برد</p><p>به فیروزی و نیکبختیش برد</p><p>نگویم که بر مردنش صبر کن</p><p>که بر نزد خود بردنش صبر کن</p><p>به صبر ار برآید تو را نام نیک</p><p>دهد نام نیکت سرانجام نیک</p><p>نگین دار این چرخ فیروزه فام</p><p>پی نام نیکو بود والسلام</p><p>ارسطو گهر سنج یونان زمین</p><p>که بر گنج یونانیان بود امین</p><p>چو کلکش سر گنج حکمت شکافت</p><p>سکندر ازو یافت نقدی که یافت</p><p>ز مرگ سکندر چو آگاه شد</p><p>دلش همدم ناله و آه شد</p><p>پس از عنبرین خامه پیراستن</p><p>به نام خدا نامه آراستن</p><p>ز خونابه دل سیاهی سرشت</p><p>سوی مادرش عذرخواهی نوشت</p><p>که بایستی از فرق پا کردمی</p><p>به خاک حریم تو جا کردمی</p><p>درین ماتم از دیده خون راندمی</p><p>به تسکین دردت فسون خواندمی</p><p>ولی ضعف پیریم بسته ست پای</p><p>نیارم که یک گام جنبم ز جای</p><p>سکندر که سلطان آفاق بود</p><p>به سلطانی اندر جهان طاق بود</p><p>اگر چه ازین تنگنا رخت بست</p><p>مخور غم که رخت از سر تخت بست</p><p>به رخ پرده شرمساری نرفت</p><p>به کام حسودان به خواری نرفت</p><p>نه از نادرستان شکستن رسید</p><p>نه از ناکسان زخم دستش رسید</p><p>به تیغ قضای خداوند پاک</p><p>که باشد روان از سمک تا سماک</p><p>به شاهی و فرماندهی جان سپرد</p><p>به جز بر همه خلق سلطان نمرد</p><p>که رسته ست ازین درد تا او رهد</p><p>که جسته ست ازین داغ تا او جهد</p><p>درین باغ یک شاخ و یک برگ نیست</p><p>که لرزنده از صرصر مرگ نیست</p><p>اگر مرده افتاده تیر اوست</p><p>وگر زنده در بند تدبیر اوست</p><p>گذشته ازو خفته در زیر خاک</p><p>و زو مانده آینده در ترس و باک</p><p>چه نامهربانی که گردون نکرد</p><p>که یکسر ازین حلقه بیرون نکرد</p><p>اگر شه و گر کمترین چاکر است</p><p>گذارش در آخر بر این چنبر است</p><p>خوشا حال آن زیرک پند گیر</p><p>که از مرگ غیر است عبرت پذیر</p><p>ز مرگ کسانش رسد زندگی</p><p>کند زندگی صرف در بندگی</p><h2><a id="poem-66298" href="https://ganjoor.net/jami/7ourang/7-7/sh75">بخش ۷۵ - جواب نوشتن مادر اسکندر نامه ارسطو را</a></h2>
<p>چو سرچشمه فیض اسکندری</p><p>کزو بود همچون صدف گوهری</p><p>در آن کاغذی کز ارسطو رسید</p><p>بسی داروی صبر پیچیده دید</p><p>ز داروی او دفع تیمار کرد</p><p>دوای دل و جان بیمار کرد</p><p>بلی شربتی بود آن معنوی</p><p>به وی از شفاخانه عیسوی</p><p>وز آن پس یکی نامه انگیز کرد</p><p>سر نامه را عنبرآمیز کرد</p><p>به نام حکیمی که هر نیک و بد</p><p>به حکم ویست از ازل تا ابد</p><p>اگر بر درش مرگ اگر زندگیست</p><p>سرآورده در ربقه بندگیست</p><p>بود حکمت او نهان در همه</p><p>به حکمت بود حکمران بر همه</p><p>به حکم وی آیند خلق و روند</p><p>به جز حکم او حکم کس نشنوند</p><p>سکندر که بر چرخ افسر کشید</p><p>نیارست از حکم او سرکشید</p><p>به فرمان او زیست چندان که زیست</p><p>چو فرمان مرگ آمدش خون گریست</p><p>ولی گریه اش هیچ کاری نکرد</p><p>به آن آب دفع غباری نکرد</p><p>مرا گر چه بر دل نشست آن غبار</p><p>شد آن سرمه دیده اعتبار</p><p>بدیدم سرانجام کار همه</p><p>که بر چیست آخر قرار همه</p><p>مرا زین مصیبت که ناگه رسید</p><p>صد اندوه بر جان آگه رسید</p><p>دلم بود در صبر لیکن چو کوه</p><p>نجنبید ازین ماتم پر ستوه</p><p>چه امکان بود سیل انبوه را</p><p>که از بیخ و بن برکند کوه را</p><p>کسی کز غم خود بود دل گران</p><p>چرا گرید از ماتم دیگران</p><p>اگر مرگ را سازگاری کنم</p><p>ازان به که بر مرده زاری کنم</p><p>مرا خود چنین بود حال ای حکیم</p><p>که آمد خطی از تو عنبر شمیم</p><p>به هر نقطه زو نکته ای دلپسند</p><p>به هر حرف ازو صد فرح کرده بند</p><p>به جان اختر هوش ازان تاب یافت</p><p>به دل مزرع صبر ازان آب یافت</p><p>اساس خرد دید ازان محکمی</p><p>غم و محنت آورد رو در کمی</p><p>حیات ابد رشح کلک تو باد</p><p>نظام ادب نظم سلک توباد</p><p>چو آن نامه غم به پایان رساند</p><p>نم حسرت از چشم گریان فشاند</p><p>وز آن پس یکی لحظه خندان نزیست</p><p>کنم قصه کوتاه چندان نزیست</p><p>نه او زیست جاوید نی ما زییم</p><p>کمینگاه مرگیم هر جا زییم</p><p>مکن هستی جاودانی هوس</p><p>که این خاصه کردگار است و بس</p><p>بیا ساقیا کان که فرزانه است</p><p>زده دست در دست پیمانه است</p><p>چو آرد غم مرگ بر دل شکست</p><p>نگیرد کسی غیر پیمانه دست</p><p>بیا مطربا تا ز چنگ سپهر</p><p>ببریم چون بخردان تار مهر</p><p>که آخر اجل تیغ خواهد کشید</p><p>به ناخواست این رشته خواهد برید</p><h2><a id="poem-66299" href="https://ganjoor.net/jami/7ourang/7-7/sh76">بخش ۷۶ - در بی وفایی این رباط دو در و بساط آی و گذر که آینده در وی به محنت زید و رونده از وی به حسرت رود</a></h2>
<p>رباطیست گیتی دو در ساخته</p><p>پی رهروان رهگذر ساخته</p><p>یکی می رسد وان دگر می رود</p><p>ولیکن به خون جگر می رود</p><p>ازین رفتن و آمدن چاره نیست</p><p>دل کیست زین غم که صد پاره نیست</p><p>رباط ار چه باشد سراسر سرور</p><p>اقامت در او باشد از راه دور</p><p>چو گردد مسافر مقیم رباط</p><p>چه سان در وطن گستراند بساط</p><p>ره زیرک آخر اندیش گیر</p><p>ز اول طریق وطن پیش گیر</p><p>گر آدم نژادی درین دیولاخ</p><p>عمارت مکن باغ و ایوان و کاخ</p><p>کسانی که کشتند پیش از تو باغ</p><p>بر ایشان نگر باغ را گشته داغ</p><p>تگرگ آمده ز ابر بی آب مرگ</p><p>نه در باغشان شاخ مانده نه برگ</p><p>بر ایوانشان طاق پرکنگره</p><p>پی قطعشان گشته بران اره</p><p>بریده به سان درخت کهن</p><p>ازین باغ ویرانشان بیخ و بن</p><p>بود دور ازیشان پر اندوه کاخ</p><p>از آنش دو حرف از سه حرف است آخ</p><p>کلوخی کزان کاخ افتاده پست</p><p>نکرده بر آن جز کلاغی نشست</p><p>خوش آن مرغ زیرک درین طرفه باغ</p><p>که ننشیندش بر کلوخی کلاغ</p><p>نه هرگز یکی دانه کرده ست کشت</p><p>نه خشتی نهاده ست بالای خشت</p><p>چو مرغی که آید ز بالا به زیر</p><p>بود صبحگه گرسنه شام سیر</p><p>ادیم زمین را زده پشت پای</p><p>شده بر سر چرخ نعلین سای</p><p>بدیده ست از آغاز انجام را</p><p>گزیده ست بر کام ناکام را</p><p>درین مرحله پر نشیب و فراز</p><p>به جز چشم عبرت نکرده ست باز</p><p>مرا و تو را نیز دادند چشم</p><p>بر احوال گیتی گشادند چشم</p><p>بیا تا به عبرت نگاهی کنیم</p><p>وز این کوچگه رو به راهی کنیم</p><p>ببینیم از آغاز کآدم چه کرد</p><p>چو زد خیمه بیرون ز عالم چه کرد</p><p>چه شد نوح و بهر چه بودش نشست</p><p>به کشتی که طوفان مرگش شکست</p><p>کجا شد خلیل و نمکدان او</p><p>که از مرگ شد بی نمک خوان او</p><p>چه شد حال یعقوب و یوسف کجاست</p><p>کزو جز نفیر تأسف نخاست</p><p>ز مصر از چه رو کوس تحویل زد</p><p>که مصر از غمش جامه در نیل زد</p><p>سلیمان کجا خفت و کو آصفش</p><p>چرا خاتم ملک رفت از کفش</p><p>کلیم و عصا کو و آن طور و نور</p><p>به فرعونیان از وی آشوب و شور</p><p>مسیحا که در مرده جان می دمید</p><p>ببین تا ازان مرده جانان چه دید</p><p>محمد که خورشید افلاک بود</p><p>در آخر مقامش ته خاک بود</p><p>شنیدی سر انجام پیغمبران</p><p>بیا بشنو افسانه دیگران</p><p>حکیمان که دانشوران بوده اند</p><p>به هر کار حیلتگران بوده اند</p><p>نیارست ازان زیرکان هیچ کس</p><p>که تأخیر مردن کند یک نفس</p><p>همه سر درین ورطه بنهاده اند</p><p>به صد درد و اندوه جان داده اند</p><p>چه گویم ز شاها که چون رفته اند</p><p>درونها پر از خون برون رفته اند</p><p>به تاراج داده اجل رختشان</p><p>شده پایمال خسان تختشان</p><p>برهنه شده تارک سر ز تاج</p><p>تهی گشته مخزن ز مال و خراج</p><p>زدی کوسشان دولت از پشت پیل</p><p>اجل عاقبت کوفت طبل رحیل</p><p>به صد نازقالب که پرورده اند</p><p>ازان قالب خشت پر کرده اند</p><p>اگر بایدت صورت حالشان</p><p>به هر دور ادبار و اقبالشان</p><p>به تاریخ های جهان در نگر</p><p>که دانم به تفصیل یابی خبر</p><p>که آن بر سر بستر خوش مرد</p><p>به تیغ عدو آن دگر جان سپرد</p><p>یکی تن ازیشان سلامت نجست</p><p>که چرخش به زخم غرامت نخست</p><p>جهانی که پایان او این بود</p><p>در او بخردان را چه تسکین بود</p><p>ز بیداد این سبز گنبد گری</p><p>نگویم بر ایشان که بر خود گری</p><p>بر این رفتگان گریه بس در خور است</p><p>ولی از همه بر خود اولی تر است</p><h2><a id="poem-66300" href="https://ganjoor.net/jami/7ourang/7-7/sh77">بخش ۷۷ - حکایت عمر گذرانیدن دیوانه بلخی از گریه بسیار به شوری و تلخی</a></h2>
<p>سراسیمه ای خانه در بلخ داشت</p><p>که بر مردگان گریه تلخ داشت</p><p>در آن شهر بی گریه کم زیستی</p><p>به خون بهر هر مرده بگریستی</p><p>به هر حلقه غم که پرداختی</p><p>از اشک چو لعلش نگین ساختی</p><p>نصیحتگری گفت با او نهفت</p><p>که ای هر کس از حال تو در شگفت</p><p>تو را این همه گریه زار چیست</p><p>نه مزدوری این گونه بیگار چیست</p><p>مریز اشک خود را به هر خاک کوی</p><p>که این آب چشم است نی آب جوی</p><p>بخندید دیوانه کای بیخرد</p><p>که شاخ قبولت بود بیخ رد</p><p>من این گریه از بهر خود می کنم</p><p>نه از مرگ هر نیک و بد می کنم</p><p>به مردن هر آن زنده کز پا فتاد</p><p>ازان مردن خویشم آمد به یاد</p><p>ز غم آتش افتاد در جان من</p><p>شد از دود پر چشم گریان من</p><p>ازان آتشم دود خیزد ز چشم</p><p>وز آن دودم این آب ریزد ز چشم</p><p>زهی مرد نادان که از مرگ خویش</p><p>نگردد جگرپاره و سینه ریش</p><p>نگرید ز درد دل خود به خون</p><p>غم دل به آن گریه ندهد برون</p><p>بیا ساقیا تا جگر خون کنیم</p><p>وز این می قدح را جگرگون کنیم</p><p>که غمدیده را آه و زاری به است</p><p>جگرخواری از میگساری به است</p><p>بیا مطربا کز طرب بگذریم</p><p>ز چنگ طرب تارها بردریم</p><p>ز چنگ اجل چون نشاید گریخت</p><p>ز چنگ رب تار باید گسیخت</p><h2><a id="poem-66301" href="https://ganjoor.net/jami/7ourang/7-7/sh78">بخش ۷۸ - به ختم پنجمین انگشت از پنجه ا ین کتب پنجگانه که دست قوی بازوان را تاب می دهد به خاتم خاتمه</a></h2>
<p>بیا جامی ای عمرها برده رنج</p><p>ز خاطر برون داده این پنج گنج</p><p>شد این پنجت آن پنجه زور یاب</p><p>کزو دست دریا کفان دیده تاب</p><p>عجب اژدهاییست کلک دو سر</p><p>که ریزد برون گنجهای گهر</p><p>کند اژدها بر در گنج جای</p><p>ولی کم بود اژدها گنج زای</p><p>شد آن اژدها گنج در مشت تو</p><p>بر او حلقه زد مار انگشت تو</p><p>چه گوهر فشانند این گنج و مار</p><p>که شد پر گهر دامن روزگار</p><p>ولی بینم از کلک هر گنج سنج</p><p>پر از پنج گنج این سرای سپنج</p><p>به آن پنجها کی رسد پنج تو</p><p>که یک گنجشان به ز صد گنج تو</p><p>به تخصیص پنجی که سر پنجه زد</p><p>بشیری که سرپنجه از گنجه زد</p><p>به ترکی زبان نقشی آمد عجب</p><p>که جادو دمان را بود مهر لب</p><p>ز چرخ آفرین ها بر آن کلک باد</p><p>که این نقش مطبوع ازان کلک زاد</p><p>ببخشود بر فارسی گوهران</p><p>به نظم دری در نظم آوران</p><p>که گر بودی آن هم به لفظ دری</p><p>نماندی مجال سخن گستری</p><p>به میزان آن نظم معجز نظام</p><p>نظامی که بودی و خسرو کدام</p><p>چو او بر زبان دگر نکته راند</p><p>خرد را به تمییزشان ره نماند</p><p>زهی طبع تو اوستاد سخن</p><p>ز مفتاح کلکت گشاد سخن</p><p>سخن را که از رونق افتاده بود</p><p>به کنج هوان رخت بنهاده بود</p><p>تو دادی دگر باره این آبروی</p><p>کشیدی به جولانگه گفت و گوی</p><p>صفایاب از نور رای تو شد</p><p>نوایی ز لطف نوای تو شد</p><p>بر این نخل نظمی که پرورده ام</p><p>به خون دلش در بر آورده ام</p><p>نشد باعثم جز سخندانیت</p><p>به دستور دانش سخنرانیت</p><p>وگر نی من آن را چو آراستم</p><p>نه احسان نه تحسین ز کس خواستم</p><p>چه خیزد ز مدخل که احسان کند</p><p>چه آید ز تحسین که نادان کند</p><p>به لطف سخن گر ستودم تو را</p><p>حد دانش خود نمودم تو را</p><p>که این مال و جاه ار چه جان پرور است</p><p>کمال سخن از همه بهتر است</p><p>رود یکسر ار سیر چرخ کهن</p><p>ولی تا جهان هست ماند سخن</p><p>سخن نیز اگر چند دایم بقاست</p><p>خموشی عجب دلکش و جانفزاست</p><p>بیا ساقیا جام دلکش بیار</p><p>می گرم و روشن چو آتش بیار</p><p>که تا لب بر آن جام دلکش نهیم</p><p>همه کلک و دفتر بر آتش نهیم</p><p>بیا مطربا تیز کن چنگ را</p><p>بلندی ده از زخمه آهنگ را</p><p>که تا پنبه از گوش دل برکشیم</p><p>همه گوش گردیم و دم درکشیم</p>
</body></html>