<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر اول - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65598" href="https://ganjoor.net/jami/7ourang/7-1/sd1/sh113">بخش ۱۱۳ - در مذمت آنان که شرع را بهانه آزار مسلمانان سازند و کارهای باطل را در صورت حق بپردازند</a></h2>
<p>آن که شرع خدای ازوست تباه</p><p>نیست گویا ز سر شرع آگاه</p><p>کرده در کوی و خانه و بازار</p><p>شرع و دین را بهانه آزار</p><p>کار باطل کند به صورت حق</p><p>برد از شرع مصطفی رونق</p><p>می کند پایه شریعت پست</p><p>تا دهد مایه طبیعت دست</p><p>میر بازار و شحنه شهر است</p><p>شرع ازو او ز شرع بی بهر است</p><p>شرع را تیره ساخت از توره</p><p>قند را شیره ریخت در شوره</p><p>کرده اسلام را وقایه کفر</p><p>شد ز سعیش بلند پایه کفر</p><p>ساخت یکسان ز نفس شورانگیز</p><p>دین حق را به توره چنگیز</p><p>فی المثل گر یکی ز عام الناس</p><p>بفروشد سه چار گز کرباس</p><p>خالی از داغ صاحب تمغا</p><p>در همه شهر افکند غوغا</p><p>اول از شرع دست موزه کند</p><p>زو سؤال نماز و روزه کند</p><p>سازد او را نکرده هیچ گناه</p><p>پشت و پهلو به ضرب دره سیاه</p><p>کاله اش را به گردنش ماند</p><p>گرد بازارها بگرداند</p><p>بعد از آنش سوی عسس خانه</p><p>بفرستد برای جرمانه</p><p>تا ستاند عسس به چوب از وی</p><p>بهر شحنه بهای شاهد و می</p><p>این و امثال این فراوان است</p><p>که بر آن بد نهاد تاوان است</p><p>خصم دین شد به حیله و دستان</p><p>ای خدا داد دین ازو و بستان</p><p>شرع را خوار کرد خوارش کن</p><p>شرم بگذاشت شرمسارش کن</p><p>خود چه حاجت که من دعا کنمش</p><p>بر جگر ناوک دعا زنمش</p><p>پیشتر زین به هشتصد و هفتاد</p><p>به دعایش رسول دست گشاد</p><p>کای خدا هر که کرد نصرت دین</p><p>در دو کونش نصیر باش و معین</p><p>وان که خذلان شرع خواست امروز</p><p>دل و جانش به تیر خذلان دوز</p><p>خود چه خذلان ازان بتر که کسی</p><p>باغ رضوان بدل کند به خسی</p><p>روی در خلق و پشت بر مولا</p><p>دین فروشی کند پی دنیا</p><p>بدهد دین و دنیی اندوزد</p><p>شمع دین بهر دنیی افروزد</p><h2><a id="poem-65599" href="https://ganjoor.net/jami/7ourang/7-1/sd1/sh114">بخش ۱۱۴ - قصه زاهد و عارف</a></h2>
<p>زاهدی می گذشت در راهی</p><p>فاسقی را بدید ناگاهی</p><p>در گناه عظیم افتاده</p><p>ره به سوی جحیم بگشاده</p><p>گفت یارب بگیر سخت او را</p><p>ده به سیلاب فتنه رخت او را</p><p>کشتی اش را فکن به موج خطر</p><p>تا نپیچد ز خط حکم تو سر</p><p>عارفی آن دعا شنید از دور</p><p>با دعا گوی گفت کای مغرور</p><p>چه گرفتاریش ازین افزون</p><p>که نهد پا ز شرع و دین بیرون</p><p>چه بلا زین بتر تواند بود</p><p>که بود زو خدای ناخشنود</p><p>گشته مسکین به موج دریا غرق</p><p>تو چه سنگش همی زنی بر فرق</p><p>گر تو را دست هست دستش گیر</p><p>دست جان هوا پرستش گیر</p><p>ور نه باری میفکن از پایش</p><p>جان به تیر دعا مفرسایش</p><h2><a id="poem-65600" href="https://ganjoor.net/jami/7ourang/7-1/sd1/sh115">بخش ۱۱۵ - طبقه ثالثه آنکه نیت ایشان در عزلت ایثار صحبت حق است سبحانه و تعالی بر صحبت خلق</a></h2>
<p>وان دگر آن که صحبت مولا</p><p>کرد ایثار بر همه دنیا</p><p>روز و شب صحبت خدای گزید</p><p>دل ز پیوند ماسوا ببرید</p><p>کرد خالی ز ما خلق خود را</p><p>داد یکبارگی به حق خود را</p><p>دست و دل از هر آرزو بگسست</p><p>هر چه شد قید او ازو بگسست</p><p>صحبتی در گرفت تنگ بسی</p><p>که نگنجید در میانه کسی</p><p>مگر آن کس که محو خود کرده ست</p><p>ترک پیوند نیک و بد کرده ست</p><p>کرده بر خویش جیب هستی شق</p><p>بر زده سر ز جیب هستی حق</p><p>خاک بر حرف خویش پاشیده</p><p>بل کزین دفترش تراشیده</p><p>از من و ما نهاده بیرون پای</p><p>سر مویی نمانده زو بر جای</p><p>یکسر از موی هستی خود رست</p><p>موی را نیست جای و او را هست</p><p>بس که خود را ز موی سنجد کم</p><p>گنجد آنجا که مو نگنجد هم</p><h2><a id="poem-65601" href="https://ganjoor.net/jami/7ourang/7-1/sd1/sh116">بخش ۱۱۶ - قصه کلی که در خانه معشوق خود بکوفت گفتند باز گرد که صحبتی تنگ است موی در نمی گنجد گفت بهانه مجوی و در باز کن که من خود کلم و موی ندارم</a></h2>
<p>کلکی بود عاشق گلکی</p><p>شوخکی مشکبار کاکلکی</p><p>داشت معشوق از قضا روزی</p><p>خلوتی با چو خود دل افروزی</p><p>هر دو تنها به عیش بنشسته</p><p>بر رخ غیر در فرو بسته</p><p>کلک از حالشان شنید خبر</p><p>رفت و گستاخ حلقه زد بر در</p><p>زد یکی از دورنه بانگ که کیست</p><p>بانگ بی وقت کردن از پی چیست</p><p>نیست این در گشادنی برگرد</p><p>گر نه سردی مکوب آهن سرد</p><p>خلوت خاص و صحبتی تنگ است</p><p>حلقه زلف یار در چنگ است</p><p>هر که در کوفت باد می سنجد</p><p>زانکه مو در میان نمی گنجد</p><p>گفت در باز کن بهانه مجوی</p><p>زانکه من خود کلم ندارم موی</p><p>موی را در میانه نبود راه</p><p>من ز مو عاریم بحمدالله</p><h2><a id="poem-65602" href="https://ganjoor.net/jami/7ourang/7-1/sd1/sh117">بخش ۱۱۷ - در بیان آنکه عزلت و اقسامش که مذکور شد یکی از آن چهار رکن است که ابدال به سبب مداومت بر آن به مقام خود رسیده اند و آن سه رکن دیگر صحت و جوع و سهر است چنانکه خواهد آمد</a></h2>
<p>قدوه عارفان به سر قدم</p><p>قطب حق صاحب فصوص حکم</p><p>قدس الله سره الأصفی</p><p>و هدانا لقسطه الأوفی</p><p>کرده نقل از زبان معتمدی</p><p>در حکایات اهل دل سندی</p><p>که شبی در درون خلوت خاص</p><p>بودم از گفت و گوی خلق خلاص</p><p>در خانه بر این و آن بسته</p><p>بر مصلای خویش بنشسته</p><p>چشم جان در شهود شاهد غیب</p><p>پا به دامن کشیده سر در جیب</p><p>ناگه آمد کسی درون و ربود</p><p>آن مصلا که زیر پایم بود</p><p>زیر من یک دو گز حصیر افکند</p><p>که مصلا به غیر ازین مپسند</p><p>زو هراسی فتاد در دل من</p><p>زانکه در بسته بود منزل من</p><p>گفت ای ساده بهر چیست هراس</p><p>نهراسد ز کس خدای شناس</p><p>ثم قال اتق الله المتعال</p><p>فی جمیع الأمور و الأحوال</p><p>بود ز ابدال و در دلم افتاد</p><p>آندم از ملهم سداد و رشاد</p><p>که بپرم ازو به وجه سؤال</p><p>کز چه ابدال گشته اند ابدال</p><p>گفت ازان چار خصلت مشهور</p><p>که به قوت القلوب شد مسطور</p><p>عزلت و خامشی و جوع و سهر</p><p>کین بود عمده خصال و سیر</p><p>این سخن گفت و زد به رفتن رای</p><p>در فرو بسته و حصیر به جای</p><p>خارج آمد ز حد فهم عقول</p><p>که چه سان بود آن خروج و دخول</p><p>گر تو گویی تمثل ارواح</p><p>بود آن نی تحول اشباح</p><p>آید از حول و قوت کمل</p><p>که مجرد شوند ازین هیکل</p><p>چون ملایک به خلع و لبس صور</p><p>متمثل شوند جای دگر</p><p>گویم آری ولی بدین تقریر</p><p>نشود راست انتقال حصیر</p><p>هست جسمی کثیف و ظلمانی</p><p>نیست چیزی لطیف و روحانی</p><p>به تمثل چه سان شوی قابل</p><p>تا بدان قول حل شود مشکل</p><p>گر تو گویی که کاملان را هست</p><p>از خدا بر وجود اشیا دست</p><p>شاید آن را به قوت ایجاد</p><p>داخل خانه وصف هستی داد</p><p>خارج خانه اش وجود نبود</p><p>داخل خانه اش وجود فزود</p><p>گویم این نیست خود بکلی رد</p><p>لیک باشد عظیم مستعبد</p><p>زانکه هر چه آفریندش کامل</p><p>گر شود لحظه ای ازان غافل</p><p>کشد از عرصه وجود قدم</p><p>رخت هستی برد به کوی عدم</p><p>این نشاید که کامل از همه سوی</p><p>آورد جانب حصیری روی</p><p>عمرها روی ازان نگرداند</p><p>چشم همت ازو نپوشاند</p><p>تا کند روزگار دور و دراز</p><p>تو نیازی بر آن ادای نماز</p><p>گر تو گویی سزد ز صاحب دید</p><p>که کند نقل آن به خلق جدید</p><p>دل برون زو وجود برباید</p><p>در درون مثل آن بیفزاید</p><p>عرش بلقیس و نقل آن ز سبا</p><p>اینچنین گفت عارف دانا</p><p>در سبا کرد آصفش اعدام</p><p>داد جای دگر به هستی نام</p><p>ور نه یک ماهه راه در یک آن</p><p>قطع کردن برون بود ز امکان</p><p>زانکه تحریک جسم و جسمانی</p><p>امر تدریجی است نی آنی</p><p>گویم این وجه بس قویم و قویست</p><p>گر چه بیرون ز حد وهم غویست</p><p>لیک کار خدا و خاص خدا</p><p>نیست محصور در مدارک ما</p><p>ای بسا کار کاید از ابدال</p><p>که بود پیش عقل خلق محال</p><p>باشد از خالق قوی و قدر</p><p>کارشان خارق قوای بشر</p><p>هر چه فهم تو زان بود قاصر</p><p>مشو آن را ز ابلهی منکر</p><p>هر چه عقلت کند بر آن اقبال</p><p>مبر آن را برون ز حد محال</p><p>معنی استحالت و امکان</p><p>باشد از اکثر عقول نهان</p><p>بس که باشی مصدق و موقن</p><p>کان بود مستحیل و این ممکن</p><p>لیک نسبت به قدرت صانع</p><p>نبود هیچ یک ازان واقع</p><p>تا نورزی طریقت ابدال</p><p>کی شناسی حقیقت این حال</p><p>عزلت و صمت و جوع و کم خوابی</p><p>پیشه کن تا مقامشان یابی</p><p>شرح عزلت گذشت و اسرارش</p><p>نیست حاجت دگر به تکرارش</p><p>زان سه رکن دگر سخن بشنو</p><p>ترک انکار کن بدان بگرو</p><h2><a id="poem-65603" href="https://ganjoor.net/jami/7ourang/7-1/sd1/sh118">بخش ۱۱۸ - اشارت به رکن دوم از ارکان مقام ابدال که دوام صمت است</a></h2>
<p>چون نشستن خموش نتوانم</p><p>باری از خامشی سخن رانم</p><p>چون سخن لله و مع الله نیست</p><p>شیوه عارفان آگه نیست</p><p>با خدا گوی یا برای خدای</p><p>ور نه لب را ببند و ژاژ مخای</p><p>دل احرار گنج اسرار است</p><p>راه آن گنج چیست گفتار است</p><p>هر که این ره به سوی گنج گشاد</p><p>داد بیهوده نقد گنج به باد</p><p>تا زبان از سخن نفرسوده ست</p><p>مایه اش بی سخن همه سود است</p><p>چون بر او نقطه ای ز نطق افزود</p><p>شد زیان گر چه بود یکسر سود</p><p>بر دو قسم است صمت اگر دانی</p><p>صمت پیدا و صمت پنهانی</p><p>هست قسم نخست صمت لسان</p><p>که ببندی زبان ز همنفسان</p><p>وان دگر صمت دل بود که حدیث</p><p>نکند در درونه نفس خبیث</p><p>هر که را لب خموش و دل گویاست</p><p>خفت وزر خویش را جویاست</p><p>گر چه بردش حدیث نفس ز راه</p><p>کم نویسد بر او فرشته گناه</p><p>وان که برعکس این گرفت قرار</p><p>جز به حکمت نمی کند گفتار</p><p>نزند جز به طبق صدق نطق</p><p>هر چه گوید صواب گوید و حق</p><p>هر که را شد زبان و دل خاموش</p><p>معدن حکمت است و مخزن هوش</p><p>جان او در تجلیات قدم</p><p>یافته جاودان ثبات قدم</p><p>با خدا گوید از خدا شنود</p><p>یک نفس از خدا جدا نشود</p><p>هر که را زین دو صمت حرمان است</p><p>سخره حکم نفس و شیطان است</p><p>قول او منحرف ز سمت سداد</p><p>فعل او متصف به نعت فساد</p><p>نرود جز ره خطا و غلط</p><p>نزند جز در بلا و سخط</p><p>چون دهد جای در دل اندیشه</p><p>نبودش غیر باطل اندیشه</p><p>ور زبان را دهد ز نطق فروغ</p><p>سر به سر باشد افترا و دروغ</p><p>شده سر خیل اهل خذلان را</p><p>گشته نایب مناب شیطان را</p><p>بلکه بگذشته کارش از شیطان</p><p>مانده شیطان به کار او حیران</p><h2><a id="poem-65604" href="https://ganjoor.net/jami/7ourang/7-1/sd1/sh119">بخش ۱۱۹ - قصه مفسدی که در تحصیل مشت های نفس حیله ای انگیخت که شیطان سوگند یاد کرد که هرگز این حیله به خاطر من خطور نکرده است</a></h2>
<p>گشت پرباد مفسدی را بوق</p><p>برد نفسش نفیر بر عیوق</p><p>شد پی میل خویش مکحله جوی</p><p>کرد صحرا و دشت در تک و پوی</p><p>اشتری یافت ناگهان ماده</p><p>بهر مقصود خویش آماده</p><p>خواست با او شود به زودی جفت</p><p>اشتر از کار سرکشید و نخفت</p><p>چون میسر نشد تمنایش</p><p>بست چوبی به عرض بر پایش</p><p>پا بر آنجا نهاد و پیش خزید</p><p>مرده ریگش به آنچه خواست رسید</p><p>بود در کار خود بدان تلبیس</p><p>شد مصور به پیش او ابلیس</p><p>گفت ای بد سیر چه کار است این</p><p>مایه صد هزار عار است این</p><p>هر که می بیند از شریف و وضیع</p><p>از تو این صورت رکیک و شنیع</p><p>پیش ازان کاندر آن زند طعنت</p><p>بر من از جهل می کند لعنت</p><p>به خدا تا من از عناد و جحود</p><p>ز آدم و آدمی شدم مردود</p><p>هرگز این حیله در دلم نخلید</p><p>وین قباحت به خاطرم نرسید</p><p>خود زنی در چنین مکاید گام</p><p>من به تلقین آن شوم بدنام</p><h2><a id="poem-65605" href="https://ganjoor.net/jami/7ourang/7-1/sd1/sh120">بخش ۱۲۰ - در بیان آنکه انسان را قابلیت جمیع صفات متقابله هست به هر کدام که میل می کند و ورزش آن پیش می گیرد در آن به کمال می رسد</a></h2>
<p>آدمی ز اصل فطرت آمد صاف</p><p>از صفا قابل همه اوصاف</p><p>هر صفت را که می شود طالب</p><p>می شود بر نهاد او غالب</p><p>گر به خوی فرشته آرد روی</p><p>زود گردد فرشته سیرت و خوی</p><p>ور زند فعل دیو از وی سر</p><p>شود از فعل بد ز دیو بتر</p><p>ای نگشته ز فطرت اول</p><p>فطرت خویش را مکن مبدل</p><p>جهد کن جهد تا به عالم دل</p><p>ملکات ملک کنی حاصل</p><p>نسپاری عنان به حیله و رید</p><p>نشوی کارخانه دد و دیو</p><p>ور نمانده ست فطرت تو سلیم</p><p>بل کز آفات نفس گشته سقیم</p><p>از هواهای نفس خود وا کن</p><p>هر صفت را به ضد مداوا کن</p><p>گر بخیلی به جود کوش و کرم</p><p>بذل دینار پیشه ساز و درم</p><p>ور حریصی به داده شو خرسند</p><p>جز قناعت شعار خود مپسند</p><p>نفس تو گر ز نطق یابد قوت</p><p>لب ببند از سخن به مهر سکوت</p><p>ور ز خاموشی اش نصیب افتاد</p><p>بایدت لب به گفت و گوی گشاد</p><p>گفت و گویی کلید صدق و صواب</p><p>نه که گردد مزید بعد و حجاب</p><p>گر کند عقل و شرع حکم سخن</p><p>تو به طبع و هوا خموش مکن</p><p>ور نباشد سخن فروشی خوش</p><p>رخت بر ساحل خموشی کن</p><h2><a id="poem-65606" href="https://ganjoor.net/jami/7ourang/7-1/sd1/sh121">بخش ۱۲۱ - اشارة الی قوله علیه السلام من کان یؤمن بالله و الیوم الاخر فلیقل خیرا او لیصمت</a></h2>
<p>مصطفی کش جوامع الکلم است</p><p>که بدان سلک شرع منتظم است</p><p>بعد من کان مؤمنا بالله</p><p>و بیوم ینال فیه جزاه</p><p>گوهر صدق بی تفاوت سفت</p><p>فلیقل خیرا او لیصمت گفت</p><p>خیر گو خیر ور نه خامش کن</p><p>هر چه جز خیر ازان فرامش کن</p><p>هر که دانا بود به آنکه خدا</p><p>هست بینا به هر کس و شنوا</p><p>و گر از خیر دم زند یا شر</p><p>کند او را سؤال در محشر</p><p>هر چه گوید به عقل گوید و هوش</p><p>ور نباشد ز گفت و گوی خموش</p><h2><a id="poem-65607" href="https://ganjoor.net/jami/7ourang/7-1/sd1/sh122">بخش ۱۲۲ - در بیان آنکه قول خیر کدام است که به آن اشتغال نمایند و قول شر کدام است که از آن اجتناب کنند</a></h2>
<p>قول صادر ز فاعل مختار</p><p>چار نوع است گوش با من دار</p><p>یا بود خیر سامع و قاتل</p><p>که ازان قرب حق شود حاصل</p><p>قائل از وی به رفعت درجات</p><p>رسد و مستمع به فوز و نجات</p><p>همچو قول رسول یا اصحاب</p><p>که گرفتند ازو طریق صواب</p><p>یا گزارنده را بود نافع</p><p>گر چه باشد وبال بر سامع</p><p>همچو تبلیغ وحی با کفار</p><p>که نمودند بر جحود اصرار</p><p>اجر تبلیغ یافت پیغمبر</p><p>کافران را فزود کفر و بطر</p><p>یا بود خیر مستمع را لیک</p><p>مر گزارنده را نیفتد نیک</p><p>همچو وعظ مرائیان زمان</p><p>که نرستند از خیال و گمان</p><p>ماند واعظ به وزر عجب و ریا</p><p>مستمع کار بست و یافت جزا</p><p>یا نه گوینده نی نیوشنده</p><p>باشد از وی به خیر کوشنده</p><p>چون مقالات خاص و عام امروز</p><p>که بود زین قبل تمام امروز</p><p>نکند بر زبانشان جریان</p><p>غیر قلماش و هرزه هذیان</p><p>بلکه کذب و نمیمه و غیبت</p><p>هزل نامش کنند یا طیبت</p><p>نیست زین چار جز دو قسم نخست</p><p>کاید از مرد هوشیار درست</p><p>زان دو قسم دگر ببند زبان</p><p>ور نه بینی ادب چو بی ادبان</p><h2><a id="poem-65608" href="https://ganjoor.net/jami/7ourang/7-1/sd1/sh123">بخش ۱۲۳ - بر تحریص و تحریض بر پاس داشتن انفاس و منع و زجر از تضییع و اهمال آن</a></h2>
<p>هر نفس نورسیده مهمانیست</p><p>پاس او دار اگر تو را جانیست</p><p>واجب آمد به موجب اسلام</p><p>حسب مقدور ضیف را اکرام</p><p>خاصه اکرام این گرامی ضیف</p><p>که بود حیف غفلت از وی حیف</p><p>هست ضیفی ز فیض خانه غیب</p><p>آمده خالی از نشانه غیب</p><p>جهد آن کن کزین نشیمن آز</p><p>به ازان کامده ست گردد باز</p><p>قوتش ده ز سجن این سجین</p><p>تا برآید به اوج علیین</p><p>قدرش از ذکر حق بلند شود</p><p>کنگر عرش را کمند شود</p><p>بکشد جانت را به جذبه حب</p><p>سوی بالا ازین غیابه جب</p><p>کرد این ضیف پاک بر تو نزول</p><p>مکن او را به عیب ها معلول</p><p>ای بسا میهمان که بر تو فرو</p><p>آمد از آسمان قدس و علو</p><p>تو ز غیبت جنیبتش بستی</p><p>وز نمیمه تمیمه پیوستی</p><p>هم ز حرص و هواش آلودی</p><p>هم به عجب و ریاش فرسودی</p><p>بس که گفتی دریغ بر ما فات</p><p>یا دروغ از برای ما هو آت</p><p>از بخار دریغ و دود دروغ</p><p>بردیش ز آفتاب چهره فروغ</p><p>دامن افشان ازین معامله زود</p><p>که نبینی درین معامله سود</p><p>هر نفس چون خزینه ایست تهی</p><p>تا تو نقدی در آن خزینه تهی</p><p>گر به یاد خدا ز گوهر و در</p><p>سازی آن مخزن تهی را پر</p><p>چون به بازارحشر بگشایند</p><p>که در آن آنچه هست بنماید</p><p>صحن بازار ازان شود گلشن</p><p>چشم بازاریان ازان روشن</p><p>حور و غلمان برند ازان مایه</p><p>حسن خود را کنند پیرایه</p><p>ملک احسنت گوید و شاباش</p><p>شود از مدح بر تو گوهر پاش</p><p>ور ز قبح خصال و سؤ فعال</p><p>نهی آنجا ز جهل سنگ و سفال</p><p>کشد آن سنگ تخت تو زادبار</p><p>تحت نار وقودها الأحجار</p><p>وان سفالت به سفل سازد جا</p><p>درک اسفلت کند مأوا</p><p>ور گذاری ز سست اقبالی</p><p>همچنان آن خزینه را خالی</p><p>پر شود چشم تو ز اشک ندم</p><p>وآتشت سر زند ز سینه علم</p><p>که چرا قدر کم شناختمش</p><p>گنج در و گهر نساختمش</p><p>تا کنون کردمی ثمن آن را</p><p>مر مثمن سرای رضوان را</p><p>بود صد گنج گوهر آماده</p><p>همه در دست و پایم افتاده</p><p>من نچیدم ز فرط نادانی</p><p>لاجرم می برم پشیمانی</p><h2><a id="poem-65609" href="https://ganjoor.net/jami/7ourang/7-1/sd1/sh124">بخش ۱۲۴ - رفتن اسکندر در ظلمات و رسیدن بر زمینی پر سنگریزه و گفتن مر سپاه را که این جواهر گرانسنگ است و قبول کردن بعضی و برداشتن ایشان و انکار کردن بعضی و بگذاشتن آن</a></h2>
<p>چون سکندر به قصد آب حیات</p><p>کرد عزم عبور بر ظلمات</p><p>بر زمینی رسید پهن و فراخ</p><p>راند خیل و حشم در آن گستاخ</p><p>هر کجا می شد از یسار و یمین</p><p>بود پر سنگریزه روی زمین</p><p>کرد روی سخن به سوی سپاه</p><p>کای همه کرده گم ز ظلمت راه</p><p>راه و رسم ستیزه بگذارید</p><p>بهره زین سنگریزه بردارید</p><p>این همه گوهر است بی شک و ریب</p><p>کیسه زان پر کنید دامن و جیب</p><p>هر که برداشت تخم حسرت کاشت</p><p>کز چه تقصیر کرد و کم برداشت</p><p>وان که بگذاشت آتشی افروخت</p><p>که بدان جاودانه خود را سوخت</p><p>هر که را بود شک در اسکندر</p><p>آن حکایت نیامدش باور</p><p>گفت هیهات این چه بیهوده ست</p><p>هر که گفته ست باد پیموده ست</p><p>زیر نعل ستور لعل که دید</p><p>در و گوهر به رهگذر که شنید</p><p>زان محل برگذشت دست تهی</p><p>جحد و انکار را رهین و رهی</p><p>وان که آیینه سکندر بود</p><p>سر جانش در او مصور بود</p><p>هر چه از وی شنید باور داشت</p><p>وانچه مقدور بود ازان برداشت</p><p>زود ازان سنگپاره های نفیس</p><p>کرد بر آستین و دامن و کیس</p><p>چون بریدند راه تاریکی</p><p>تافت خورشیدشان ز نزدیکی</p><p>شد جدا رنگ ها ز یکدیگر</p><p>گهر از سنگ و سنگ از گوهر</p><p>در مساس آنچه سنگریزه نمود</p><p>چون بدیدند لعل و مرجان بود</p><p>برگرفتند آه و واویلی</p><p>ز اشک حسرت به هر مژه سیلی</p><p>آن یکی دست می گزید که چون</p><p>زین گهر بر نداشتم افزون</p><p>بود خرج و جوال و مشک و جراب</p><p>بر ستوران پی طعام و شراب</p><p>کاشکی کردمی تهی یکسر</p><p>کردمی پر ازین در و گوهر</p><p>بود ظلمت هنوز سایه فکن</p><p>گفت اسکندر این خبر با من</p><p>گر چه بود آن خبر پسندیده</p><p>لیک نبود شنیده چون دیده</p><p>وان دگر خون همی گریست که آه</p><p>نفس و شیطان زدند بر من راه</p><p>خاک انباشتم به دیده هوش</p><p>سخن راست را نکردم گوش</p><p>کاشکی بهر امتحان باری</p><p>کردمی زان ذخیره مقداری</p><p>تا کنون نقد وقت من گشتی</p><p>وقتم این سان به مقت نگذشتی</p><p>کاشکی گر گهر نکردم بار</p><p>بر سکندر نکردمی انکار</p><p>تا نیفتادمی ازان تقصیر</p><p>در حجاب خجالت و تشویر</p><h2><a id="poem-65610" href="https://ganjoor.net/jami/7ourang/7-1/sd1/sh125">بخش ۱۲۵ - در بیان آنکه نسبت حال مؤمنان و کافران با انبیا علیهم السلام همچون نسبت حال سپاه اسکندر است با اسکندر</a></h2>
<p>چون رسید از خدا کتاب و رسول</p><p>آن برد پیشرفت وین به قبول</p><p>نزدند از سر فساد و غلو</p><p>کافران جز در عناد و عتو</p><p>و لقد جائهم من الانباء</p><p>کذبوها و صدقوا الاهواء</p><p>نیست گفتند صدق این روشن</p><p>پیش ما ان نظن الا الظن</p><p>هست اساطیر اولین به یقین</p><p>بلکه افک قدیم و سحر مبین</p><p>مؤمنان کرده در پیمبر روی</p><p>هم سمعنا و هم اطعنا گوی</p><p>به همه گفته هاش گرویده</p><p>حکم هایش همه پسندیده</p><p>آمنوا نقش لوح خاطرشان</p><p>عملوا الصالحات ظاهرشان</p><p>کرده ز آتواالزکاة سرمایه</p><p>وز اقیمواالصلاة پیرایه</p><p>توسن نفس را گرفته لگام</p><p>وز اتمواالصیام ساخته دام</p><p>کرده طی وادی لعل و لیت</p><p>گشته جازم به عزم حج البیت</p><p>حرکات همه موافق نقل</p><p>سکنات همه مطابق عقل</p><p>دایما فی السکون و الحرکه</p><p>کرده اخلاق نیک را ملکه</p><p>روز حشر از رسوخ آن ملکات</p><p>همه خیرات دیده و برکات</p><p>درجات بهشت و حور قصور</p><p>شربت زنجبیل یا کافور</p><p>طلح و سدر منضد و مخضود</p><p>ماء مسکوب و سایه ممدود</p><p>آن فرش وان نمارق و اکواب</p><p>وان سرر وان کواعب اتراب</p><p>فاکهات کثیر نامقطوع</p><p>که نباشد ز مستحق ممنوع</p><p>وان معد کرده چیزهای دگر</p><p>که نکرده گذر به قلب بشر</p><p>همچنین کل ما ینافیها</p><p>از درکهای نار و مافیها</p><p>همه اخلاق بوده و احوال</p><p>اثر فعل صادر از عمال</p><p>کرده آن را خدای عز و جل</p><p>در سرای دگر جزای عمل</p><p>بوده اینجا معانی پنهان</p><p>گشته آنجا ز جمله اعیان</p><p>بوده اینجا عوارض زایل</p><p>گشته آنجا جواهر کامل</p><p>داری اینجاش سنگریزه گمان</p><p>یابی آنجاش لؤلؤ و مرجان</p><p>اندر این نشئه سنگ خرد و خسیس</p><p>واندر آن گوهر بزرگ نفیس</p><p>این بود حال کافر و مسلم</p><p>که درین تنگ موطن مظلم</p><h2><a id="poem-65611" href="https://ganjoor.net/jami/7ourang/7-1/sd1/sh126">بخش ۱۲۶ - سؤال و جواب</a></h2>
<p>گر تو گویی به حکم عقل روا</p><p>نیست قلب حقایق اشیا</p><p>عرض آخر چه سان شود جوهر</p><p>یا معانی بدل به ذات و صور</p><p>گویم این نیست از مقوله قلب</p><p>تاتو نفیش کنی بزودی و سلب</p><p>بلکه چون بر حقیقت واحد</p><p>در مراتب وجود شد وارد</p><p>زو به هر مرتبه نمود اثری</p><p>که ندارد نمود در دگری</p><p>در همه ذهن ها به قول اصح</p><p>عین اشیا بود نه ظل و شبح</p><p>لیکن اندر وجود ذهنی شان</p><p>نیست ز احکام نفس الامر نشان</p><p>جوهر اندر وجود ذهنی خود</p><p>هست قایم به ذهن اهل خرد</p><p>لیکن اندر وجود نفس الامر</p><p>نیست در ذهن کس چه زید و چه عمرو</p><p>در وجودین خویشتن دائم</p><p>گاه لا قائم است و گه قائم</p><p>حکم اثبات لاقیام و قیام</p><p>ز اختلاف مراتب است و مقام</p><p>همچنین در وجود فی الاعیان</p><p>که وجودیست خارج اذهان</p><p>متعدد مواطن است و رتب</p><p>که بود زان ذهول مستغرب</p><p>آن رتب چیست حس و روح و خیال</p><p>هر یکی عالمی به استقلال</p><p>وان مواطن چو دنیی و برزخ</p><p>نشات بهشت یا دوزخ</p><p>یک حقیقت ز اختلاف ظهور</p><p>چون بر اینها کند مرور و عبور</p><p>نیست پوشیده بر ذوی الافهام</p><p>که بر او مختلف شود احکام</p><p>در یکی از مقوله هیئات</p><p>باش گو و اندر آن دگر ز ذوات</p><p>در یکی از معانی و اوصاف</p><p>که بر اعیان بود مفاض و مضاف</p><p>در دگر از شماره اعیان</p><p>که بود در مراتب امکان</p><p>بنگر اندر حقیقت هستی</p><p>کوست اصل بلندی و پستی</p><p>که چه سان در مراتب و اطوار</p><p>مختلف می نمایدش آثار</p><p>گاه تابع بود گهی متبوع</p><p>گاه سامع شود گهی مسموع</p><p>گه کند جلوه بالتبع چو صفات</p><p>گه کند بالاصاله همچو ذوات</p><p>اهست یک جا به غیر خود قائم</p><p>جای دیگر به ذات خود دائم</p><p>وین تغیر به فهم اهل ادب</p><p>در اضافات واقع است و نسب</p><p>پایه عز ذات ازان اعلاست</p><p>کش تو گویی فزود یا خود کاست</p><p>جاودان در مقر اجلال است</p><p>وز ازل تا ابد به یک حال است</p><p>دامن قدس او کجا شاید</p><p>کز خیال تغیر آلاید</p><h2><a id="poem-65612" href="https://ganjoor.net/jami/7ourang/7-1/sd1/sh127">بخش ۱۲۷ - التفات من الغیبة الی الخطاب بلسان المناجات</a></h2>
<p>یا جلی الظهور و الاشراق</p><p>کیست جز تو در انفس و آفاق</p><p>لیس فی الکائنات غیرک شی</p><p>انت شمس الضحی و غیرک فی</p><p>فی چه باشد به فارسی سایه</p><p>سایه از روشنی برد مایه</p><p>سایه را در مواقع تعلیم</p><p>ضؤ ثانی رقم زده ست حکیم</p><p>نور چون از صرافتش نازل</p><p>گشت، نامش کنند فی یا ظل</p><p>دو جهان سایه است و نور تویی</p><p>سایه را مایه ظهور تویی</p><p>این و آن صورت است و معنی تو</p><p>نیست موجود صورتی بی تو</p><p>پرده صورت از میان بردار</p><p>بیش ازین بند صورتم مگذار</p><p>بلکه بیرون ز صورت و معنی</p><p>روی بنما که طی شود دعوی</p><p>چیست دعوی توهم من و ما</p><p>رؤیت غیر و اعتبار سوا</p><p>حرف ما و من از دلم بتراش</p><p>محو کن غیر را و جمله تو باش</p><p>خود چه غیر و کدام غیر اینجا</p><p>هم ز تو سوی توست سیر اینجا</p><p>در بدایت ز توست سیر رجال</p><p>در نهایت به سوی توست مال</p><p>اول ره تویی و آخر هم</p><p>بلکه سیر و مسیر و سایر هم</p><h2><a id="poem-65613" href="https://ganjoor.net/jami/7ourang/7-1/sd1/sh128">بخش ۱۲۸ - اشارة الی معنی قوله تعالی: قل هذه سبیلی ادعوا الی الله علی بصیرة انا و من اتبعنی و سبحان الله و ما انا من المشرکین</a></h2>
<p>شاه این راه کز سر معنی</p><p>بود ادعوا الی الله ش دعوی</p><p>یافت ادعو چو استناد به وی</p><p>کرد قید علی بصیره ز پی</p><p>یعنی این دعوتم نه بر عمیاست</p><p>بینم آن را که از خدا به خداست</p><p>بلکه مدعو وی است داعی نیز</p><p>در هدی و ضلال ساعی نیز</p><p>خود ز خود خویش را به خود خواند</p><p>خود کند هر چه خواهد و داند</p><p>گمرهان را درین نشیمن بیم</p><p>خوانم از اسم منتقم به رحیم</p><p>من کیم مر خدای را سایه</p><p>اسم هادی دهد مرا مایه</p><p>کیست گمراه ظل اسم مضل</p><p>ظل بود فی الحقیقه عین مظل</p><p>گر چه ما در شمار اسماییم</p><p>لیکن از روی ذات یکتاییم</p><p>من و هر کس گرفته است سبق</p><p>ز من اندر شهود وحدت حق</p><p>خلق را سوی حق چنین خوانیم</p><p>سر این کار را چنین دانیم</p><p>دانم او را ز نقص شرکت پاک</p><p>لست ممن یقول بالاشراک</p><h2><a id="poem-65614" href="https://ganjoor.net/jami/7ourang/7-1/sd1/sh129">بخش ۱۲۹ - جواب دیگر بر سبیل تنزل از سؤال لزوم انقلاب حقایق</a></h2>
<p>زان سخن گوش کن جواب دگر</p><p>که جز این نیست عین فعل و اثر</p><p>بلکه چون از تکرر اعمال</p><p>اثری ماند در دل عمال</p><p>روز محشر به قدرت قادر</p><p>در لباس صور شود ظاهر</p><p>نیست صورت بعینها معنی</p><p>ره ز صورت بسی ست تا معنی</p><p>آن به این منقلب نگردد لیک</p><p>کسوتی باشدش مناسب و نیک</p><p>ملک خواب را نگر که چه سان</p><p>کند اظهار در خیال کسان</p><p>بهر هر معنیی ز جنس صور</p><p>کسوتی بس مناسب و در خور</p><p>چون شوی حرص و آز را مقهور</p><p>موش بینی رفیق خود یا مور</p><p>چون شود فرج و بطن را مغلوب</p><p>از خر و گاو بر تو آید کوب</p><p>دید در خواب صاحب خردی</p><p>که فم و فرج خلق مهر زدی</p><p>خواب خود را به ابن سیرین گفت</p><p>ابن سیرین جواب شیرین گفت</p><p>گفت ماه صیام قبل الفجر</p><p>گفته ای فجر را اذان پی اجر</p><p>بانگ بی وقت تو ز اکل و جماع</p><p>گشته اهل محله را مناع</p><p>از تو آن منع چون مقرر شد</p><p>در خیالت چنین مصور شد</p><p>همچنین هر صفت ز نقص و کمال</p><p>که شود در تو راسخ از افعال</p><p>رو نماید به قدرت خالق</p><p>در قیامت به صورت لایق</p><p>معنی عارضی بود اینجا</p><p>صورتی جوهری شود فردا</p><h2><a id="poem-65615" href="https://ganjoor.net/jami/7ourang/7-1/sd1/sh130">بخش ۱۳۰ - در بیان آنکه مرویست از حضرت رسالت صلی الله علیه و آله و سلم که گفت لقیت ابراهیم لیلة اسری بی فقال یا محمد اقراء امتک منی السلام و اخبر هم ان الجنة طیبة التربة عذبة الماء و انها قیعان و ان غراسها سبحان الله و الحمدلله و لااله الا الله و الله اکبر، رواه الترمذی</a></h2>
<p>یاد کن آنکه در شب اسرا</p><p>با حبیب خدا خلیل خدا</p><p>گفت: گوی از من ای رسول کرام</p><p>امت خویش را ز بعد سلام</p><p>که بود پاک و خوش زمین بهشت</p><p>لیکن آنجا کسی درخت نکشت</p><p>خاک او پاک و طیب افتاده</p><p>لیک هست از درختها ساده</p><p>غرس اشجار آن به سعی جمیل</p><p>سبحله حمد له ست پس تهلیل</p><p>هست تکبیر نیز ازان اشجار</p><p>خوش کسی کش جز این نباشد کار</p><p>عرض فانی اند این کلمات</p><p>نیست شان در دو آن بقا و ثبات</p><p>لیک حق از کمال خلاقی</p><p>سازد آن را جواهر باقی</p><p>هر یکی را به صورت شجری</p><p>بنماید گرفته بار و بری</p><p>باغ جنات تحتهاالانهار</p><p>سبز و خرم شود ازان اشجار</p><h2><a id="poem-65616" href="https://ganjoor.net/jami/7ourang/7-1/sd1/sh131">بخش ۱۳۱ - اشارت به رکن سوم از ارکان ولایت که جوع است</a></h2>
<p>چون سوم رکن از ولایت جوع</p><p>باشد اکنون بدان کنیم رجوع</p><p>جوع باشد غذای اهل صفا</p><p>محنت و ابتلای کرم هوا</p><p>مرده ره راست جوع رأس المال</p><p>زان کند اکتساب حسن مال</p><p>مصطفی گفت می رود شیطان</p><p>همچو خون در مجاری انسان</p><p>باید اندر گرسنگی زد چنگ</p><p>تا شود بر وی آن مجاری تنگ</p><p>کرد گویی نبی بدین گفتار</p><p>به عموم تصرفش اشعار</p><p>زانکه چون معده پر شود ز طعام</p><p>یکسر اعضا فتند در آثام</p><p>از ممر همه زند ابلیس</p><p>ره بر انسان به حیله و تلبیس</p><p>دست حکم خدای نپذیرد</p><p>آنچه نبود گرفتنی گیرد</p><p>پای راهی رود ز جهل و غرور</p><p>به مراحل ز صوب مقصد دور</p><p>باصره از دو دیده روشن</p><p>در حریم سخط کند روزن</p><p>سامعه هوش بر دریچه گوش</p><p>کذب و غیبت شنو نمیمه نیوش</p><p>ذایقه دایما چه چاشت چه شام</p><p>چاشنی گیرد از حلال و حرام</p><p>لامسه بالعشی و الاشراق</p><p>شاهدان را بسوده ساعد و ساق</p><p>باشد القصه در همه اندام</p><p>فعل ابلیس را تصرف عام</p><p>آدمی را ز بس فریب و فسون</p><p>در رگ و پی بود رونده چو خون</p><p>چون شود معده از طعام تهی</p><p>زان لعین و تصرفش برهی</p><p>تنگ گردد همه مجاری او</p><p>شوی ایمن ز حیله کاری او</p><p>معده سیر است هر یک از اعضا</p><p>جوید از مشتهای خویش غذا</p><p>ور بود معده جایع و عطشان</p><p>بود آن عین سیری ایشان</p><p>باش بر جوع و صوم معده دلیر</p><p>تا شود مابقی اعضا سیر</p><p>گرسنه سر به جیب صبر و ثبات</p><p>به که در کسب کردن شهوات</p><p>بدری همچو گرگ دیوانه</p><p>پوست بر آشناو بیگانه</p><p>گرسنه پا به دامن ادبار</p><p>پشت بر خلق و روی در دیوار</p><p>به که همچون سگان کهدانی</p><p>بهر لقمه دمی بجنبانی</p><p>جوع تنویر خانه دل توست</p><p>اکل تعمیر خانه گل توست</p><p>خانه دل گذاشتی بی نور</p><p>خانه گل چه می کنی معمور</p><h2><a id="poem-65617" href="https://ganjoor.net/jami/7ourang/7-1/sd1/sh132">بخش ۱۳۲ - قال رسول الله صلی الله علیه و سلم یوجر ابن آدم فی نفقته کلها الاشیئا وضعه فی الماء و الطین</a></h2>
<p>مصطفی گفت هر که کرد انفاق</p><p>ببرد مزد خویش یوم تلاق</p><p>مگر آن هرزه کار بی حاصل</p><p>که کند سعی در عمارت گل</p><p>هر چه سازد در آب و خاک تلف</p><p>نایدش زان به غیر باد به کف</p><p>گر تو گویی کسی که دسترسی</p><p>یافت، سازد بنای خیر بسی</p><p>خانقاه و رباط و مسجد و پل</p><p>برکه و حوض بر ممر و سبل</p><p>چون بود قصدش از ریا منفک</p><p>مزد یابد بر آن عمل بی شک</p><p>گویم آری ولی به وجه جواب</p><p>با تو گویم دقیقه ای دریاب</p><p>قبله گاه توجهات همم</p><p>بر دو گونه است در جمیع امم</p><p>یا حفوظ نشیمن گل و آب</p><p>یا حظوظ ریاض حسن ماب</p><p>هر که می خواهد از عمارت گل</p><p>فسحت دار و نزهت منزل</p><p>یا تفاخر میانه اقران</p><p>که بنا کرد مسجدی ویران</p><p>چون به اخلاص همت عامل</p><p>متجاوز نشد ز عالم گل</p><p>نفقاتش در آب و گل موضوع</p><p>ماند و او ز اجر او مقطوع</p><p>بلکه در حج و عمره و صلوات</p><p>چون بود بهر عاجلت نفقات</p><p>همه ماند در آب و گل مرهون</p><p>ندهد اجر صانع بیچون</p><p>هر که را از عمارت گل و آب</p><p>هست مقصود کسب قرب و ثواب</p><p>چون ز گل درگذشت همت وی</p><p>نفاتش همی رود در پی</p><p>نفقاتش چو قطع کرد این راه</p><p>عندکم بود گشت عندالله</p><h2><a id="poem-65618" href="https://ganjoor.net/jami/7ourang/7-1/sd1/sh133">بخش ۱۳۳ - اشارة الی قوله تعالی ماعندکم ینفد و ما عندالله باق</a></h2>
<p>کل ما کان عندکم ینفد</p><p>دام ما عنده الی السرمد</p><p>وضع آن اندر آب و گل نبود</p><p>موضعش غیر جان و دل نبود</p><p>نشود حبه ای ازان ضایع</p><p>روز محشر شود به او راجع</p><p>خانه تن خرابه ایست کهن</p><p>لله و فی الهش عمارت کن</p><p>لقمه هایی که مشتهای دل است</p><p>بهر این خانه مشت های گل است</p><p>چون کفایت همی کند دو سه مشت</p><p>چند گل می کشی به گردن و پشت</p><p>گل مزن می نگویمت به گزاف</p><p>گل همی زن ولی به قدر کفاف</p><p>هست چندان بس از شراب و طعام</p><p>که به طاعت توان نمود قیام</p><p>ور فزایی بر آن سرف باشد</p><p>کی سرف مایه شرف باشد</p><h2><a id="poem-65619" href="https://ganjoor.net/jami/7ourang/7-1/sd1/sh134">بخش ۱۳۴ - قال رسول الله صلی الله علیه و سلم یکفی ابن آدم فی لقیمات یقمن صلبه</a></h2>
<p>مصطفی گفت آدمیزاده</p><p>که به خوردن حریص افتاده</p><p>باشدش چند لقمگک کافی</p><p>که به ابقای او بود وافی</p><p>قامت او ازان بماند راست</p><p>بهر طاعت به پا تواند خاست</p><p>لقمه را اولا مصغر کرد</p><p>بعد ازان جمع قلتش آورد</p><p>یعنی آندم که لقمه بندی کار</p><p>خرد باید به قدر و کم به شمار</p><h2><a id="poem-65620" href="https://ganjoor.net/jami/7ourang/7-1/sd1/sh135">بخش ۱۳۵ - در مذمت آنان که همت ایشان بتمام مصروف شراب است و طعام</a></h2>
<p>خواجه را بین که از سحر تا شام</p><p>دارد اندیشه شراب و طعام</p><p>شکم از خوشدلی و خوشحالی</p><p>گاه پر می کند گهی خالی</p><p>فارغ از خلد و ایمن از دوزخ</p><p>جای او مزبله ست یا مطبخ</p><p>کار او بهر نفس پروردن</p><p>روز و شب ریدن است و یا خوردن</p><p>معده فاسد ز اشتهای دروغ</p><p>می دهد تیز و می زند آروغ</p><p>زین دو باد عفن ز طبع کثیف</p><p>داد بر باد نقد عمر شریف</p><p>بس که زد معده بر دماغش دود</p><p>روزن عقل شد بر او مسدود</p><p>شهرت بطن کان بود بطنه</p><p>تذهب بالذکاء و الفطنه</p><p>چون شود پر ز نان و آب شکم</p><p>گردد از سینه علم و دانش کم</p><p>خود چه دانش بود در آن سینه</p><p>که بود جای شهوت و کینه</p><p>ور بود دانشی ز جهل کم است</p><p>زانکه از بهر فرج یا شکم است</p><p>دانش خویش را چو خرج کند</p><p>بهر شهوات بطن و فرج کند</p><p>هر که را بنگری ز دشمن و دوست</p><p>قیمت او به قدر همت اوست</p><p>هر که را همت آن بود که مدام</p><p>رودش در درون شراب و طعام</p><p>قیمت او اگر بیفزاید</p><p>آن بود کز درون برون آید</p><p>چه ازین زشتتر بود به جهان</p><p>که طفیل شکم کنی دل و جان</p><p>دل و جان بهر آب و نان خواهی</p><p>عقل و دین بهر انی و آن کاهی</p><p>همت تو همه شکم باشد</p><p>هر چه غیر از شکم عدم باشد</p><h2><a id="poem-65621" href="https://ganjoor.net/jami/7ourang/7-1/sd1/sh136">بخش ۱۳۶ - مهمان شدن عارف معرفت شعار مر خردمند خدمتگزار را و گفتن خردمند مر عارف را که حضرت حق سبحانه این همه طعامهای گوناگون و میوه های رنگارنگ را از برای آدمیزاد آفریده است و جواب دادن عارف که خدای تعالی آنها را از برای آدمی آفریده است اما آدمی را برای آن نیافریده است</a></h2>
<p>عارفی در طریق حق سندی</p><p>گشت مهمان صاحب خردی</p><p>میزبان بهر خدمتش برخاست</p><p>میهمانخانه را به خوان آراست</p><p>ساخت آراسته به رسم کرام</p><p>خوان و خانه به گونه گونه طعام</p><p>صحن خانه شد از طبقها تنگ</p><p>همه پر میوه های رنگارنگ</p><p>مرد عارف تعللی می کرد</p><p>اندک اندک تناولی می کرد</p><p>دست می برد و دست می آورد</p><p>لیک کم می گرفت و کم می خورد</p><p>هر که از خوان حق غذا خوار است</p><p>بر دلش خوردن غذا بار است</p><p>از ابای ابیت دارد قوت</p><p>زان ابا می کند ز لقمه و لوت</p><p>میزبان پی به حال مهمان برد</p><p>راه اکرام و احترام سپرد</p><p>گفت شیخا زکات دندان را</p><p>رد مکن نزل مستمندان را</p><p>خوان ما را به پشت پای مزن</p><p>قرص نانی به دست خود بشکن</p><p>چون نشستی به خوان هیچ کسان</p><p>لب و دندان به نان شان برسان</p><p>ور نداری به خوان و سفره نیاز</p><p>دست می کن به سوی میوه دراز</p><p>این همه میوه و طعام و شراب</p><p>که درین عالم است از هر باب</p><p>آفریده ست حق برای شما</p><p>تا فتد یک به یک خورای شما</p><p>گفت عارف که هر چه هست بلی</p><p>بهر ما آفریده است ولی</p><p>خلق ما از برای اینها نیست</p><p>هستی ما فدای اینها نیست</p><p>حق چو ایجاد نیک و بد کرده ست</p><p>خلق ما از برای خود کرده ست</p><p>خوانده باشی و ما خلقت الجن</p><p>گشته باشی به صدق آن موقن</p><p>لام تعلیل یعبدون را داد</p><p>یأکلون را نکرد قطعا یاد</p><p>در نعم هر که روی منعم دید</p><p>به نعم التفات نپسندید</p><p>ساخت منعم به انس خود علمش</p><p>انس با او بدل شد از نعمش</p><p>قوت و قوت ز حق گرفت مدام</p><p>گشت مستغنی از شراب و طعام</p><h2><a id="poem-65622" href="https://ganjoor.net/jami/7ourang/7-1/sd1/sh137">بخش ۱۳۷ - اشارت به تقسیم جوع به اختیاری و اضطراری</a></h2>
<p>جوع آیین سالک راه است</p><p>شیوه عارفان آگاه است</p><p>جوع سالک به اختیار بود</p><p>جوع عارف به اضطرار بود</p><p>می نماید رونده مرتاض</p><p>از مطاعم به قصد خویش اعراض</p><p>تا دلش خوی با خوشی نکند</p><p>نفسش آهنگ سرکشی نکند</p><p>راهش آخر به مقصد انجامد</p><p>چون به مقصد رسد بیارامد</p><p>مرد عارف چو یافت لذت قرب</p><p>نه به اکلش فتد کشش نه به شرب</p><p>اکل و شربش چه باشد انس به حق</p><p>دایم او در حق است مستغرق</p><p>لقمه از خوان یطعمش بینی</p><p>شربت از چشمه سار یسقینی</p><p>جان او در تجلی صمدی</p><p>دارد از حق تسلی ابدی</p><p>حاجت خوردن از تهی شکمیست</p><p>مر صمد را تو خود بگو چه کمیست</p><p>گر صمد را کسی کند تعریف</p><p>فهو مالم یکن له تجویف</p><p>وصف تجویف خاص امکان است</p><p>پری او ز فیض رحمان است</p><p>گر نه رحمان کند وجود دهی</p><p>ماند از معنی وجود تهی</p><p>ذات رحمان چو هست عین وجود</p><p>خالی از کجا تواند بود</p><h2><a id="poem-65623" href="https://ganjoor.net/jami/7ourang/7-1/sd1/sh138">بخش ۱۳۸ - در بیان آنکه چون سالک خلیع العذار در مشتهیات نفس و آرزوهای طبع افتاد علامت بعد و امارت طرد اوست از ساحت قرب</a></h2>
<p>پی به مقصود کی برد سالک</p><p>نا شده نفس خویش را هالک</p><p>دل چو در نفس و وایه او بست</p><p>گشت ازان وایه پایه او پست</p><p>می خورد می چرد بهایم وار</p><p>می برد می درد سبع کردار</p><p>بر رخش باب قرب مسدود است</p><p>وز حریم حضور مطرود است</p><p>می نهد پا برون ز حد حقوق</p><p>عاشق است او حظوظ چون معشوق</p><p>بر حقوق اقتصار ننماید</p><p>ره به کسب حظوظ پیماید</p><p>هر چه باشد بدان حیات منوط</p><p>یا قوام بدن بدان مربوط</p><p>از ضرورات نفس دارندش</p><p>وز حقوق بدن شمارندش</p><p>هست بی آن بقای نفس محال</p><p>ترک آن را بکل مبند خیال</p><p>وانچه زاید بود بر این مقدار</p><p>ز آرزوهای نفس بد کردار</p><p>نفس را باشد از قبیل حظوظ</p><p>هر که مرد است ازان بود محفوظ</p><p>چون حقوقی بود طعام و شراب</p><p>نور زاید ازان و صدق و صواب</p><p>فعل خیرات و ترک محظورات</p><p>واندر این فعل ترک صبر و ثبات</p><p>ور حظوظی بود معاذالله</p><p>آید از وی نتیجه های تباه</p><p>ظلمت و غفلت و فساد و فجور</p><p>ریبت و غیبت و عناد و غرور</p><p>بر حقوق اقتصار کردن به</p><p>ترک حظ اختیار کردن به</p><p>سالها هر چه خواستی کردی</p><p>عمرها هر چه خواستی خوردی</p><p>چیست آخر ازان ذخیره تو</p><p>جز دل تار و نفس تیره تو</p><p>دو سه روزی لبی به دندان گیر</p><p>راه مردان و ارجمندان گیر</p><p>بهر نای گلو و طبل شکم</p><p>چند باشی به جنگ غصه دژم</p><p>نای خالی به است و طبل تهی</p><p>چند در نای و طبل لقمه نهی</p><p>تا تو این نای را نسازی تنگ</p><p>نشوی در جهان بلند آهنگ</p><p>تا بر این طبل تازه باشد پوست</p><p>نرسد صیت تو به دشمن و دوست</p><p>پیش ازان کت اجل بگیرد نای</p><p>بزنی طبل ازین سپنج سرای</p><p>شو علم در فنا و فقر و قدم</p><p>نه به ملک قدم به طبل و علم</p><h2><a id="poem-65624" href="https://ganjoor.net/jami/7ourang/7-1/sd1/sh139">بخش ۱۳۹ - در مذمت صوفی نمایان ظاهر آرای و معنی گزاران صورت پیرای</a></h2>
<p>حذر از صوفیان شهر و دیار</p><p>همه نا مردم اند و مردمخوار</p><p>هر چه دادی به دستشان خوردند</p><p>هر چه آمد ز دستشان کردند</p><p>کارشان غیر خواب و خوردن نی</p><p>هیچ شان فکر روز مردن نی</p><p>ذکرشان صرف بهر سفره و آش</p><p>فکرشان صرف در وجوه معاش</p><p>هر یکی کرده منزلی دیگر</p><p>نام آن خانقاه یا لنگر</p><p>بهر نیل امانی و شهوات</p><p>کرده میل اوانی و ادوات</p><p>فرش های لطیف افکنده</p><p>ظرف های نکو پراکنده</p><p>دیگدان کنده دیگ بنهاده</p><p>کرده آلات طبخ آماده</p><p>چشم بر در که کیست کز ده و شهر</p><p>یافته از طریق مردان بهر</p><p>گوشت یا آرد آورد دو سه من</p><p>تا نشیند به صدر شیخ زمن</p><p>سر انبان لاف بگشاید</p><p>بر حریفان گزاف پیماید</p><p>نکند بس ز مهمل و قلماش</p><p>تا به آن دم که پخته گردد آش</p><p>هرگز اسباب آش نادیده</p><p>نگشاده بر آشنا دیده</p><p>بهر آش است آشنایی او</p><p>ز آتش دیگ روشنایی او</p><p>هر کجا مفسدی مجالی یافت</p><p>کامردی را ز شهر سر برتافت</p><p>کرد یاد حضور درویشان</p><p>که سرم خاک مقدم ایشان</p><p>سفره پر نان و فوطه پر خرما</p><p>کیسه پر نقل و کاسه پر حلوا</p><p>آمد از شهر تا به منزل وی</p><p>امردک هم دوان دوان در پی</p><p>سر درون زد که السلام علیک</p><p>لیتنی دائما اعیش لدیک</p><p>شیخ برجست و در جواب سلام</p><p>که علیک السلام و الاکرام</p><p>در هم آویختند هر دو دغل</p><p>به تمنای دستبوس و بغل</p><p>امردک نیز پیش شیخ دوید</p><p>روی بر دست و پای او مالید</p><p>او هم از رحمت مسلمانی</p><p>بوسه ای برزدش به پیشانی</p><p>بعد ازان شیخ جای خود بنشست</p><p>پرسش حال و کار در پیوست</p><p>کارتان چیست حال تان چونست</p><p>اهل و مال و عیال تان چونست</p><p>یک به یک را جواب نیک شنید</p><p>رو در آن شخص کرد و زو پرسید</p><p>کین پسر می شود تو را فرزند</p><p>یا نه شاگرد توست و خویشاوند</p><p>گفت ازین هر سه نیست هیچکدام</p><p>لیک با ماش نسبتی ست تمام</p><p>نسبتی دور دور کرد بیان</p><p>که ازان سر کار گشت عیان</p>
</body></html>