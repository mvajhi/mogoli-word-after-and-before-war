<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>سبحة‌الابرار - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66052" href="https://ganjoor.net/jami/7ourang/7-4/sh92">بخش ۹۲ - حکایت اعرابی که در معامله احسان و کرم بدره دینار و درم مهمانان به تخویف از زخم نیزه باز پس گردانید</a></h2>
<p>آن عرابی به شتر قانع و شیر</p><p>در یکی بادیه شد مرحله گیر</p><p>ناگهان جمعی از ارباب قبول</p><p>شب در آن مرحله کردند نزول</p><p>خاست مردانه به مهمانیشان</p><p>شتری برد به قربانیشان</p><p>روز دیگر ره پیشینه سپرد</p><p>بهر ایشان شتر دیگر برد</p><p>عذر گفتند که باقیست هنوز</p><p>چیزی از داده دوشین امروز</p><p>گفت حاشا که ز پس مانده دوش</p><p>دیگ جود آیدم امروز به جوش</p><p>روز دیگر به کرم ورزی پشت</p><p>کرد محکم شتری دیگر کشت</p><p>بعد ازان بر شتری راکب شد</p><p>بهر کاری ز میان غایب شد</p><p>قوم چون خوان نوالش خوردند</p><p>عزم رحلت ز دیارش کردند</p><p>دست احسان و کرم بگشادند</p><p>بدره زر به عیالش دادند</p><p>دور ناگشته هنوز از دیده</p><p>میهمانان کرم ورزیده</p><p>آمد آن طرفه عرابی از راه</p><p>دید آن بدره در آن منزلگاه</p><p>گفت کین چیست زبان بگشودند</p><p>صورت حال بدو بنمودند</p><p>خاست بدره به کف و نیزه به دوش</p><p>وز پی قوم برآورد خروش</p><p>کای سفیهان خطا اندیشه</p><p>وی لئیمان خساست پیشه</p><p>بود مهمانیم از محض کرم</p><p>نه چو بیع از پی دینار و درم</p><p>داده خویش ز من بستانید</p><p>پس رواحل به ره خود رانید</p><p>ور نه تا جان برود از تنتان</p><p>در تن از نیزه کنم روزنتان</p><p>داده خویش گرفتند و گذشت</p><p>وان عرابی ز قفاشان برگشت</p><h2><a id="poem-66053" href="https://ganjoor.net/jami/7ourang/7-4/sh93">بخش ۹۳ - مناجات در انتقال از جود به قناعت</a></h2>
<p>ای محیط کرمت عرش صدف</p><p>عرشیان در طلبت باده به کف</p><p>ما که لب تشنه احسان توییم</p><p>کشتی افتاده به طوفان توییم</p><p>نظر لطف بر این کشتی دار</p><p>به سلامت برسانش به کنار</p><p>خیمه ما به سوی ساحل زن</p><p>صدف هستی ما را بشکن</p><p>پرده ظلمت ما را بگشای</p><p>صفوت گوهر ما را بنمای</p><p>جامی از هستی خود گشته ملول</p><p>دارد از فضل تو امید قبول</p><p>بر سر خوان عطایش بنشان</p><p>دامن از گرد خطایش بفشان</p><p>بنگر اندوه وی و شادش کن</p><p>بنده پیر شد آزادش کن</p><p>بینشش ده که تو را بشناسد</p><p>نعمتت را ز بلا بشناسد</p><p>کمر خدمت طاعت بخشش</p><p>افسر عز قناعت بخشش</p><h2><a id="poem-66054" href="https://ganjoor.net/jami/7ourang/7-4/sh94">بخش ۹۴ - عقد بیست و نهم در قناعت که بر حد ضرورت وقوف نمودن است و چشم طمع به زیادتی نگشودن</a></h2>
<p>ای کمر بسته به صد حرص چو مور</p><p>وای تو گر بری این حرص به گور</p><p>خرمن هستی تو شد جو جو</p><p>بهر دانه تو چنین در تک و دو</p><p>چون شود هیچ ندانم حالت</p><p>دور گردون چو کند پامالت</p><p>در کمین خانه دوران دو رنگ</p><p>زخم زد بر دل تو کبر پلنگ</p><p>حرص در جان تو موش است بکوش</p><p>تا به زخمش نرسد آفت موش</p><p>گر دو عالم زبر و زیر شود</p><p>دیده حرص کجا سیر شود</p><p>صاد کز سلک حروفش زیری</p><p>یافت چشمیست تهی از سیری</p><p>چند در آز شوی عمر گسل</p><p>چیست زین عمر درازت حاصل</p><p>دلت از آز بپرداز که هست</p><p>ماهی از آز گرفتار به شست</p><p>خاطر از آز تهی کن که مدام</p><p>مرغ را آز کند بسته دام</p><p>حرص در کن مکن دین هنر است</p><p>حرص درکش مکش خود خطر است</p><p>گلخن حرص بود تیره و تنگ</p><p>کن به گلزار قناعت آهنگ</p><p>گل که از خاک قناعت خیزد</p><p>نافه در ناف ریاحین بیزد</p><p>کنز لایفنی از وی گهریست</p><p>مال لاینفد از وی خبریست</p><p>آن گهر زیور گوش خرد است</p><p>وین خبر مایه عمر ابد است</p><p>فاقد قاف قناعت عنقا</p><p>نیست جز ناعب انواع غنا</p><p>گنج خالی ز قناعت رنج است</p><p>هم قناعت که قناعت گنج است</p><p>دنیی کم که تو را هست پسند</p><p>چو دهد دست بدان شو خرسند</p><p>کم که نزدیک به کارت سازد</p><p>به ز بسیار که دور اندازد</p><p>قانع از رنج طلب آسوده ست</p><p>طامع اندر طلب بیهوده ست</p><p>هر چه دادند به آن داده بساز</p><p>سوی ناآمده گردن مفراز</p><p>در قناعت که تو را دسترس است</p><p>گر همین عزت نفس است بس است</p><p>گر عنان سوی قناعت تایی</p><p>زندگانی خوش آندم یابی</p><p>هست زیر فلک گردنده</p><p>قانع آزاده و طامع بنده</p><p>نیست جز قاعده بیخردی</p><p>از طمع بندگی همچون خودی</p><h2><a id="poem-66055" href="https://ganjoor.net/jami/7ourang/7-4/sh95">بخش ۹۵ - حکایت آن حکیم که از تره زار جهان به شاخی چند قناعت کرده بود و از خوان جهانیان دندان طمع برکنده</a></h2>
<p>می شد آن خاصگی شاه به دشت</p><p>بر کنار تره زاری بگذشت</p><p>تره کاری ز قضا بر لب جوی</p><p>بود ز آلودگی گل تره شوی</p><p>زان تره هر چه همی ماند در آب</p><p>طعمه می ساخت حکیمی به شتاب</p><p>خاصگی گفت بدو کای سره مرد</p><p>کس ندیدم که بدینسان تره خورد</p><p>تره تو که نه نان دیده نه دوغ</p><p>ندهد کار تو را هیچ فروغ</p><p>گر چو ما خدمتی شاه شوی</p><p>صاحب مرتبه و جاه شوی</p><p>دسته تره که بر خوان بودت</p><p>پهلوی بره بریان بودت</p><p>لقمه بره که با تره خوری</p><p>به ز هر تره که بی بره خوری</p><p>گفت با خاصگی آن مرد حکیم</p><p>کای ز جاه آمده در چاه مقیم</p><p>گر چو ما راه قناعت سپری</p><p>به حرمگاه قناعت گذری</p><p>باشد از خوان جهان تره بست</p><p>خوردن بره نیفتد هوست</p><p>کمر خدمت شاهت چو کمند</p><p>نفکند گردن اقبال به بند</p><p>شاه از خلعت شاهی بیرون</p><p>نیست جز چون تو یکی مرد زبون</p><p>پیش شمشیر سر افکنده شوی</p><p>به که پیش چو خودی بنده شوی</p><p>در دیاری که ز فقر آبادیست</p><p>بندگی خاک ره آزادیست</p><h2><a id="poem-66056" href="https://ganjoor.net/jami/7ourang/7-4/sh96">بخش ۹۶ - مناجات در انتقال از قناعت به تواضع</a></h2>
<p>ای به زندان غمت شاد همه</p><p>بند تو بنده و آزاد همه</p><p>روی در قبله احسان توییم</p><p>بندی و بنده فرمان توییم</p><p>سر ما افسر طاعت ز تو یافت</p><p>دل ما عز قناعت ز تو یافت</p><p>حرص ما بر تو ز حد بیرون است</p><p>هر چه گوییم ازان افزون است</p><p>زان گرفتار صنایع نشویم</p><p>کز تو جز هم به تو قانع نشویم</p><p>جامی از حرص و قناعت رسته</p><p>در رهت محمل طاعت بسته</p><p>بارش از راه به منزل برسان</p><p>رختش از موج به ساحل برسان</p><p>شعله در خرمن پندارش زن</p><p>سکه بر صفحه دینارش زن</p><p>زآتش عشق شراریش بده</p><p>بر در قرب قراریش بده</p><p>پشت کبرش که ندیده ست شکست</p><p>به لگدکوب تواضع کن پست</p><h2><a id="poem-66057" href="https://ganjoor.net/jami/7ourang/7-4/sh97">بخش ۹۷ - عقد سی ام در تواضع که شاخ سربلندی شکستن است و بر خاک نیازمندی نشستن</a></h2>
<p>ای گذشته سرت از چرخ برین</p><p>جز به منت ننهی پا به زمین</p><p>می روی دامن اجلال کشان</p><p>آستین بر سر کونین فشان</p><p>گرد راهت که گذشته ست ز میغ</p><p>داری از دیده خورشید دریغ</p><p>صد سلام ار شنوی از پس پیش</p><p>به علیکی نگشایی لب خویش</p><p>این چه جاه است و جلالت که توراست</p><p>وین چه طغیان و ضلالت که توراست</p><p>نه ز چشمت به فقیران نظری</p><p>نه ز پایت به اسیران گذری</p><p>پری از خویش و ز جز خویش تهی</p><p>از همه در نظر خویش بهی</p><p>حکم بر عاقبت کار بود</p><p>جز خدا زان که خبردار بود</p><p>شو چو مردان منی از خویش افکن</p><p>نه منی جوی و منی گیر چو زن</p><p>هست اصل گهرت ماه منی</p><p>تا کی از بد گهری ما و منی</p><p>باد پندار برون کن ز دماغ</p><p>کت ازین باد شود کشته چراغ</p><p>راه بیرون ز بصارت مسپر</p><p>در حقیران به حقارت منگر</p><p>بس گدا صورت همت عالی</p><p>جیبش از نقد امانی خالی</p><p>پیش چشمش چو شود تیز نگاه</p><p>لعب شطرنج بود شاهی شاه</p><p>نایدش صبحگهان پیش ضمیر</p><p>غیر بازیچه شب میر و وزیر</p><p>وای تو گر به چنین آگاهی</p><p>به حقارت نگری ناگاهی</p><p>دین و دنیات همه هیچ شود</p><p>رشته جانت گلو پیچ شود</p><p>به ز خود بین همه نیک و بد را</p><p>در ره نیک و بد افکن خود را</p><p>سر نه آنجا که همه پای نهند</p><p>بوسه زن پا که به هر جای نهند</p><p>مرد سرکش ز هنرها عاریست</p><p>پشت خم خاصیت پرباریست</p><p>شاخ بی میوه کشد سر به قیام</p><p>شاخ پر میوه شود خم به سلام</p><p>چون تکبر ز لعین بر زد سر</p><p>شود لگدکوب «ابی واستکبر»</p><p>وز تواضع به صفی داد خدا</p><p>مژده «تاب علیه و هدی »</p><p>سر فرازی مکن از کیسه پری</p><p>که بود کار فلک کیسه بری</p><p>چون برد کیسه تو دزد فلک</p><p>شور دعویگریت را چه نمک</p><p>مفلس از جیب تهی کی لافد</p><p>پسته چون پوچ بود نشکافد</p><p>سر نهادن که نه از بهر خداست</p><p>سرنگونی ز پی نفس دغاست</p><p>سگ پی لقمه چو دم جنباند</p><p>عاقل آن را نه تواضع خواند</p><p>بهتر از سبلت آن کس دم سگ</p><p>که بر او بهر طمع جنبد رگ</p><p>هر تواضع که پی منفعت است</p><p>از خسان آن نه تواضع صفت است</p><p>طمع از خلق گدایی باشد</p><p>گر همه حاتم طایی باشد</p><p>سره گر خواند یکی ناسره ات</p><p>سر فرو کن به ته توبره ات</p><p>کانچه گفت او به ته توبره هست</p><p>یا نه بر تو سخن ناسره بست</p><p>ز اول و آخر خود یادی کن</p><p>خویش را هم به خود ارشادی کن</p><p>وین زمان نیز ببین تا که چه یی</p><p>نکته دان شو به یقین تا که چه یی</p><p>گر چنین نامه خود بر خوانی</p><p>بار نامه پس از این نتوانی</p><h2><a id="poem-66058" href="https://ganjoor.net/jami/7ourang/7-4/sh98">بخش ۹۸ - حکایت پیر آزاده با جوان محتشم زاده</a></h2>
<p>محتشم زاده از نخوت جاه</p><p>می خرامید ظریفانه به راه</p><p>به تبختر قدمی برمی داشت</p><p>وز تکبر علمی می افراشت</p><p>عارفی پشت دو تا در ژنده</p><p>دلی از نور الهی زنده</p><p>گفت کای تازه جوان تند مرو</p><p>پند سنجیده پیران بشنو</p><p>این روش نیست چو خوش پیش خدای</p><p>بازکش زین روش ناخوش پای</p><p>طبع او از سخن پیر آشفت</p><p>بانگ برداشت ز نادانی و گفت</p><p>کای ز گفتار تو بر من باری</p><p>می شناسی که کیم گفت آری</p><p>اولت بود یکی قطره آب</p><p>که ازان شستن ثوب است ثواب</p><p>از شکم تا به کنار آمده ای</p><p>از ره بول دو بار آمده ای</p><p>و آخرت جیفه افتاده به خاک</p><p>کرده پنهان به یکی تیره مغاک</p><p>بر تو آن پرده به فرض ار بدرند</p><p>چشم نابسته کسان کم گذرند</p><p>در میانه که سراسر خوشی است</p><p>روز و شب کار تو سرگین کشی است</p><p>تنت آراسته از گوهر و در</p><p>چون شکنبه شکم از سرگین پر</p><p>گر به خود نیست شناساوریت</p><p>لب گشادم به شناساگریت</p><p>از من این نکته فراموش مکن</p><p>مدحت مدحگران گوش مکن</p><h2><a id="poem-66059" href="https://ganjoor.net/jami/7ourang/7-4/sh99">بخش ۹۹ - مناجات در انتقال از تواضع به حلم و مدارا</a></h2>
<p>ای وجود همه پیش تو عدم</p><p>چرخ را پشت تواضع ز تو خم</p><p>با همه رفعت خود عرش برین</p><p>بر درت روی مذلت به زمین</p><p>هر که خود را به رهت خوار افکند</p><p>کنگر عزت خود ساخت بلند</p><p>همه را عزت و خواری از توست</p><p>مکنت کارگزاری از توست</p><p>ما به خونخواری خواریت خوشیم</p><p>از کسان منت عزت نکشیم</p><p>عزتی کان نه ز تو خواری ماست</p><p>خواریی کز تو سبکباری ماست</p><p>جامی از عزت و خواری رسته</p><p>کمر شکرگزاری بسته</p><p>کز تواضع چو سر افراختیش</p><p>سایه بر کبر نینداختیش</p><p>نیستش چون به سر از کبر کلاه</p><p>دارش از خاصیت کبر نگاه</p><p>به کف خشم عنان مسپارش</p><p>روی در حلم و مدارا دارش</p><h2><a id="poem-66060" href="https://ganjoor.net/jami/7ourang/7-4/sh100">بخش ۱۰۰ - عقد سی و یکم در بعض دیگر از فضایل نوع انسان چون حلم و مدارا و عفو و احسان</a></h2>
<p>ای رخ افروخته از آتش خشم</p><p>خرمنت سوخته از آتش خشم</p><p>از خسان آتشی افروخته ای</p><p>تر و خشک خود ازان سوخته ای</p><p>خار خشکی که ز تو صد خرمن</p><p>شود از یک شرر آتش روشن</p><p>آب حلمی بزن این آتش را</p><p>در ته پای کش این سرکش را</p><p>دهن از گفتن بیهوده ببند</p><p>لبت آلوده به ناخوش مپسند</p><p>بهر آزار مکش تیغ زبان</p><p>بر زبونان مگذر تیغ زنان</p><p>هر زمان پهن مکن از سر کین</p><p>پنجه در سیلی مشتی مسکین</p><p>دمبدم بر تنی از جرم بری</p><p>پر مکن مشت ز بیدادگری</p><p>لب فرو بند به دندان ستم</p><p>بازکش از لگد ظلم قدم</p><p>چون ستوران حرون چند ز حد</p><p>می بری زخم به دندان و لگد</p><p>خشم کم کن که بود روز جزا</p><p>ترک خشمت سپر خشم خدا</p><p>سازد ارد دست نگیرد سپرت</p><p>دوزخ آماج سهام شررت</p><p>رویت امروز به بهروزی کن</p><p>بهر فردات سپردوزی کن</p><p>حلم اگر چند گران است چو کوه</p><p>می رسد بر دل ازان رنج و ستوه</p><p>رو در آن کوه کن از موج عقب</p><p>پیش ازان کت گذرد موج ز لب</p><p>حلم کشتی و غضب طوفان است</p><p>صاحب حلم چو کشتیبان است</p><p>زور طوفانش چو کشتی شکند</p><p>موج طوفان به هلاکش فکند</p><p>سال ها راه گنه پیمودی</p><p>قدم سعی به ره فرسودی</p><p>هر چه کردی نپسندید خدای</p><p>که خلد نشتر خاریت به پای</p><p>تو هم این شیوه بیاموز آخر</p><p>زآتش قهر میفروز آخر</p><p>خرده بر کم خردان بیش مگیر</p><p>رنج نیکان و بدان پیش مگیر</p><p>هر که غمگین کندت شادش کن</p><p>وان که بندت نهد آزادش کن</p><p>نیکی اندیش بداندیشان باش</p><p>مصلحت کوش خطاکیشان باش</p><p>گنج دان رنج جفاکاران را</p><p>باغ خوان داغ دل آزاران را</p><p>پیشه کن عفو به خوبی و خوشی</p><p>گذر از ناخوشی کینه کشی</p><p>در صف عفو و کرم منتظمی</p><p>بهتر از کشمکش منتقمی</p><p>کینه خواهی روش احسان نیست</p><p>هر که احسان نکند انسان نیست</p><p>مشو از ورزش بی احسانی</p><p>خارج از دایره انسانی</p><p>هر دم از دیو پریشان چه شوی</p><p>وز غضب سخره شیطان چه شوی</p><p>همه تن پای شده همچون گوی</p><p>اندرین معرکه داری تک و پوی</p><p>دیو افتاده تو را در دنبال</p><p>می دهد گردشت از حال به حال</p><h2><a id="poem-66061" href="https://ganjoor.net/jami/7ourang/7-4/sh101">بخش ۱۰۱ - حکایت راهبی که فریفته نشد به دعوی شیطان که گفت من عیسی ام از آسمان نزول کرده</a></h2>
<p>راهبی را در دل زد غم دین</p><p>شد درین دیر دو در گوشه نشین</p><p>در صحبت به رخ خلق ببست</p><p>فارغ از خلق به خلوت بنشست</p><p>دیو هر چند چپ و راست شتافت</p><p>هیچ بر رهزنی اش دست نیافت</p><p>روزی از خاک درش سر بر زد</p><p>سر انگشت ادب بر در زد</p><p>راهب از صومعه زد بانگ که کیست</p><p>بر در و در زدن او پی چیست</p><p>گفت من عیسی ام از چرخ برین</p><p>آمده تا شومت رهبر دین</p><p>گفت من دین وی آموخته ام</p><p>دیده از نور وی افروخته ام</p><p>گر همان دین نخست آورده ست</p><p>خالی از فایده کاری کرده ست</p><p>ور پی دین دگر کرده نزول</p><p>هرگز آن دین ز ویم نیست قبول</p><p>دیو چون دید که آن زرق و فسون</p><p>هیچ نگرفت در آن پاک درون</p><p>بانگ برداشت که من ابلیسم</p><p>لیک تو ایمنی از تلبیسم</p><p>از خطا هر چه بپرسی و صواب</p><p>گویمت بر نهج صدق جواب</p><p>گفت از مکر تو آگاهم من</p><p>گفتگوی تو نمی خواهم من</p><p>دیو چون گشت خجالت زده باز</p><p>داد راهب زپی او آواز</p><p>کای شده کجرویت عادت و خوی</p><p>پرسمت یک دو سخن راست بگوی</p><p>که درین دایره دیر شکست</p><p>کی بر این طایفه ات باشد دست</p><p>گفت آن روز که از ظلمت خشم</p><p>پرده شان بسته شود بر دل و چشم</p><p>دانش و بینششان کم گردد</p><p>پشت دینداریشان خم گردد</p><p>همچو گویی به کف نوزادان</p><p>یک به یک از زد و بردش شادان</p><p>پیش چوگان من افتند زبون</p><p>حالشان هر نفسی دیگرگون</p><h2><a id="poem-66062" href="https://ganjoor.net/jami/7ourang/7-4/sh102">بخش ۱۰۲ - مناجات در انتقال از حلم به بشر و طلاقت وجه</a></h2>
<p>ای ز حکمت همه را پشت به کوه</p><p>نیست بی پشتی ازان هیچ گروه</p><p>کوه حلم تو صدا احسان است</p><p>جان مادر تن ازان رقصان است</p><p>زان نوا مست سماعیم همه</p><p>جسم و جان کرده وداعیم همه</p><p>در سماعند چو ما ملک و ملک</p><p>دور آن بیشتر از دور فلک</p><p>هر سماعی که نه جاویدانیست</p><p>نه سماع است که سرگردانیست</p><p>پاکه با هستی خود کوفتن است</p><p>فرق خود را به لگد کوفتن است</p><p>جامی از دست خود از دست شده ست</p><p>وز لگدکوب خودی پست شده ست</p><p>از لگدکوب خودش باز رهان</p><p>وز غم نیک و بدش باز رهان</p><p>گر چه خود را به یقین جلوه ده است</p><p>بر جبینش ز گمان صد گره است</p><p>پرده از چشم یقینش بگشای</p><p>گره دل ز جبینش بگشای</p><h2><a id="poem-66063" href="https://ganjoor.net/jami/7ourang/7-4/sh103">بخش ۱۰۳ - عقد سی و دوم در طلاقت وجه و مزاح که چین انقباض در جبین نینداختن است و به زبان انبساط سخنان شیرین پرداختن</a></h2>
<p>ای تو را صورت چین نقش جبین</p><p>خوی ناخوب تو صورتگر چین</p><p>ابرویت راست به هر مو گرهی</p><p>هر گره بر رگ جان عقده نهی</p><p>لبت از نکته شیرین خاموش</p><p>چهره ات از ترشی سرکه فروش</p><p>چیست چندین ترشی روی تو را</p><p>چون نه صفرا شکند خوی تو را</p><p>نامده تیر بلایی سویت</p><p>چون سپر چیست پر از چین رویت</p><p>در دلت صد گره از نادانیست</p><p>شاهد آب گره پیشانیست</p><p>از ته جوی چو ناهموار است</p><p>بر رخ آن گره ناچار است</p><p>از زمین برنزند سر خاشاک</p><p>بیخ آن تا نبود در ته خاک</p><p>گر شود ساده دلی مهمانت</p><p>نخورد جز ترشی از خوانت</p><p>می گریزد ز تو طبع همه کس</p><p>نکند آرزوی سرکه مگس</p><p>از گره چهره پرآژنگ مکن</p><p>کار بر خسته دلان تنگ مکن</p><p>نیستی ابر ترش رویی چیست</p><p>چند خواهی به ترش رویی زیست</p><p>به که چون برق درخشان باشی</p><p>تا که باشی خوش و خندان باشی</p><p>در رخ تنگدلی خندیدن</p><p>بهتر از تنگ شکر بخشیدن</p><p>از شکر کام و دهان آساید</p><p>وز شکر خنده روان افزاید</p><p>پر گره رو چو شب از انجم چند</p><p>بی گره شو چو دم صبح و بخند</p><p>باغ خندان ز گل خندان است</p><p>خنده آیین خردمندان است</p><p>خنده هر چند که از جد دور است</p><p>جد پیوسته نه از مقدور است</p><p>دل شود رنجه ز جد شام و صباح</p><p>می کن اصلاح مزاجش به مزاح</p><p>جد بود پا به سفر فرسودن</p><p>هزل یک لحظه به راه آسودن</p><p>گر نه آسودگیت رنج زدای</p><p>شود از رنج در افتی از پای</p><p>لیک هزلی نه که از دود دروغ</p><p>برد از چهره جد تو فروغ</p><p>تخم کین در گل دل ها کارد</p><p>خوی خجلت ز جبین ها بارد</p><p>شو ز فیاض خرد تلقین جوی</p><p>راست گو لیک خوش و شیرین گوی</p><p>مغز بادام که گردد خورده</p><p>به که باشد به شکر پرورده</p><h2><a id="poem-66064" href="https://ganjoor.net/jami/7ourang/7-4/sh104">بخش ۱۰۴ - حکایت آن پیرزن که از حضرت رسالت صلی الله علیه و علی آله و سلم پرسید که پیر زنان به بهشت خواهند رسید</a></h2>
<p>کرد آن زال کهنسال سؤال</p><p>از نبی کای شه فرخنده خصال</p><p>روز محشر که بهشت آرایند</p><p>رستگاران به بهشت آسایند</p><p>شود آن منزل عالی وطنان</p><p>راحت آباد چو من پیر زنان</p><p>گفت حاشا که چنان خوش وطنی</p><p>گردد آرامگه پیرزنی</p><p>گل آن باغ جوانان باشند</p><p>غنچه اش تنگ دهانان باشند</p><p>پیرزن چون ز نبی قصه شنید</p><p>ناله از سینه پر غصه کشید</p><p>از فغان زمزمه غم برداشت</p><p>وز مژه گریه ماتم برداشت</p><p>شد نبی مژده دهش چابک و جست</p><p>که نه گر کهنه عجوزان ز نخست</p><p>یک به یک دختر دوشیزه شوند</p><p>کی در آن روضه پاکیزه شوند</p><p>اول کار جوانی بخشند</p><p>آنگه آمال و امانی بخشند</p><h2><a id="poem-66065" href="https://ganjoor.net/jami/7ourang/7-4/sh105">بخش ۱۰۵ - مناجات در انتقال از طلاقت وجه به تودد و تالف</a></h2>
<p>ای غمت شادی دولتمندان</p><p>لب امید به یادت خندان</p><p>باد یک شمه ز لطفت گفته</p><p>باغ را غنچه دل بشکفته</p><p>می گشایی به سر انگشت کرم</p><p>از جبین ها گره غصه و غم</p><p>بستن از توست و گشادن از تو</p><p>خاستن از تو فتادن از تو</p><p>تا در خلق نبندی بر ما</p><p>فتح بابی نپسندی بر ما</p><p>جامی اکنون ز خود و خلق نفور</p><p>خواهد از تو شرف فر حضور</p><p>تیز بین ساز بدانسان بصرش</p><p>که تو باشی همه جا در نظرش</p><p>هیچ چیزش ز تو مانع نشود</p><p>جز به دیدار تو قانع نشود</p><p>همه جا از همه رو در همه کس</p><p>جلوه نور تو را بیند و بس</p><p>نفرت او ز همه کم گردد</p><p>الفتش با همه محکم گردد</p><h2><a id="poem-66066" href="https://ganjoor.net/jami/7ourang/7-4/sh106">بخش ۱۰۶ - عقد سی و سوم در تودد و تالف که به شفقت و محبت با خلق خدای آمیختن است و از لوازم آمیزش ایشان نگریختن</a></h2>
<p>ای ز خود ناشده یک لحظه خلاص</p><p>هر دم از عام مجو خلوت خاص</p><p>چو الف از همه کس فرد مشو</p><p>حکم «المؤمن آلف » بشنو</p><p>میل وصلت ز الف کم باشد</p><p>جز به حرفی که مقدم باشد</p><p>هر چه در مرتبه از وی پست است</p><p>در وصلت به رخ وی بسته ست</p><p>گر نیی همچو الف بند به هیچ</p><p>از سبق یافتگان پای مپیچ</p><p>لیک از آنان که به پستیت کشند</p><p>به ره طبع پرستیت کشند</p><p>به سر کنگر همت سرکش</p><p>دامن وصلت از ایشان درکش</p><p>عزلت از غیر خوش آید نه ز یار</p><p>دامن صحبت یاران مگذار</p><p>یار از یار کند کسب کمال</p><p>یار از یار برد جاه و جلال</p><p>یار با یار به هم جان و تنند</p><p>سخت پیوند چو روح و بدنند</p><p>تن ز جان زندگی آموز بود</p><p>جان به تن بندگی اندوز بود</p><p>تن بی جان چه بود مرداری</p><p>جان بی تن که بود بیکاری</p><p>سنگ از پرتو خود گیرد تاب</p><p>گردد از صحبت گل آب گلاب</p><p>چون صبا بر گل و ریحان گذرد</p><p>بر سرت غالیه افشان گذرد</p><p>ور گذر سوی خس و خار کند</p><p>چشمت از زخم خس افگار کند</p><p>چون زنی در کمر صحبت دست</p><p>با حریفان کنی آهنگ نشست</p><p>با بزرگان به ادب کن پیوند</p><p>نیک و بدهر چه ببینی بپسند</p><p>بد ازیشان به نکویی بردار</p><p>خود ازیشان همه نیک آید کار</p><p>نطق ایشان ز مقامات وصول</p><p>وز تو ایمان و تلقی به قبول</p><p>با رفیقان به مروت می باش</p><p>تخم ایثار و فتوت می پاش</p><p>عیبشان چون فتد از پرده بدر</p><p>دار پوشیده ازان عیب نظر</p><p>با فرودان شفقت ورزی کن</p><p>یافتی مرز، کیا مرزی کن</p><p>در خطاشان به نصیحت پیش آی</p><p>ره بر ایشان به نصیحت بگشای</p><p>گر تو را صحبت نیکان باید</p><p>جز به نیکی ره آن نگشاید</p><p>نیک شو تا که به نیکان برسی</p><p>کس نیکان شوی از نیک کسی</p><p>ای بسا بد که ز یک خوی نکو</p><p>با نکوکار شود همزانو</p><h2><a id="poem-66067" href="https://ganjoor.net/jami/7ourang/7-4/sh107">بخش ۱۰۷ - حکایت آن زاغ و کبوتر که به مناسبت لنگی همپای یکدیگر شده بودند</a></h2>
<p>عارفی طوف کنان رفت به باغ</p><p>دید در باغ حمامی با زاغ</p><p>با هم از حکم دو جنسی رسته</p><p>چون دو همنجس به هم پیوسته</p><p>عارف آن حال عجب را چون دید</p><p>به تعجب سر انگشت گزید</p><p>که دو ناجنس به هم چون گستاخ</p><p>میوه چین آمده اند از یک شاخ</p><p>ناگهان دید که از شاخ بلند</p><p>برگشادند سوی خاک نژند</p><p>آب جویان به تک و پوی شدند</p><p>لنگ لنگان به لب جوی شدند</p><p>دید کانبازیشان در لنگی</p><p>می دهد خاصیت یکرنگی</p><p>زاغرا ور نه چه نسبت به حمام</p><p>که گزینند به یک شاخ مقام</p><p>بس دو خویش به نسب همخانه</p><p>که نشینند ز هم بیگانه</p><p>آشنایی نه به قرب نسب است</p><p>قرب ارباب ادب از ادب است</p><h2><a id="poem-66068" href="https://ganjoor.net/jami/7ourang/7-4/sh108">بخش ۱۰۸ - مناجات در تقریب سماع</a></h2>
<p>ای دل و دیده صاحبنظران</p><p>از خیالت به جمال دگران</p><p>روی در روی تو باشد همه را</p><p>چشم دل سوی تو باشد همه را</p><p>همه جا پرتو رویت نگرند</p><p>پا ز سر کرده به سویت گذرند</p><p>به هوای تو نشینند به هم</p><p>به تمنای تو بینند به هم</p><p>هر نوایی که به جایی شنوند</p><p>که ازان بوی وفایی شنوند</p><p>پای تا سر همگی گوش شوند</p><p>با غمت دست در آغوش شوند</p><p>آستین بر سر جان افشانند</p><p>دامن از میل جهان افشانند</p><p>بنده جامی نه ازان انجمن است</p><p>لیک در دامنشان دستزن است</p><p>مگسل دست وی از دامنشان</p><p>خوشه چینی دهش از خرمنشان</p><p>از نم زرق و ریا پاکش کن</p><p>در ره صدق و صفا خاکش کن</p><h2><a id="poem-66069" href="https://ganjoor.net/jami/7ourang/7-4/sh109">بخش ۱۰۹ - عقد سی و چهارم در سماع که از خود گذشتن است و آستین بر خلق افشاندن نه گرد خود گشتن و از خدای بازماندن</a></h2>
<p>ای درین خوابگه بی خبران</p><p>بی خبر خفته چو کوران و کران</p><p>سر برآور که درین پرده سرای</p><p>می رسد بانگ سرود از همه جای</p><p>بلبل از منبر گل نغمه نواز</p><p>قمری از سرو سهی زمزمه ساز</p><p>فاخته چنبر دف کرده ز طوق</p><p>از نوا گشته جلاجل زن شوق</p><p>لحن قوال شده صومعه گیر</p><p>نه مرید از دم او جسته نه پیر</p><p>مطرب از مصطبه دردکشان</p><p>داده از منزل مقصود نشان</p><p>باد نی بر دل مستان صبوح</p><p>فتح کرده همه ابواب فتوح</p><p>عود خاموش ز یک مالش گوش</p><p>کودک آساست برآورده خروش</p><p>چنگ با عقل ره جنگ زده</p><p>راه صد دل به یک آهنگ زده</p><p>تایب کاسته شکسته ز شراب</p><p>به یکی کاسه شده مست رباب</p><p>پیر راهب شده ناقوس زنان</p><p>نوبتی مقرعه بر کوس زنان</p><p>بانگ برداشته مرغ سحری</p><p>کرده بر خفته دلان پرده دری</p><p>مؤذن از راحت شب دل کنده</p><p>کرده صد مرده به یا حی زنده</p><p>چرخ در گرد ازین بانگ و نوا</p><p>کوه در رقص ازین صوت و صدا</p><p>هرگز از جای نمی خیزی تو</p><p>الله الله چه گران چیزی تو</p><p>هیچ دانی چه گران باشد فیل</p><p>پشتش از پشته ارزیز ثقیل</p><p>زیر آن بار گران جان داده</p><p>پشته بر پشت ز پای افتاده</p><p>گر بسنجد خردش با تو به هم</p><p>یابدش از پشه بسیاری کم</p><p>ساعتی ترک گران جانی کن</p><p>شوق را سلسله جنبانی کن</p><p>بگسل از پای خود این لنگر گل</p><p>گام زن شو به سوی کشور دل</p><p>آستین بر سر عالم افشان</p><p>دامن از طینت آدم افشان</p><p>سنگ بر شیشه ناموس انداز</p><p>چاک در خرقه سالوس انداز</p><p>هر چه بند است بکش از وی پای</p><p>هر چه حشو است تهی کن زان جای</p><p>نغمه جان شنو از چنگ سماع</p><p>بجه از جسم به آهنگ سماع</p><p>همه ذرات جهان در رقصند</p><p>رو نهاده به کمال از نقصند</p><p>تو هم از نقص قدم نه به کمال</p><p>دامن افشان ز سر جاه و جلال</p><p>زین سرودند بهایم هایم</p><p>تو ازین گونه غنایم نایم</p><p>خواب بگذار که بی خوابی به</p><p>دیده را سرمه بیخوابی ده</p><p>حیف باشد که به آن جثه شتر</p><p>باشد از لذت این زمزمه پر</p><p>تو بدین دبدبه انسانی</p><p>زان صدا چون دبه خالی مانی</p><h2><a id="poem-66070" href="https://ganjoor.net/jami/7ourang/7-4/sh110">بخش ۱۱۰ - حکایت صوفی و اعرابی که غلام وی به حسن حدی شتران وی را هلاک کرده بود</a></h2>
<p>صوفیی راه یقین می پیمود</p><p>پا به میدان توکل می سود</p><p>روز در بادیه می برد به شب</p><p>یک شبی زنده ای از حی عرب</p><p>آمدش در ره آن بادیه پیش</p><p>ساختش شمع سیه خانه خویش</p><p>کرد در ساحت آن خانه نگاه</p><p>دید شبرنگ غلامی چون ماه</p><p>در غل و بند ز گردن تا پای</p><p>قدرتش نی که بجنبد از جای</p><p>بر زمین روی تواضع مالید</p><p>پیش مهمان به تضرع نالید</p><p>که بود خواجه من اهل کرم</p><p>نزند جز به ره لطف قدم</p><p>نشود سد روش احسان را</p><p>نکند رد سخن مهمان را</p><p>خواه ازو عفو گنهکاری من</p><p>رحم بر عجز و گرفتاری من</p><p>خواجه چون روی به مهمان آورد</p><p>وز پی طعمه او خوان آورد</p><p>گفت انگشت به خوانت ننهم</p><p>تا نبخشی گنه این سیهم</p><p>خواجه گفتا گنهش بخشیدم</p><p>لیک بشنو که چه از وی دیدم</p><p>شتران بود مرا جمله نجیب</p><p>در هنر نادر و در شکل عجیب</p><p>کوه کوهان همه و دشت نورد</p><p>پشته پشتان همه و صحرا گرد</p><p>کرگدن وار بسی نیرومند</p><p>فیل کردار تنومند و بلند</p><p>سخت رفتارتر از صرصر باد</p><p>چون ارم پیکرشان ذات عماد</p><p>از سفر واسطه روزی من</p><p>وز جرس نوبت فیروزی من</p><p>در سه روزه ره این سر منزل</p><p>کردشان بار گران مستعجل</p><p>وز حدی صوت طرب زای کشید</p><p>تا به یک روز بدین جای رسید</p><p>بارشان چون بگشادند ز هم</p><p>برگرفتند همه راه عدم</p><p>نیست اکنون که دل از غصه پرم</p><p>جز به صحرای عدم یک شترم</p><p>گفت صوفی به خداوند غلام</p><p>کای به دلجویی من کرده قیام</p><p>هستم از وصف خوش آوازی او</p><p>آرزومند حدی سازی او</p><p>خواجه گفتش که حدی کن آغاز</p><p>داد قانون حدی سازی ساز</p><p>بود صوفی به ادب بنشسته</p><p>شتری در نظر او بسته</p><p>صوفی از ذوق گریبان زد چاک</p><p>وز جهان بی خبر افتاد به خاک</p><p>وان شتر کرد رسن را پاره</p><p>روی در بادیه گشت آواره</p><h2><a id="poem-66071" href="https://ganjoor.net/jami/7ourang/7-4/sh111">بخش ۱۱۱ - مناجات در تقریب نصایح انگیختن</a></h2>
<p>ای ز تو ملک و ملک رفته ز دست</p><p>شتران فلک از ذوق تو مست</p><p>بیم آنست که این هفت و چهار</p><p>بگسلانند ز مهر تو مهار</p><p>در بیابان غمت روی نهند</p><p>جان شیرین به تک و پوی دهند</p><p>ای خوش آن رهرو از خود رسته</p><p>رقص دایم ز تو در پیوسته</p><p>زیر پایش چو کند پای ز سر</p><p>نشتر خار بود سبزه تر</p><p>خارج از دایره صلح و نزاع</p><p>کرده سر پی سپر راه سماع</p><p>ساز خاک قدمش جامی را</p><p>ببر از وی به دمش خامی را</p><p>جرعه جام فنایش بچشان</p><p>بر سر خوان وفایش بنشان</p><p>قید تقلید ز جانش بگشای</p><p>رشح حکمت ز زبانش بگشای</p><p>به نصیحت نفسش دار روان</p><p>باز کن گوش نصیحت شنوان</p><h2><a id="poem-66072" href="https://ganjoor.net/jami/7ourang/7-4/sh112">بخش ۱۱۲ - عقد سی و پنجم در دولتخواهی سلاطین که عدل ایشان سرمایه آبادانی است و ظلم ایشان پیرایه ویرانی</a></h2>
<p>ای بلند از قدمت پایه تخت</p><p>تاج را گوهر تو مایه بخت</p><p>کرده از صبح ازل همرهیت</p><p>سایه وش دولت ظل اللهیت</p><p>منصب خسرویت داده خدای</p><p>کاوری قاعده عدل بجای</p><p>عرش را قائمه این قاعده است</p><p>شرع را فایده زین مائده است</p><p>شه که از عدل نه فرخنده پی است</p><p>خسروی واسطه خسر وی است</p><p>نامه جاه فنا انجام است</p><p>آنچه جاوید بماند نام است</p><p>جم ازین بزم شد و جام نماند</p><p>وز جم و جام بجز نام نماند</p><p>بد که بشکست ز مردن گهرش</p><p>نام بد هست شکست دگرش</p><p>نیک اگر چه ز فنا گشته گم است</p><p>نام نیکوش بقای دوم است</p><p>رشته عمر سراسر پیچ است</p><p>با درازی چو شد آخر هیچ است</p><p>زیر این دایره دیر مدار</p><p>مدت نوع شد افزون ز هزار</p><p>لیکن امروز هزاران سال است</p><p>که جدا مانده ازان اقبال است</p><p>گنج شاهی که خدا داد تو را</p><p>قیمت ملک بقا داد تو را</p><p>عدل یک ساعته ات را به قیاس</p><p>شصت ساله عمل خیر شناس</p><p>خود ده انصاف که این پایه که راست</p><p>بهر سود ابد این مایه که راست</p><p>گر بدین مایه زیانکار شوی</p><p>وای آن روز که هشیار شوی</p><p>روی در صحبت دینداران دار</p><p>که خراب است ز بی دینان کار</p><p>سفلگانی که سرافراخته اند</p><p>بهر دنیای تو دین باخته اند</p><p>جاهلانند همه جاه طلب</p><p>خویشتن را علما کرده لقب</p><p>چشمه هایند درین تیره مغاک</p><p>گشته از جیفه دنیا ناپاک</p><p>جستن پاکی ازین قوم خطاست</p><p>ز آب ناپاک طهارت نه رواست</p><p>بیخ ظلم از دل خود پاک بکن</p><p>شاخ ظالم به سیاست بشکن</p><p>بلکه آن بیخ چو برکنده شود</p><p>شاخ ناچار سرافکنده شود</p><p>تیشه بر بیخ چو رانی گستاخ</p><p>تازه بر جای کجا ماند شاخ</p><p>حیف باشد که در آن روز گران</p><p>از تو پرسند گناه دگران</p><p>تیغ بر کس مکش از کینه وری</p><p>به که باشد دلت از کینه بری</p><p>خشم و کین چشم خرد را رمد است</p><p>نارمنده ز رمد بی خرد است</p><p>چون کشد آتش خشم تو علم</p><p>آب عفوش بزن از بحر کرم</p><p>تا نسوزی گهی از دشمن خویش</p><p>مشو آتش فکن خرمن خویش</p><p>خشم کز غیرت دین شعله کش است</p><p>روشنی جستن ازان شعله خوش است</p><p>گر چه در چشم خسان شعله نماست</p><p>بر لب خضروشان آب بقاست</p><p>مکن اندر کشش خلق شتاب</p><p>که تأنیست درین کار صواب</p><p>هر که شد سر به زمین افکنده</p><p>نشود جز به قیامت زنده</p><p>وان که زنده ست خود از خوی درشت</p><p>هر گهش خواهی بتوانی کشت</p><p>گوی با داد طلب نرم نه تیز</p><p>عاجزان را نبود تاب ستیز</p><p>نرم باران به زراعت دهد آب</p><p>چون رسد سیل شود کشت خراب</p><p>گر ستمدیده ای از کشور تو</p><p>دادخواهان برسد بر در تو</p><p>با تو مظلومی خود عرض کند</p><p>بر تو فریادرسی فرض کند</p><p>بین که آن ظلم ز ظالم به مثل</p><p>گر رود با تو چه آری به عمل</p><p>سختی روز جزا آسان کن</p><p>از برای دگران هم آن کن</p><p>با اسیران به محنت شده بند</p><p>آنچه با خود نپسندی مپسند</p><p>گوش بر قصه محتاجان دار</p><p>کار حاجت طلبان زود گزار</p><p>تا بود حاجت حاجتمندان</p><p>نیست خوش طاعت دیگر چندان</p><p>همچو طاووس خودآرای مباش</p><p>در خودآرایی خودرای مباش</p><p>افسر فرق تو بس عز سجود</p><p>زیور دست تو زر بخشی و جود</p><p>بر میانت کمر طاعت بس</p><p>بند کم شو به کمربندی کس</p><p>کله از عدل و قبا پوش ز داد</p><p>بر تو این نکته فراموش مباد</p><p>زانکه آبادی ملک از عدل است</p><p>وز غم آزادی ملک از عدل است</p><p>تا رعیت ز ملک شد نشد</p><p>ملک از سعی وی آباد نشد</p><h2><a id="poem-66073" href="https://ganjoor.net/jami/7ourang/7-4/sh113">بخش ۱۱۳ - حکایت معموری مملکت نوشیروان که جغد از بی خرابگی خراب بود و ویرانه چون گنج نایاب</a></h2>
<p>عدل نوشیروان چو یافت کمال</p><p>ملکش از ماشطه عدل جمال</p><p>خواست تفتیش غم و شادی ملک</p><p>به خبرگیری از آبادی ملک</p><p>خویش را شهره به بیماری ساخت</p><p>وانگه آواز به هر شهر انداخت</p><p>کاورندش سوی داروخانه</p><p>کهنه خشتی ز یکی ویرانه</p><p>کان حکیمان که ز کار آگاهند</p><p>بهر درمان وی این می خواهند</p><p>کرد خلقی ز خرد یافته بهر</p><p>خشت جو ده به ده و شهر به شهر</p><p>هیچ جا یافت نشد ویرانی</p><p>کهنه کاخی و خراب ایوانی</p><p>تا به جان داری آن پاک سرشت</p><p>به کف آرند یکی قالب خشت</p><p>بازگشتند همه دست تهی</p><p>شاه را در صدد عرضه دهی</p><p>که ز معماری عدلت به جهان</p><p>نیست ویرانه نه پیدا نه نهان</p><p>خشت بر خشت زمین معمور است</p><p>از وی آثار خرابی دور است</p><p>جغد در کشور تو هست به رنج</p><p>که خرابی شده نایاب چو گنج</p><p>شه چو دستور عمارت بشنید</p><p>رخت نعمت به در شکر کشید</p><p>گفت المنت لله که خدای</p><p>شد سوی عدل مرا راهنمای</p><p>ساخت آباد به من عالم را</p><p>وز غم آزاد بنی آدم را</p><p>قالب من نه خلل آیین بود</p><p>قصد من از طلب خشت این بود</p><p>ورنه هرگز نکند هیچ استاد</p><p>خانه تن به گل و خشت آباد</p><h2><a id="poem-66074" href="https://ganjoor.net/jami/7ourang/7-4/sh114">بخش ۱۱۴ - مناجات در انتقال از دولتخواهی ارباب سلطنت به نیکخواهی ارکان دولت</a></h2>
<p>ای ز عدل تو سماوات به پای</p><p>نور عدلت ز زمین ظلم زدای</p><p>عدل شاهان که به هر خیر و شریست</p><p>از جهانداری عدلت اثریست</p><p>نام تو عدل بود کار تو عدل</p><p>آشکارا شده آثار تو عدل</p><p>ظلم هایی که به عالم پیداست</p><p>همه عدل است ولی ظلم نماست</p><p>همه از توست بلی کی شاید</p><p>کز تو کاری که نه عدل است آید</p><p>نسبت ظلم به تو نیست ادب</p><p>ظلمت ماش دهد ظلم لقب</p><p>جام عدلی به سر جامی ریز</p><p>کش ز مستی نکند ظلم انگیز</p><p>معتدل ساز ازان جام او را</p><p>به ز آغاز کن انجام او را</p><p>از همه ظلم رهایی بخشش</p><p>دولت عدل نمایی بخشش</p><p>تا به هر سفله که ظلم اندوزد</p><p>رستن از ظلمت ظلم آموزد</p><h2><a id="poem-66075" href="https://ganjoor.net/jami/7ourang/7-4/sh115">بخش ۱۱۵ - عقد سی و ششم در نیکخواهی ارکان دولت که در میان پادشاه و رعایا رابطه اند و در وصول آثار عدل و ظلم واسطه</a></h2>
<p>ای می قرب شهت برده ز دست</p><p>زین قرابه نشده کس چو تو مست</p><p>زود باشد که دهد خونابه</p><p>ساقی دورت ازین قرابه</p><p>حق این قرب به شکر آر بجای</p><p>قرب حق بر سر این قرب فزای</p><p>چیست شکر این کرم و لطف شگرف</p><p>در رضاجویی حق کردن صرف</p><p>شاه اگر خنجر خونریز شود</p><p>بهر آزار کسان تیز شود</p><p>سخت رویی چو سپر پیش آری</p><p>زخم بر بی گنهش نگذاری</p><p>وگر او برق فروزان گردد</p><p>وز غضب آتش سوزان گردد</p><p>ناید از تو که ازو تاب زنی</p><p>بلکه بر آتش او آب زنی</p><p>اهل حاجت چو در جود زنند</p><p>دم ز اندیشه مقصود زنند</p><p>اگر او راه خساست سپرد</p><p>بخل را عقل و کیاست شمرد</p><p>تو سوی جود کنی رهبریش</p><p>رو به احسان و عطا آوریش</p><p>وگر او پشت به انصاف کند</p><p>در عطا و کرم اسراف کند</p><p>تو در اصلاح تک و پوی کنی</p><p>به طریق وسطش روی کنی</p><p>وگر او راه طبیعت گیرد</p><p>ترک قانون شریعت گیرد</p><p>باز داری ز طبیعت رویش</p><p>هادی راه شریعت شویش</p><p>وگر او زاجر ظالم نشود</p><p>باعث رد مظالم نشود</p><p>تو بر آن زجر کنی انگیزش</p><p>سازی از بهر مظالم تیزش</p><p>این بود رسم و ره آگاهی</p><p>شاه را صورت دولتخواهی</p><p>نه که در نیک و بدش یار شوی</p><p>در شر و شور مددگار شوی</p><p>هر چه خواهد دل او آن خواهی</p><p>عالمی را ز ستم جان کاهی</p><p>ظلم را قاعده شوم نهی</p><p>بار بر گردن مظلوم نهی</p><p>دین فروشی و دیانت دانی</p><p>کفر ورزی و کفایت دانی</p><p>کافیی آری و این پنهان نیست</p><p>کز کفایت ده تو گشته دویست</p><p>تخم شیرین نکنی در شوره</p><p>رونق دین شکنی از توره</p><p>خوان صد مظلمه آری سویش</p><p>تا شکم پر کنی از پهلویش</p><p>همچو روبه که ز کوته نظری</p><p>از چراگاه به صد حیله گری</p><p>گاو را در نظر شیر برد</p><p>تا ز پس مانده او سیر خورد</p><p>دین خود جمله به دنیا دادی</p><p>طرفه کز دنیا هم ناشادی</p><p>می سزد گر نهدت طبع کرام</p><p>خسر الدنیا و الآخره نام</p><p>پیش ازین نیز سلاطین بودند</p><p>که همه صاحب تمکین بودند</p><p>بودشان کارگزاران در پیش</p><p>همه پاکیزه دل و نیک اندیش</p><p>دنیی خود تبع دین کرده</p><p>رسم دین پروری آیین کرده</p><p>برگرفته ز میان بهره خویش</p><p>کرده مرآت صفا چهره خویش</p><p>گشته از عاقبت کار آگاه</p><p>غم خور خلق و نصیحتگر شاه</p><p>چون یکی نکته به شاهی گفته</p><p>شاه ازان نکته چو گل بشکفتی</p><p>دل ز آلایش غفلت شستی</p><p>زان قبل نکته دیگر جستی</p><h2><a id="poem-66076" href="https://ganjoor.net/jami/7ourang/7-4/sh116">بخش ۱۱۶ - حکایت نصیحت قبول کردن عمر عبدالعزیز از غلام خود که خازن بیت المال بود</a></h2>
<p>عمر ثانی آن همچو نخست</p><p>کرده در دین سبق عدل درست</p><p>داشت در ستر حرم فرزندان</p><p>چون پدر جمله سعادتمندان</p><p>عید شد پیش پدر جمع شدند</p><p>همه پروانه آن شمع شدند</p><p>اشک از دیده فشاندند چو شمع</p><p>کای پریشانی عالم به تو جمع</p><p>با تن عور چو شمعیم همه</p><p>بهر جامه شده جمعیم همه</p><p>نیست از اطلس اکسون سخنی</p><p>همچو فانوس کم از پیرهنی</p><p>تا به کی سرزنش دایه کشیم</p><p>سردی طعنه همسایه کشیم</p><p>چون عمر گریه فرزندان دید</p><p>بار غم بر دلشان نپسندید</p><p>بنده ای داشت عجب فرخ فال</p><p>کار او خازنی بیت المال</p><p>گفتش آور بدر از مخزن خویش</p><p>خرج یک ماهه من بی کم و بیش</p><p>کار این چند جگرگوشه بساز</p><p>خرجی من به دگر ماه انداز</p><p>بنده گفتا که تویی ای خواجه</p><p>بر سر دفتر دین دیباچه</p><p>می ندانم که تو را ضامن کیست</p><p>که یکی هفته دگر خواهی زیست</p><p>چون خوری مال مسلمانان را</p><p>گر بمیری که دهد تاوان را</p><p>عمر آن نکته نیکو چو شنفت</p><p>آفرین کرد و به فرزندان گفت</p><p>روی در زاویه درد کنید</p><p>وین هوس بر دل خود سرد کنید</p><p>زانکه بی خون جگر پالودن</p><p>نیست امکان به بهشت آسودن</p><h2><a id="poem-66077" href="https://ganjoor.net/jami/7ourang/7-4/sh117">بخش ۱۱۷ - مناجات در انتقال از ارکان دولت به رعایا</a></h2>
<p>ای به راه طلبت سعی کسی</p><p>خالی از ترک هوس ها هوسی</p><p>آه ازین هیچ کسی ها که ز ماست</p><p>بهر این بوالهوسی ها که ز ماست</p><p>جان درین هیچ کسی چند کنیم</p><p>در هر بوالهوسی چند زنیم</p><p>نیست در هیچ هوس بوی بهی</p><p>دل ما را ز هوس ساز تهی</p><p>بلکه آن را به هوا ساز بدل</p><p>به هوایی که بود عشق ازل</p><p>نه هوایی که بود میل به مال</p><p>یا به نیل شرف جاه و جلال</p><p>عمر جامی که متاعیست شگرف</p><p>در هواها و هوس ها شده صرف</p><p>گر ازان عاریه چیزی مانده ست</p><p>یا ازان گنج پشیزی مانده ست</p><p>قوتش ده که هوای تو کند</p><p>صرف آن بهر رضای تو کند</p><p>از رضایت چو بباید نظری</p><p>برساند به کسان زان اثری</p><h2><a id="poem-66078" href="https://ganjoor.net/jami/7ourang/7-4/sh118">بخش ۱۱۸ - عقد سی و هفتم در دلالت رعایا چه غایب و چه حاضر به حق شناسی و شکرگزاری سلاطین چه عادل و چه جابر</a></h2>
<p>ای درین تنگ فضا گشته اسیر</p><p>زیر تیغ و قلم شاه و وزیر</p><p>گه ز تیغ ستمی همچو قلم</p><p>فرق سر شق شده رنج و الم</p><p>گه به زخم قلمی همچون تیغ</p><p>غرق خون مانده افسوس و دریغ</p><p>جگری گیر به دندان دو سه روز</p><p>بنشین خرم و خندان دو سه روز</p><p>پرده تنگدلی ساز مکن</p><p>داستان گله آغاز مکن</p><p>همچو زخم از اثر تیغ بخند</p><p>لوح سان نقش قلم را بپسند</p><p>نفع شه بیش بود از ضررش</p><p>خیر او نیز هم افزون ز شرش</p><p>شکر نفعش چو نگفتی هرگز</p><p>چون گل از وی نشکفتی هرگز</p><p>این همه از ضرر او گله چیست</p><p>خیر بین شو ز شر او گله چیست</p><p>گنج بی رنج ندیده ست کسی</p><p>گل بی خار نچیده ست کسی</p><p>گر نه شه داور عالم بودی</p><p>کار عالم همه در هم بودی</p><p>گر شبان پاس ندارد رمه را</p><p>گرگ از پای درآرد همه را</p><p>باغبان گر نزند بانگ به باغ</p><p>قرص انجیر شود نان کلاغ</p><p>تیغ او گر به میان سد نشود</p><p>کید یأجوج فتن رد نشد</p><p>رمح او شاخ سعادت ثمر است</p><p>که ازو کام امل میوه خور است</p><p>خود او بیضه سیمرغ ظفر</p><p>طایر دولت از آنجا زده پر</p><p>بر تن او زره پر خم و تاب</p><p>چشمه ساری خوی مردیش زهاب</p><p>تیر او مرغ پران سوی به سو</p><p>نامه مرگ بر جان عدو</p><p>بر کمانش که ز هر گوشه زه است</p><p>زو به صید ظفرت توشه ده است</p><p>افسرش کنگره دولت توست</p><p>کمرش بسته پی خدمت توست</p><p>قهر او گر نشود شحنه شهر</p><p>شهد در کام کسان گردد زهر</p><p>خلق او گر نشود لطف طلسم</p><p>بگسلد رابطه روح ز جسم</p><p>در حضر روشنی جاهت ازوست</p><p>در سفر ایمنی راهت ازوست</p><p>سوی تو ظلمی ازو گر ره کرد</p><p>دست ظلم دگران کوته کرد</p><p>تخم روزیت که دهقان کارد</p><p>مکنت از بازوی سلطان دارد</p><p>تاجران رخت که از راه آرند</p><p>سوی شهر از مدد شاه آرند</p><p>پاسبان شبت از دزد ویست</p><p>جارس روز تو بی مزد ویست</p><p>خویش و بیگانه ازو قافله شو</p><p>راه و بیراهه ازو قافله رو</p><p>سنت و شرع ازو پشت قوی</p><p>شرع دان زو بلدی و بدوی</p><p>مسجد و منبر ازو معمور است</p><p>دین و دولت ز خرابی دور است</p><p>این همه کارگر و کارگری</p><p>نیست جز بهر تو چون در نگری</p><p>قدر هر یک که شمردم بشناس</p><p>پیشه کن قاعده شکر و سپاس</p><p>از برای تو یکی کارگزار</p><p>کز پی مزد کند این همه کار</p><p>گر دو صد گنج گهر افشانی</p><p>مزد یک روزه ادا نتوانی</p><p>نیست یک نقد که گیرد ز تو شاه</p><p>مزد یک کاربر کار آگاه</p><p>این همه ناله و فریاد که چه</p><p>این همه طعنه بیداد که چه</p><p>گر چه پیش تو بود ظلم نمای</p><p>شاید آن عدل بود پیش خدای</p><p>ای بسا عدل که دارای جهان</p><p>کرده در صورت ظلم است نهان</p>
</body></html>