<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۰</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79100" href="https://ganjoor.net/jami/divanj/fateha-shabab/ghazal-jf/sh635">شمارهٔ ۶۳۵</a></h2>
<p>در هر گذر که بی گه و گاهی نشسته ام</p><p>بهر رسیدن چو تو ماهی نشسته ام</p><p>گویند یک نگاه ز دور از توام بس است</p><p>من هم در آرزوی نگاهی نشسته ام</p><p>هرگز چو پیش روی تو راهم نمی دهند</p><p>بی راه و روی بر سر راهی نشسته ام</p><p>پیش درت به خاک مذلت فتاده ام</p><p>گویی به صدر مسند جامی نشسته ام</p><p>دور از تو زیستن گنه آمد مرا مران</p><p>کاین جا برای عذر گناهی نشسته ام</p><p>چون نیست محرمی که زنم پیش او دمی</p><p>دمساز اشک و همدم آهی نشسته ام</p><p>جامی صفت گرفته به کف عرض حال خویش</p><p>در شاهراه موکب شاهی نشسته ام</p><h2><a id="poem-79101" href="https://ganjoor.net/jami/divanj/fateha-shabab/ghazal-jf/sh636">شمارهٔ ۶۳۶</a></h2>
<p>تنگ دل مانده به فکر دهن تنگ توام</p><p>سنگ بر سینه زنان از دل چون سنگ توام</p><p>داشتم حسن عنایت ز رخت چشم ولی</p><p>تنگی عیش رسید از دهن تنگ توام</p><p>گر شدم لاله صفت غرقه به خون عیب مکن</p><p>که بدین گونه ز شوق رخ گلرنگ توام</p><p>گاه جنگ آشتی و آشتیت خونریزی ست</p><p>کشته آشتی و سوخته جنگ توام</p><p>از خط آن چهره میارای که صدگونه صفا</p><p>می دهد روی ز آیینه بی رنگ توام</p><p>منم آن بلبل شوریده که از گلشن قدس</p><p>روی در باغ جهان کرده به آهنگ توام</p><p>تار چنگی شدم از ضعف چو جامی و هنوز</p><p>نیست ممکن که خلاصی بود از چنگ توام</p><h2><a id="poem-79102" href="https://ganjoor.net/jami/divanj/fateha-shabab/ghazal-jf/sh637">شمارهٔ ۶۳۷</a></h2>
<p>چند روزی می برد بخت بد از کوی توام</p><p>باز قلاب محبت می کشد سوی توام</p><p>دور ازین در هم منت گویم دعا هم جان و دل</p><p>هر کجا هستم به جان و دل دعاگوی توام</p><p>سوی خود می خوانیم چون آمدم می رانیم</p><p>می ندانم چون کنم درمانده خوی توام</p><p>بگذرد زین سقف زنگاری مرا ایوان عیش</p><p>گر فتد روزی نظر بر طاق ابروی توام</p><p>رخ نهفتی تا بمیرم بی تو من خود زیستم</p><p>زین گنه تا زنده ام شرمنده روی توام</p><p>در چمن گشتم بسی چون آب نامد در کنار</p><p>تازه سروی چون نهال قد دلجوی توام</p><p>خون جامی گر بریزی آن بود لطفی عظیم</p><p>لیک می آید دریغ از دست و بازوی توام</p><h2><a id="poem-79103" href="https://ganjoor.net/jami/divanj/fateha-shabab/ghazal-jf/sh638">شمارهٔ ۶۳۸</a></h2>
<p>به ناز برمشکن چون نیازمند توییم</p><p>ترحمی که اسیر خم کمند توییم</p><p>سواره دی بگذشتی و ما هنوز از شوق</p><p>نهاده روی به خاک سم سمند توییم</p><p>بسوز جان و دل ما برای دیده بد</p><p>که بی نظیر جهانی و ما سپند توییم</p><p>چه حاجت است به زنجیر پای ما بستن</p><p>که ما به سلسله عشق پایبند توییم</p><p>غرض ز دنیی و عقبی قبول خاطر توست</p><p>ز رد غیر چه باک است اگر پسند توییم</p><p>نهال عمر ز باد اجل فتاد از پای</p><p>هنوز ما به هوای قد بلند توییم</p><p>به جام جم نکنیم التفات چون جامی</p><p>چنین که مست می لعل نوشخند توییم</p><h2><a id="poem-79104" href="https://ganjoor.net/jami/divanj/fateha-shabab/ghazal-jf/sh639">شمارهٔ ۶۳۹</a></h2>
<p>چنین کافتاده دور از جان خویشم</p><p>چگونه زنده ام حیران خویشم</p><p>به وصلم گر نداری زنده این بس</p><p>که بینی کشته هجران خویشم</p><p>ندارد تاب مرهم سینه ریش</p><p>کرم کن زخمی از پیکان خویشم</p><p>ربودی دل ز من جان و خرد نیز</p><p>وز این پس در غم ایمان خویشم</p><p>ز سیلاب مژه شد خانه ام پست</p><p>خراب دیده گریان خویشم</p><p>سگم خوان و استخوانی ده کیم من</p><p>که خوانی میهمان بر خوان خویشم</p><p>بر آن در ناله کردم گفت جامی</p><p>مده دردسر از افغان خویشم</p><h2><a id="poem-79105" href="https://ganjoor.net/jami/divanj/fateha-shabab/ghazal-jf/sh640">شمارهٔ ۶۴۰</a></h2>
<p>اگر چه پاره شد از غم هزار باره دلم</p><p>گرفت خو به فراق تو پاره پاره دلم</p><p>چو شد ز خون جگربسته روزن دیده</p><p>ز چاک سینه رخت را کند نظاره دلم</p><p>ستاره ای ست سرشکم که در شب هجران</p><p>برد به شهر عدم راه ازان ستاره دلم</p><p>به دور ساغر لعلت درست کی ماند</p><p>اگر بود چو دلت فی المثل ز خاره دلم</p><p>اگر شمار اسیران زلف خویش کنی</p><p>مباد آنکه نیاید درین شماره دلم</p><p>هوای وصل تو باز آردش اگر صد بار</p><p>جهد ز آتش عشق تو چون شراره دلم</p><p>مگو که قطره خون در کنار جامی چیست</p><p>چو دیده موج زد افتاد در کناره دلم</p><h2><a id="poem-79106" href="https://ganjoor.net/jami/divanj/fateha-shabab/ghazal-jf/sh641">شمارهٔ ۶۴۱</a></h2>
<p>هر دم ار تیرت فتادی بر دلم</p><p>صد در رحمت گشادی بر دلم</p><p>چون فروغ آفتاب از هر دری</p><p>پرتو رویت فتادی بر دلم</p><p>سر حسنت را که بودی آینه</p><p>گر نه خود را جلوه دادی بر دلم</p><p>دل به فریاد آمدی از دست تو</p><p>گر نه تو دستی نهادی بر دلم</p><p>سینه از غم چاک شد خیز ای رقیب</p><p>تا خورد یک لحظه بادی بر دلم</p><p>دیده عمدا بستم از خوبان ولی</p><p>نیست چندان اعتمادی بر دلم</p><p>تا مراد من چو جامی یاد توست</p><p>شد فرامش هر مرادی بر دلم</p><h2><a id="poem-79107" href="https://ganjoor.net/jami/divanj/fateha-shabab/ghazal-jf/sh642">شمارهٔ ۶۴۲</a></h2>
<p>ای دلم از تو غرق خون دیده اشکبار هم</p><p>بی تو ز اشک لاله گون چهره پر و کنار هم</p><p>وعده آمدن مده غصه هجر بس مرا</p><p>بر سر آن فزون مکن محنت انتظار هم</p><p>تاب نیاورد تنت گر نه پی لباس تو</p><p>رشته جان بیدلان پود کنند و تار هم</p><p>گر بود از گرانیم بار دلی سگ تو را</p><p>بار ببندم از درت بلکه ازین دیار هم</p><p>دامن ناز برزدی وز سر کو برآمدی</p><p>آفت روز من شدی فتنه روزگار هم</p><p>چند به خاک ره فتد سایه سرو سرکشت</p><p>سایه رحمتی فکن بر من خاکسار هم</p><p>باغ و بهار بلبلان جلوه سوسن است و گل</p><p>جامی دل رمیده را باغ تویی بهار هم</p><h2><a id="poem-79108" href="https://ganjoor.net/jami/divanj/fateha-shabab/ghazal-jf/sh643">شمارهٔ ۶۴۳</a></h2>
<p>خواهد تنم ز آتش دل سوخت خانه هم</p><p>اینک رسید دود به روزن زبانه هم</p><p>در سینه عکس عارض و خال تو دید دل</p><p>مرغ آب یافت در قفس تنگ و دانه هم</p><p>زینسان که گشت خانه ام از آب دیده پر</p><p>سیلاب خون برون رود از آستانه هم</p><p>در کوی تو نماند ز ما جز فسانه ای</p><p>ترسم که از میان برود این فسانه هم</p><p>سوی تو ره نماند مرا بی بهانه ای</p><p>وای من آن زمان که نماند بهانه هم</p><p>گردی نشانه بود بر آن آستان ز ما</p><p>دردا که برد باد صبا آن نشانه هم</p><p>جامی به پیش زلف و رخش یافت زان دو لب</p><p>ذوق صبوح و لذت شرب شبانه هم</p><h2><a id="poem-79109" href="https://ganjoor.net/jami/divanj/fateha-shabab/ghazal-jf/sh644">شمارهٔ ۶۴۴</a></h2>
<p>شکر خدا که شیخ نیم، شیخ زاده هم</p><p>وز منکران گول و مریدان ساده هم</p><p>مستغنیم به تربیت پیر می فروش</p><p>زین مرشدان رهزن از ره فتاده هم</p><p>زان مرشدم چه کار گشاید که توبه ام</p><p>از روی خوب می دهد و جام باده هم</p><p>گشتم بسی به مدرسه ها کس نیافتم</p><p>کو درس عشق افاده کند استفاده هم</p><p>ز ابنای خاندان مروت نشان مپرس</p><p>اهل دلی نماند ازان خانواده هم</p><p>منشین ز پای اگر نبود خنگ بادپای</p><p>عزم حرم سواره توان و پیاده هم</p><p>جامی به عیش کوش که کس را ز جام دور</p><p>کم زانچه قسمت است نیاید، زیاده هم</p><h2><a id="poem-79110" href="https://ganjoor.net/jami/divanj/fateha-shabab/ghazal-jf/sh645">شمارهٔ ۶۴۵</a></h2>
<p>جان داغ تو دارد جگر غرقه به خون هم</p><p>تاراج غمت شد دل و دین صبر و سکون هم</p><p>گفتی که به جان عاشق من بودی ازین پیش</p><p>والله که همانم من و زان بیش کنون هم</p><p>بس عشق که آن کم شد و بس حسن که آن کاست</p><p>عشق من و حسن تو همان بلکه فزون هم</p><p>گر زلف دلاویز تو این ست بسا کس</p><p>در قید بلا افتد و زنجیر جنون هم</p><p>انگیخت سپه اشک و برافراخت علم آه</p><p>شد ملک غمت ملکت بیرون و درون هم</p><p>عمری ست که خواهند وبال من بدروز</p><p>آن ماه بلند اختر و این بخت نگون هم</p><p>آن جادوی دلها نه چنان زد ره جامی</p><p>کش چاره توان کرد به تعویذ و فسون هم</p><h2><a id="poem-79111" href="https://ganjoor.net/jami/divanj/fateha-shabab/ghazal-jf/sh646">شمارهٔ ۶۴۶</a></h2>
<p>زهی رخسار و خطت آیت لطف و ستم با هم</p><p>امید و بیم عشقت مایه شادی و غم با هم</p><p>چه گویم وصف رخسار و دهانت کان گل و غنچه</p><p>ز بستان وجود افتاده و باغ عدم با هم</p><p>برو مطرب که در چنگ غم هجران چو عود امشب</p><p>دل و جان ساز کرده ز آه و ناله زیر و بم با هم</p><p>همی راند سوار آن شوخ و از هر جانبش جانها</p><p>روان گشته که دیده ست این چنین شاه و حشم با هم</p><p>قلم بر لوح اگر حرفی نوشتی حسب حال من</p><p>ز سوز من هماندم سوختی لوح و قلم با هم</p><p>بپرس از شمع مجلس حالم ای خورشید مهرویان</p><p>که می سوزیم هر شب در غمت تا صبحدم با هم</p><p>چو جامی جان به غم باید سپرد آخر اسیری را</p><p>که افتد درد بیش از بیش و صبری کم ز کم با هم</p><h2><a id="poem-79112" href="https://ganjoor.net/jami/divanj/fateha-shabab/ghazal-jf/sh647">شمارهٔ ۶۴۷</a></h2>
<p>زهی قدت نهال گلشن چشم</p><p>مه رویت چراغ روشن چشم</p><p>خراب آباد دل مردم نشین نیست</p><p>فرود آی ای پری در مسکن چشم</p><p>ز خون دل چنان پر شد درونم</p><p>که می ریزد برون از روزن چشم</p><p>ز کویت هر خس و خاری که چینم</p><p>نشانم چون مژه پیرامن چشم</p><p>ز گریه تا به گردن غرق خونم</p><p>چو میرم خون من در گردن چشم</p><p>به یک غمزه کنی صد شیردل را</p><p>شکار آهوی شیرافکن چشم</p><p>چو گردد درفشان لعل تو جامی</p><p>ز لعل در کند پر دامن چشم</p><h2><a id="poem-79113" href="https://ganjoor.net/jami/divanj/fateha-shabab/ghazal-jf/sh648">شمارهٔ ۶۴۸</a></h2>
<p>عاشقم بیچاره ام درمانده ام</p><p>بی دل و بی دین ز دلبر مانده ام</p><p>عاشقی با خواب و خور ناید درست</p><p>لاجرم بی خواب و بی خور مانده ام</p><p>تا چو جام می ز دستم رفته ای</p><p>با دل پر خون چو ساغر مانده ام</p><p>روز و شب در انتظار مقدمت</p><p>چشم بر ره گوش بر در مانده ام</p><p>چون زدی تیغی مکن بس زانکه من</p><p>زنده بهر تیغی دیگر مانده ام</p><p>رفته ام در باغ وز شوق قدت</p><p>روی بر پای صنوبر مانده ام</p><p>جامی از من سجده طاعت مجوی</p><p>چون من اکنون پیش بت سرمانده ام</p><h2><a id="poem-79114" href="https://ganjoor.net/jami/divanj/fateha-shabab/ghazal-jf/sh649">شمارهٔ ۶۴۹</a></h2>
<p>ز فرقت تو چه گویم چه ناتوان شده‌ام</p><p>ز قحط آب چمن چون شود چنان شده‌ام</p><p>زمان وصل تو چون زود همچو برق گذشت</p><p>ز نوک هر مژه من ابر خون‌فشان شده‌ام</p><p>ز بس که گشته‌ام از فکر آن میان باریک</p><p>ز چشم مردم باریک‌بین نهان شده‌ام</p><p>سموم هجر توام پی بر استخوان نگذاشت</p><p>پی سگان درت مشتی استخوان شده‌ام</p><p>بر آستان تو آمد سریر عزت من</p><p>بر آستان که کم از خاک آستان شده‌ام</p><p>طفیل خیل سگانم تفقدی می‌کن</p><p>به کوی تو دو سه روز که میهمان شده‌ام</p><p>مگو که پیر شدی ترک عشق گو جامی</p><p>که من به عشق تو پیرانه‌سر جوان شده‌ام</p><h2><a id="poem-79115" href="https://ganjoor.net/jami/divanj/fateha-shabab/ghazal-jf/sh650">شمارهٔ ۶۵۰</a></h2>
<p>هر جا که کنم خانه هم خانه تو را یابم</p><p>هرگز نروم جایی کانجا نه تو را یابم</p><p>گر خواب کنم شبها ور خانه روم تنها</p><p>در خواب تو را بینم در خانه تو را یابم</p><p>در بزم قدح نوشان در چشم وفا کوشان</p><p>معشوقه تو را دانم جانانه تو را یابم</p><p>در صحبت هر جمعی کافروخته شد شمعی</p><p>گرد سر او گردان پروانه تو را یابم</p><p>گر جانب می خانه آیم پی پیمانه</p><p>در دست می آشامان پیمانه تو را یابم</p><p>از سربکشم خرقه در بحر شوم غرقه</p><p>در هر صدقی پنهان دردانه تو را یابم</p><p>از خود بگسل جامی می زن در گمنامی</p><p>کاندر تتق وحدت بیگانه تو را یابم</p><h2><a id="poem-79116" href="https://ganjoor.net/jami/divanj/fateha-shabab/ghazal-jf/sh651">شمارهٔ ۶۵۱</a></h2>
<p>بادی که گذارش به سر کوی تو یابم</p><p>جان باد فدایش که ازو بوی تو یابم</p><p>خاکم به ره هر که گذر سوی تو یابد</p><p>چون نیست ره آنکه گذر سوی تو یابم</p><p>زیر قدمت باد سرم چون ندهد دست</p><p>کش بالش راحت سر زانوی تو یابم</p><p>جز ضربت تیغ ستم و تیر جفا نیست</p><p>کامی که من از ساعد و بازوی تو یابم</p><p>خواهم کنم از رشته جان بند قبایت</p><p>تا دمبدمش بسته به پهلوی تو یابم</p><p>فیضی که به دل می رسد از سدره و طوبی</p><p>در سایه سرو قد دلجوی تو یابم</p><p>جامی نبرد سجده دگر جانب محراب</p><p>زینسان که دلش مایل ابروی تو یابم</p><h2><a id="poem-79117" href="https://ganjoor.net/jami/divanj/fateha-shabab/ghazal-jf/sh652">شمارهٔ ۶۵۲</a></h2>
<p>نه نامه ای که در آنجا نشان نام تو یابم</p><p>نه رقعه ای که در آن خط مشکفام تو یابم</p><p>سلامت من دلخسته در سلام تو باشد</p><p>زهی سعادت اگر دولت سلام تو یابم</p><p>به هر رقم که گشایم نظر ز صفحه خاطر</p><p>همه سلام تو بینم همه پیام تو یابم</p><p>حجاب نامه و پیک از میانه رفت بدانسان</p><p>که در سلام تو خاصیت کلام تو یابم</p><p>چه دام بود که بر رخ نهادی از خط مشکین</p><p>که آهوان خطا را اسیر دام تو یابم</p><p>شمایلی که شنیدم به عمر خویش ز طوبی</p><p>همه معاینه در سرو خوش خرام تو یابم</p><p>ز شوق جام تو جامی همی نهم لقب خود</p><p>بدین وسیله مگر جرعه ای ز جام تو یابم</p><h2><a id="poem-79118" href="https://ganjoor.net/jami/divanj/fateha-shabab/ghazal-jf/sh653">شمارهٔ ۶۵۳</a></h2>
<p>خواهم که دمی در قدم آن پسر افتم</p><p>رخ بر کف پایش نهم و بی خبر افتم</p><p>دیگر به نظاره نروم بر سر راهش</p><p>ترسم که شوم بی خود و بر رهگذر افتم</p><p>هر چند به صد خواریم افتاده به راهش</p><p>آن روز مبادا که به جای دگر افتم</p><p>روز اجل ای بخت مرا بر در او بر</p><p>باشد که بر آن خاک در از پای درافتم</p><p>زینگونه که از دیده رود اشک دمادم</p><p>نبود عجب ار غرقه به خون جگر افتم</p><p>شاید به ترحم کند آن شوخ نگاهی</p><p>ای غم مددی کن که ازین زارتر افتم</p><p>جامی گر ازینگونه دود سیل سرشکم</p><p>چون خانه گل زود ز بنیاد برافتم</p><h2><a id="poem-79119" href="https://ganjoor.net/jami/divanj/fateha-shabab/ghazal-jf/sh654">شمارهٔ ۶۵۴</a></h2>
<p>به کعبه رفتم و زانجا هوای کوی تو کردم</p><p>جمال کعبه تماشا به یاد روی تو کردم</p><p>شعار کعبه چو دیدم سیاه دست تمنا</p><p>دراز جانب شعر سیاه موی تو کردم</p><p>چو حلقه در کعبه به صد نیاز گرفتم</p><p>دعای حلقه گیسوی مشکبوی تو کردم</p><p>نهاده خلق حرم سوی کعبه روی عبادت</p><p>من از میان همه روی دل به سوی تو کردم</p><p>مرا به هیچ مقامی نبود غیر تو گامی</p><p>طواف و سعی که کردم به جست و جوی تو کردم</p><p>به موقف عرفات ایستاده خلق دعاخوان</p><p>من از دعا لب خود بسته گفت و گوی تو کردم</p><p>فتاده اهل منی در پی منی و مقاصد</p><p>چو جامی از همه فارغ من آروزی تو کردم</p><h2><a id="poem-79120" href="https://ganjoor.net/jami/divanj/fateha-shabab/ghazal-jf/sh655">شمارهٔ ۶۵۵</a></h2>
<p>خیالی بود یارب دوش یا در خواب می‌دیدم</p><p>که رویش در نظر بر کف شراب ناب می‌دیدم</p><p>به اکسیر سعادت یافتم آخر بحمدالله</p><p>وصالش را که همچون کیمیا نایاب می‌دیدم</p><p>چه حاجت بود شمع افروختن در بزم او یارب</p><p>چو از عکس رخش عالم همه مهتاب می‌دیدم</p><p>به داغ نامرادی جان و دل می‌سوخت دشمن را</p><p>چو خود را بر مراد خاطر احباب می‌دیدم</p><p>بسی بر خاک سودم پیش پای ساقی از مستی</p><p>سری کش سجده‌گه در گوشهٔ محراب می‌دیدم</p><p>به آب زندگی پی برد زاقبال وصال او</p><p>دلی کز آتش مهجوریش در تاب می‌دیدم</p><p>جهانی جان همی‌دادند بهر جرعه‌ای اما</p><p>ز جامش جامی لب‌تشنه را سیراب می‌دیدم</p><h2><a id="poem-79121" href="https://ganjoor.net/jami/divanj/fateha-shabab/ghazal-jf/sh656">شمارهٔ ۶۵۶</a></h2>
<p>خاک آن در که چو کحل بصرش می دارم</p><p>هر شب آغشته به خون جگرش می دارم</p><p>سنگ بیداد که آن سمیبرم بر سر زد</p><p>بر سر از فخر به از تاج زرش می دارم</p><p>آب رو را که در آن کو مژه ام ریخت به خاک</p><p>آرزویی به دل از خاک درش می دارم</p><p>سوی او می گذرم چهره به خونابه نگار</p><p>صورت حال خود اندر نظرش می دارم</p><p>گر چه دشمن تر ازان شوخ ندارم دگری</p><p>یعلم الله که ز جان دوست ترش می دارم</p><p>مرغ وحشی ست دلم زان سبب از رشته صبر</p><p>تا ز غم رم نکند بسته پرش می دارم</p><p>تا چو جامی کشم از گرد رهش کحل بصر</p><p>چشم امید به هر رهگذرش می دارم</p><h2><a id="poem-79122" href="https://ganjoor.net/jami/divanj/fateha-shabab/ghazal-jf/sh657">شمارهٔ ۶۵۷</a></h2>
<p>بسی سوزند ازان شمع دل افروزی که من دارم</p><p>ولی تاثر دیگر دارد این سوزی که من دارم</p><p>مگر روز تو را شب سازم از بی مهری ای گردون</p><p>که بی آن مه ز شب کم نیست این روزی که من دارم</p><p>چه رنجاند طبیبم چون بود صد درد را مرهم</p><p>ز تو در سینه هر پیکان دلدوزی که من دارم</p><p>چه غم دارم ز تاریکی شبها در درون جان</p><p>بدینسان آفتاب عالم افروزی که من دارم</p><p>شدم فیروز بر وصلت به رغم چرخ فیروزه</p><p>که دارد در جهان این بخت فیروزی که من دارم</p><p>من و غم های روزافزون تو کز شادی و عشرت</p><p>نمی آساید این جان غم اندوزی که من دارم</p><p>شد امشب خواب وحشی رام من افغان مکن جامی</p><p>مبادا رم کند مرغ نو آموزی که من دارم</p><h2><a id="poem-79123" href="https://ganjoor.net/jami/divanj/fateha-shabab/ghazal-jf/sh658">شمارهٔ ۶۵۸</a></h2>
<p>گر چه بر دل ز غم عشق تو باری دارم</p><p>لله الحمد که باری چو تو یاری دارم</p><p>گردم از رخ مبر ای اشک که این عطر وفا</p><p>یادگاری ز سم اسب سواری دارم</p><p>باغ من آن سر کوی است و بهار آن گل روی</p><p>عیش من بین که چو خوش باغ و بهاری دارم</p><p>غرقه در گریه خویشم بگشا بند کمر</p><p>که ازین موج غم امید کناری دارم</p><p>مانده ام دیده به ره بر گذر باد صبا</p><p>چه کنم زان سر کو چشم غباری دارم</p><p>سر به زانوی غمم مانده و خلقی به گمان</p><p>که چو ایشان مگر اندیشه کاری دارم</p><p>جامی از بزم وصالش چو منی را چه نصیب</p><p>اینقدر بس که در آن کوی گذاری دارم</p><h2><a id="poem-79124" href="https://ganjoor.net/jami/divanj/fateha-shabab/ghazal-jf/sh659">شمارهٔ ۶۵۹</a></h2>
<p>خوشم که رو به ملاقات یار خود دارم</p><p>امید مرهم جان فگار خود دارم</p><p>یکی ست شهر من و شهر یار من امروز</p><p>هوای شهر خود و شهریار خود دارم</p><p>هزار بار شد از خون دل کنارم پر</p><p>که کام خویش کنون در کنار خود دارم</p><p>بهار عیش مرا تازه ساخت بار دگر</p><p>نمی که بر مژه اشکبار خود دارم</p><p>مرا چو شمع نباشد به غیر سوز و گداز</p><p>تمتعی که ز شبهای تار خود دارم</p><p>گذشت عهد جوانی به کار عشق و هنوز</p><p>اگر چه پیر شدم رو به کار خود دارم</p><p>مگو که توبه ز می اختیار کن جامی</p><p>من آن نیم که به کف اختیار خود دارم</p><h2><a id="poem-79125" href="https://ganjoor.net/jami/divanj/fateha-shabab/ghazal-jf/sh660">شمارهٔ ۶۶۰</a></h2>
<p>هر شبی کز ماه مهرافروز خود یاد آورم</p><p>از فغان و ناله شهری را به فریاد آورم</p><p>شیوه شیرین اگر این ست کان بدخوی راست</p><p>در جهان من نیز روزی رسم فرهاد آورم</p><p>من چو نتوانم کز اول مرغ دل دارم نگاه</p><p>کی توانم کین زمان از دام صیاد آورم</p><p>بنده آن قامتم چون آب ازان گر در چمن</p><p>سر دهندم ره به پای سرو آزاد آورم</p><p>خانه ام بی او غم آباد است وای من چو شب</p><p>از در او رو به کنج این غم آباد آورم</p><p>خواهم از حسنت بگویم آشکارا نکته ای</p><p>مایه عشرت سوی دلهای ناشاد آورم</p><p>باز گوید غیرت عشقم که جامی لب ببند</p><p>ورنه بر جانت ز غم صد تیغ بی داد آورم</p><h2><a id="poem-79126" href="https://ganjoor.net/jami/divanj/fateha-shabab/ghazal-jf/sh661">شمارهٔ ۶۶۱</a></h2>
<p>هر شب دم گرم از دل غمناک برآرم</p><p>وز تف جگر دود ز افلاک برآرم</p><p>تا کی ز غمت خاک به سر ریزم ازان روز</p><p>اندیشه همی کن که سر از خاک برآرم</p><p>بی روی تو با لاله و گل چون رهم از آه</p><p>بر شعله چه سان راه ز خاشاک برآرم</p><p>در گردن بخت ار بودم طوق سعادت</p><p>روزی سر از آن حلقه فتراک برآرم</p><p>آلوده به خون تیر تو حیف است ندانم</p><p>کش زین دل ناپاک چه سان پاک برآرم</p><p>صد جای بسوزد لبم از بوسه پیکان</p><p>چون تیر تو را از جگر چاک برآرم</p><p>جامی صفتم غرق غم ار یار شود بخت</p><p>رخت خود ازین موج خطرناک برآرم</p><h2><a id="poem-79127" href="https://ganjoor.net/jami/divanj/fateha-shabab/ghazal-jf/sh662">شمارهٔ ۶۶۲</a></h2>
<p>چو می دور ازان لعل میگون خورم</p><p>حریفان می لعل و من خون خورم</p><p>شدم ناتوان از غمش وین زمان</p><p>خورم غم که دیگر غمش چون خورم</p><p>مده عشوه گو کز غمش بی خودم</p><p>من از باده مستم چه افیون خورم</p><p>حریفان کم می گرفتند و من</p><p>به یاد لبش هر دم افزون خورم</p><p>چه من سرخوش از جام عشقم چرا</p><p>می عشرت از خم گردون خورم</p><p>اگر مست لیلی شوم دور نیست</p><p>چو من باده از جام مجنون خورم</p><p>گل آمد به کف جام جامی چه عیب</p><p>که در پای گل جام گلگون خورم</p><h2><a id="poem-79128" href="https://ganjoor.net/jami/divanj/fateha-shabab/ghazal-jf/sh663">شمارهٔ ۶۶۳</a></h2>
<p>دهی شراب که بر نغمه رباب خورم</p><p>چو من خراب ربابم چرا شراب خورم</p><p>دهم به تشنه لبان کاسه شراب و دهان</p><p>کنم ز گوش و می از کاسه رباب خورم</p><p>سفال دردی مستان عشق ازان می به</p><p>که از خم فلک و جام آفتاب خورم</p><p>مرا چه حاجت بزم کسان چنین که مدام</p><p>ز خون دیده شراب و ز دل کباب خورم</p><p>ز وعده تو چه حاصل که تشنگی نبرد</p><p>به جای آب فریبی که از سراب خورم</p><p>مگو که می برهاند تو را ز تلخی هجر</p><p>که بی لب تو نه می بلکه زهر ناب خورم</p><p>ز بس که تشنه لبم بی لب تو چون جامی</p><p>شراب را چو به دستم فتد چو آب خورم</p><h2><a id="poem-79129" href="https://ganjoor.net/jami/divanj/fateha-shabab/ghazal-jf/sh664">شمارهٔ ۶۶۴</a></h2>
<p>وقت آن شد که ره دیر مغان برگیرم</p><p>سبحه از کف بنهم رطل گران برگیرم</p><p>می رود عمر گرانمایه بکوشم یک چند</p><p>مایه دولت ازین گنج روان برگیرم</p><p>رسم هستی که حجاب است میان من و دوست</p><p>به مددگاری ساقی ز میان برگیرم</p><p>هر چه اطلاق توان کرد بر آن اسم وجود</p><p>دست ازان بازکشم خاطر ازان برگیرم</p><p>هیچ ناگفته به مهر تو شدم شهره شهر</p><p>آه اگر مهر خموشی ز زبان برگیرم</p><p>می خورم خون دل از جام غم آن روز مباد</p><p>که من این ساغر عشرت ز دهان برگیرم</p><p>جامی از جمله جهان دل ببرد شاهد عشق</p><p>گر نقابش به سرانگشت بیان برگیرم</p><h2><a id="poem-79130" href="https://ganjoor.net/jami/divanj/fateha-shabab/ghazal-jf/sh665">شمارهٔ ۶۶۵</a></h2>
<p>من دلخسته هر دم بهر آن نازک بدن میرم</p><p>گه از رنگ قبا گاهی ز بوی پیرهن میرم</p><p>چو سایه از سرم برداشت آن سرو روان باری</p><p>روم بر یاد او در سایه سرو چمن میرم</p><p>شهید عشق را جز من کسی ماتم نمی دارد</p><p>که خواهد ماتم من داشتن روزی که من میرم</p><p>گر از پیراهنش یک رشته پیوند کفن بینم</p><p>زنم پیراهن جان چاک و از ذوق کفن میرم</p><p>چنین کز تیشه غم سینه ام صد پاره شد آخر</p><p>ازان شیرین دهان با درد و داغ کوهکن میرم</p><p>رو ای همدم تو در بزم طرب با دوستان خوش زی</p><p>مرا بگذار تا تنها درین بیت الحزن میرم</p><p>یکی دم نگسلد جامی دلم زان شوخ عاشق کش</p><p>عجب گر با چنین دل من به مرگ خویشتن میرم</p><h2><a id="poem-79131" href="https://ganjoor.net/jami/divanj/fateha-shabab/ghazal-jf/sh666">شمارهٔ ۶۶۶</a></h2>
<p>گهر کز وصف آن لبهای شکرخند می ریزم</p><p>نه گوهر بلکه شکر می فشانم قند می ریزم</p><p>دلم دریای خون آمد به رویش چشمم آن کشتی</p><p>کش از ته می تراود خون دل هر چند می ریزم</p><p>نمی آید چو تو هر چند کاندر قالب فکرت</p><p>ز جان مانند تو صد شکل بی مانند می ریزم</p><p>همه خوبان مرا فرزند و من آن مهربان پیرم</p><p>که نقد دین و دل در پای هر فرزند می ریزم</p><p>به خون پیوند یابد هر چه برد چون تو ببریدی</p><p>ز دل خون بهر محکم کردن پیوند می ریزم</p><p>مده درد سرم ای پندگو کز آب و خاک من</p><p>گیاه عشق می خیزد چو تخم پند می ریزم</p><p>چو نخل خامه جنبش یافت دستی پیش کن جامی</p><p>که نزل خوان مشتاقان حاجتمند می ریزم</p><h2><a id="poem-79132" href="https://ganjoor.net/jami/divanj/fateha-shabab/ghazal-jf/sh667">شمارهٔ ۶۶۷</a></h2>
<p>من ای ساقی نه آنم کز می گلرنگ بگریزم</p><p>می گلرنگ ده کز عقل پرنیرنگ بگریزم</p><p>ز شهرستان هستی رو به کنج نیستی آرم</p><p>به صحرای فراخ از گوشه های تنگ بگریزم</p><p>چنان از خودپرستان وحشتی دارم که گر بینم</p><p>ز یک فرسنگشان خواهم به صد فرسنگ بگریزم</p><p>تو خواهی لطف خواهی قهر کن جانا نه آنم من</p><p>که باشم با تو وقت آشتی وز جنگ بگریزم</p><p>سگ این کویم اما بهر تو نی بهر خود حاشا</p><p>که بهر لقمه آیم بر درت وز سنگ بگریزم</p><p>چنان در پرده دل انس شد با نغمه دردم</p><p>که خواهم از صدای عود و صوت چنگ بگریزم</p><p>به راه آن سوارم پای دل چون لنگ شد جامی</p><p>چه سان از خم فتراکش به پای لنگ بگریزم</p><h2><a id="poem-79133" href="https://ganjoor.net/jami/divanj/fateha-shabab/ghazal-jf/sh668">شمارهٔ ۶۶۸</a></h2>
<p>نام آن ماه ندانم ز که نامش پرسم</p><p>در دلم ساخت مقام از که مقامش پرسم</p><p>صد سخن بر سر راهش کنم اندیشه ولی</p><p>چون رسد هیچ ندانم ز کدامش پرسم</p><p>از گلم ساز یکی مرغ خدا را که پرم</p><p>سوی مرغان و ره گوشه بامش پرسم</p><p>می برد پرسش و پیغام منش پیک صبا</p><p>ای خوش آن روز که بی پیک و پیامش پرسم</p><p>هرگز آن سرو به سویم نخرامید به لطف</p><p>روم از سرو چمن لطف خرامش پرسم</p><p>ره بدان دانه خال ار نبرم کاش دهد</p><p>دست کز حال دل مانده به دامش پرسم</p><p>کند آغاز سخن زان لب میگون جامی</p><p>من مخمور چو وصف می و جامش پرسم</p><h2><a id="poem-79134" href="https://ganjoor.net/jami/divanj/fateha-shabab/ghazal-jf/sh669">شمارهٔ ۶۶۹</a></h2>
<p>بس که درد سر ز فریاد و فغان خود کشم</p><p>از دهان چون ناله می خواهم زبان خود کشم</p><p>جان برآمد لیکن از دل برنمی آید هنوز</p><p>کز دل و جان ناوک ابرو کمان خود کشم</p><p>میهمان شد ماه من دردا که جز جان تحفه ای</p><p>نیست در دستم که پیش میهمان خود کشم</p><p>تا درآمد از درم آن سرو هر دم دیده را</p><p>کحل بینایی ز خاک آستان خود کشم</p><p>می کشم از سینه بی پیکان خدنگش را چو نیست</p><p>قوت آنم که پیکان ز استخوان خود کشم</p><p>سر که بارش می کشم عمری به دوش از بهر چیست</p><p>گرنه روزی در ره سرو روان خود کشم</p><p>دفتر جامی ست این از نکته های عشق پر</p><p>می برم تا پیش شوخ نکته دان خود کشم</p><h2><a id="poem-79135" href="https://ganjoor.net/jami/divanj/fateha-shabab/ghazal-jf/sh670">شمارهٔ ۶۷۰</a></h2>
<p>شبها که داغ فرقت آن ماه می کشم</p><p>تا روز ناله می کنم و آه می کشم</p><p>زان مه نمی کنم گله کین محنت و بلا</p><p>از بخت تیره و دل گمراه می کشم</p><p>شبهای خویش را که ز زلفش سیاه شد</p><p>از رویش انتظار سحرگاه می کشم</p><p>تا تاج شد به فرق سرم گرد دامنش</p><p>دامن ز تخت و منزلت و جاه می کشم</p><p>جان می برم به تحفه گدایان دوست را</p><p>نقد حقیر در نظر شاه می کشم</p><p>از عاشقی نصیب من این شد که روز و شب</p><p>جور رقیب و طعنه بدخواه می کشم</p><p>جامی چو کاه شد تنم از ضعف و من هنوز</p><p>کوه غمش به قوت این کاه می کشم</p><h2><a id="poem-79136" href="https://ganjoor.net/jami/divanj/fateha-shabab/ghazal-jf/sh671">شمارهٔ ۶۷۱</a></h2>
<p>ما نه آن قومیم کز بار کسی گردن کشیم</p><p>ور خسی در راه ما خاری نهد دامن کشیم</p><p>می کشیم از تیر خوبان دردی درد آن چنان</p><p>کز کف روشن جبینان باده روشن کشیم</p><p>توسن کین هر که انگیزد به قصد جان ما</p><p>ما ز مهرش نقد جان زیر سم توسن کشیم</p><p>هر که خواهد بهر ما دوزد ز محنت خلعتی</p><p>ریسمان از رشته جانهاش در سوزن کشیم</p><p>نیستیم اصحاب عشرت تا چو سبزه هر صباح</p><p>مفرش دیبای زنگاری سوی گلشن کشیم</p><p>چون شب سنجابگون آید ته پهلوی خویش</p><p>بستر سنجابی از خاکستر گلخن کشیم</p><p>دوستان از سرکشی با ما اگر دشمن شوند</p><p>جامی آن بهتر که ما سر در ره دشمن کشیم</p><h2><a id="poem-79137" href="https://ganjoor.net/jami/divanj/fateha-shabab/ghazal-jf/sh672">شمارهٔ ۶۷۲</a></h2>
<p>خیز تا رخت به سر منزل انصاف کشیم</p><p>با دل صاف به هم جام می صاف کشیم</p><p>هر که از ما طلبد توبه بخیلی ورزیم</p><p>ور دهد جام می صاف به اسراف کشیم</p><p>مشکل عشق چو از دردکشان گردد کشف</p><p>چند در مدرسه درد سر کشاف کشیم</p><p>پیر میخانه سماط کرم انداخته است</p><p>رقم زرق چه بر حاصل اوقاف کشیم</p><p>نقد ما را مبر ای خواجه به صراف که ما</p><p>این همه غبن ز قلابی صراف کشیم</p><p>دأب ما نیست گله خاصه به هر ناجنسی</p><p>گرچه انواع جفا از همه اصناف کشیم</p><p>جامی از خرقه پشمینه فقر آسودیم</p><p>حاش الله که دگر ناز قصب باف کشیم</p><h2><a id="poem-79138" href="https://ganjoor.net/jami/divanj/fateha-shabab/ghazal-jf/sh673">شمارهٔ ۶۷۳</a></h2>
<p>نیاساید کس از افغان من جایی که من باشم</p><p>همان بهتر که هم خود همنشین خویشتن باشم</p><p>دهم تسکین خود هر شب که فردا بینمش در ره</p><p>ولی آن سنگدل ناید بدان راهی که من باشم</p><p>مرا بربود ذوق گفت و گوی آن پری زانسان</p><p>که چون دیوانگان پیوسته با خود در سخن باشم</p><p>چو همدردی نمی یابم که گویم درد خود با او</p><p>گهی با یاد مجنون گه به فکر کوهکن باشم</p><p>رقیبا تلخ گفتن تا به کی چندان زبان درکش</p><p>که یکدم گوش بر گفتار آن شیرین دهن باشم</p><p>چنان بربود خواب من که ناید چشم من بر هم</p><p>مگر وقتی که زیر خاک خفته در کفن باشم</p><p>چو شد در کار می پیمان تقوا جامی آن اولی</p><p>که پیمانه به کف با ساقی پیمان شکن باشم</p><h2><a id="poem-79139" href="https://ganjoor.net/jami/divanj/fateha-shabab/ghazal-jf/sh674">شمارهٔ ۶۷۴</a></h2>
<p>چو نتوانم که بر خوان وصالت میهمان باشم</p><p>سر خدمت نهاده چون سگان بر آستان باشم</p><p>ز خوی نازکت ترسم وگر نی تا سحر هر شب</p><p>به گرد کوی وی تو نعره‌زنان افغان‌کنان باشم</p><p>به هر گونه که باشم از من بدروز نپسندی</p><p>نمی دانم چه سان می خواهیم تا آن چنان باشم</p><p>من از تو شاد گردم تو ز من غمگین خوشا جایی</p><p>که تو باشی عیان در دیده من من نهان باشم</p><p>گشادی پرده از عارض مکن منع من از افغان</p><p>رها کن تا زمانی بلبل این گلستان باشم</p><p>ز ناموس خودم مقصود نام و ننگ توست ار نه</p><p>مرا غم نیست کز عشق تو رسوای جهان باشم</p><p>طفیل من همی دیدند رویت دیگران واکنون</p><p>شدم راضی که چون جامی طفیل دیگران باشم</p><h2><a id="poem-79140" href="https://ganjoor.net/jami/divanj/fateha-shabab/ghazal-jf/sh675">شمارهٔ ۶۷۵</a></h2>
<p>در دور لبت بی می و پیمانه نباشم</p><p>وز شوق تو بی نعره مستانه نباشم</p><p>در خیل بتان چون تو پریچهره نگاری</p><p>خود گوی که چون عاشق و دیوانه نباشم</p><p>هر جا چو تو شمعی شود افروخته حاشا</p><p>کانجا من دلسوخته پروانه نباشم</p><p>گر دامنم امید قدوم تو نگیرد</p><p>یک لحظه درین گوشه کاشانه نباشم</p><p>تشریف نیاری سوی من جز پس عمری</p><p>وان هم بود آن روز که در خانه نباشم</p><p>گنجی تو و عالم همه ویرانه این گنج</p><p>جز در طلب گنج به ویرانه نباشم</p><p>جامی اگر آن دانه خالم نزند راه</p><p>دست تهی از سبحه صد دانه نباشم</p><h2><a id="poem-79141" href="https://ganjoor.net/jami/divanj/fateha-shabab/ghazal-jf/sh676">شمارهٔ ۶۷۶</a></h2>
<p>چو نتوانم که بر خاک کف پایش جبین مالم</p><p>ز دورش بینم و روی تظلم بر زمین مالم</p><p>من و بوسیدن آن ساعد سیمین محال است این</p><p>گذارد کاشکی تا روی خود بر آستین مالم</p><p>چو خواهم پای بوسم آن مگس را کز لبش خیزد</p><p>نشینم پیش روی او و بر لب انگبین مالم</p><p>دوای درد دل خواهم ازان خاک سم اسپش</p><p>به دیده گل کنم بر سینه اندوهگین مالم</p><p>مپیچ از من عنان ای عمر و چندانی امانم ده</p><p>که روی اندر رکاب آن سوار نازنین مالم</p><p>به صد حشمت سلیمان وار می راند نمی گوید</p><p>که مور خسته را تا چند زیر پای کین مالم</p><p>سر من زین پس و خاک در پیر مغان جامی</p><p>چه رخ بر آستان زاهد خلوت نشین مالم</p><h2><a id="poem-79142" href="https://ganjoor.net/jami/divanj/fateha-shabab/ghazal-jf/sh677">شمارهٔ ۶۷۷</a></h2>
<p>ز زلف تو رگی با جان و دل پیوسته می بینم</p><p>ولی سررشته امید ازو بگسسته می بینم</p><p>عنان دل نمی بینم به دست خویشتن زان دم</p><p>که گرد گل تو را از سنبل تردسته می بینم</p><p>قدم لام است و بالایت الف زان دوست می دارم</p><p>بلا را کاندرو لام و الف پیوسته می بینم</p><p>به سینه زخم تیغت تا فراهم آمد از مرهم</p><p>در شادی و راحت بر دل و جان بسته می بینم</p><p>چنان شد گرمرو گلگون اشک امشب که پیش او</p><p>براق برق سیر آه را آهسته می بینم</p><p>بیا ای مرهم راحت که از تیغ فراق تو</p><p>جگرها چاک و دلها ریش و جانها خسته می بینم</p><p>کجا رستن توانی جامی از شوخی که زلفش را</p><p>کمند گردن مردان از خود رسته می بینم</p><h2><a id="poem-79143" href="https://ganjoor.net/jami/divanj/fateha-shabab/ghazal-jf/sh678">شمارهٔ ۶۷۸</a></h2>
<p>من بی صبر و دل کان شکل زیباهر زمان بینم</p><p>بلای جان شود هر دیدن و من همچنان بینم</p><p>سوار شوخ من در جلوه ناز و من حیران</p><p>گه آن پا و رکاب و گاهی آن دست و عنان بینم</p><p>نهاده بر کمان تیر از پی صید و من مسکین</p><p>چو محرومان به حسرت جانب تیر و کمان بینم</p><p>پس از عمری ریاضت آنچه سالک را شود روشن</p><p>شد اکنون عمرها کز عارض خوبش عیان بینم</p><p>من بیدل که با خود حیف دارم همدمش دیدن</p><p>کجا تاب آورم کش هر زمان با این و آن بینم</p><p>به کویش آن همه عاشق که دیدم هر که را جویم</p><p>به جای او همین فرسوده مشتی استخوان بینم</p><p>کسان شبها به فکر عشرت و جامی درین سودا</p><p>که فردا چون کنم وان آفت جان را چه سان بینم</p><h2><a id="poem-79144" href="https://ganjoor.net/jami/divanj/fateha-shabab/ghazal-jf/sh679">شمارهٔ ۶۷۹</a></h2>
<p>چه حسن است این که گر هر دم رخت را صد نظر بینم</p><p>هنوزم آرزو باشد که یک بار دگر بینم</p><p>چنین شوقی که من دارم چه تسکین یابد ار ناگه</p><p>برون آیی و چون عمر عزیزت در گذر بینم</p><p>مگو در ماه و خور بین الله الله چون بود ممکن</p><p>که تو پیش نظر باشی و من در ماه و خور بینم</p><p>به تاریکی هجرانم مکش ای غم دمی دیگر</p><p>بود کز پرتو رخسارش این شب را سحر بینم</p><p>چو محرومم ز دیدارش به کوی او روم باری</p><p>زمانی بهر خرسندی در آن دیوار و در بینم</p><p>سر بالین ندارم لیکن از بخت اینقدر خواهم</p><p>که وقت جان سپردن آستانش زیر سر بینم</p><p>به کنج محنت و اندوه جامی جان دهد آخر</p><p>چنین کز درد هجران هر زمان حالش بتر بینم</p><h2><a id="poem-79145" href="https://ganjoor.net/jami/divanj/fateha-shabab/ghazal-jf/sh680">شمارهٔ ۶۸۰</a></h2>
<p>بود آیا که من آن شکل همایون بینم</p><p>آن رخ فرخ و آن قامت موزون بینم</p><p>زیستن دور ز روی تو نه از طور وفاست</p><p>شرمساری که دگر روی تو را چون بینم</p><p>تا گرفته ست غمت ملک دل از خیل سرشک</p><p>هر شبی بر سپه خواب شبیخون بینم</p><p>باد از خنجر کین تو به صد پاره دلم</p><p>گر نه هر لحظه در او مهر تو افزون بینم</p><p>داشت لیلی به همه حی عرب یک مجنون</p><p>من ز تو خلق جهان را همه مجنون بینم</p><p>نیست جز عشق تو مقصود ز هر گفت و شنید</p><p>هر چه جز آن همه افسانه و افسون بینم</p><p>شربت وصل کرم کن که ز بیماری هجر</p><p>جامی سوخته را حال دگرگون بینم</p><h2><a id="poem-79146" href="https://ganjoor.net/jami/divanj/fateha-shabab/ghazal-jf/sh681">شمارهٔ ۶۸۱</a></h2>
<p>به راه توسنش صد نازنین را خاک می بینم</p><p>سر چندین عزیزش بسته بر فتراک می بینم</p><p>به تیغ غمزه خواهد ریخت خون صد مسلمان را</p><p>چنین کان ترک کافرکیش را بی باک می بینم</p><p>همی روبم به مژگان تا نگردد پایش آزرده</p><p>به خاک راه او هر جا خس و خاشاک می بینم</p><p>ز شوق نکهت پیراهنش هر صبح در گلشن</p><p>لباس غنچه پاره جامه گل چاک می بینم</p><p>ندارد چستیی آن شوخ در دلجویی یاران</p><p>ولی در کشتن هر بیدلش چالاک می بینم</p><p>مرا حال دل آواره خود یاد می آید</p><p>ز درد عاشقی هر جا دلی غمناک می بینم</p><p>چه شد بیچاره جامی را درین شبهای غم یارب</p><p>که نام او ز لوح زندگانی پاک می بینم</p><h2><a id="poem-79147" href="https://ganjoor.net/jami/divanj/fateha-shabab/ghazal-jf/sh682">شمارهٔ ۶۸۲</a></h2>
<p>چون مرا دولت آن نیست که دیدار تو بینم</p><p>به سر کوی تو آیم در و دیوار تو بینم</p><p>من که باشم که توانم گلی از باغ تو چیدن</p><p>اینقدر بس که یکی خار ز گلزار تو بینم</p><p>تا شدی شهره چو خورشید همه ماهوشان را</p><p>ذره سان بی سر و پا گشته هوادار تو بینم</p><p>زاهدان در هوس طوبی و اندیشه جنت</p><p>من در آن غم که چه سان قامت و رخسار تو بینم</p><p>چون به راه تو شود خاک تنم باد سلامت</p><p>چشم خونبار که باری قد و رفتار تو بینم</p><p>تویی آن یوسف ثانی که عزیزان جهان را</p><p>جان نهاده به کف دست خریدار تو بینم</p><p>نرسد هیچ کس ای جان به گرفتاری جامی</p><p>زین همه عاشق بیدل که گرفتار تو بینم</p><h2><a id="poem-79148" href="https://ganjoor.net/jami/divanj/fateha-shabab/ghazal-jf/sh683">شمارهٔ ۶۸۳</a></h2>
<p>ز عشقت سینه بی غم نبینم</p><p>ز شوقت دیده بی نم نبینم</p><p>غم روی تو دارم جای آن هست</p><p>اگر من بعد روی غم نبینم</p><p>مگو از غیر من بگسل که من خود</p><p>کسی غیر از تو در عالم نبینم</p><p>ز تو هر بیدلی بیند جفایی</p><p>من بی صبر و دل آن هم نبینم</p><p>طبیبی را نمودم چاک دل گفت</p><p>برو کین درد را مرهم نبینم</p><p>مپوش آن رخ مباد از غم بمیرم</p><p>اگر روی تو را یکدم نبینم</p><p>به هر کس راز دل مگشای جامی</p><p>که در عالم کسی محرم نبینم</p><h2><a id="poem-79149" href="https://ganjoor.net/jami/divanj/fateha-shabab/ghazal-jf/sh684">شمارهٔ ۶۸۴</a></h2>
<p>بس که شب‌ها دور ازان گل خاک بر سر می‌کنم</p><p>همچو سبزه صبحدم از خاک سر بر می‌کنم</p><p>در چمن می‌افتم از شوق رخش در پای گل</p><p>دامن گل را ز خوناب جگر تر می‌کنم</p><p>چون نمی‌بینم قدش را در چمن بر یاد او</p><p>می‌روم نظاره سرو و صنوبر می‌کنم</p><p>بسته‌ام با آنکه اهل ملتم دل در بتان</p><p>گرچه از خیل خلیلم کار آزر می‌کنم</p><p>درد عشقت ساخت روی خاکساران را چو زر</p><p>یعنی اکسیر وجودم خاک را زر می‌کنم</p><p>چون تو پیش آیی زبان را قوت تقریر نیست</p><p>گرچه هردم صد سخن با خود مقرر می‌کنم</p><p>می‌دهی عشوه که جامی خاصه من آن توام</p><p>سادگی بین کین سخن را از تو باور می‌کنم!</p><h2><a id="poem-79150" href="https://ganjoor.net/jami/divanj/fateha-shabab/ghazal-jf/sh685">شمارهٔ ۶۸۵</a></h2>
<p>روی تو غایب از نظر گل را تماشا چون کنم</p><p>چون لاله داغم بر جگر گلگشت صحرا چون کنم</p><p>مثل تو جویم هر زمان تا باشدم آرام جان</p><p>بی مثل بودی در جهان مثل تو پیدا چون کنم</p><p>گیرم به لب مهری نهم کز ناله و افغان رهم</p><p>دل را صبوری چون دهم جان را شکیبا چون کنم</p><p>نی بی تو برگ زیستن نی مرگ من در دست من</p><p>اکنون به کار خویشتن حیرانم آیا چون کنم</p><p>حاشا که من غیر تو را سازم درون سینه جا</p><p>خود گو به جای آشنا بیگانه را جا چون کنم</p><p>تن را دوا کردم طلب آسوده شد از تاب تب</p><p>دارم به دل داغی عجب آن را مداوا چون کنم</p><p>گویند جامی دمبدم بیرون مده از دیده نم</p><p>زین گونه کز طوفان غم شد دیده دریا چون کنم</p><h2><a id="poem-79151" href="https://ganjoor.net/jami/divanj/fateha-shabab/ghazal-jf/sh686">شمارهٔ ۶۸۶</a></h2>
<p>جدا ز لاله رخ خود بهار را چه کنم</p><p>هزار داغ به دل لاله زار را چه کنم</p><p>ز خون دیده کنارم پر است بی لب یار</p><p>کنار کشت و لب جویبار را چه کنم</p><p>گرفتم آنکه کنم دیده را به گل مشغول</p><p>درون جان و دل این خار خار را چه کنم</p><p>به طوف باغ غم روز را برم بیرون</p><p>بلا و محنت شبهای تار را چه کنم</p><p>غباری از ره آن مشکبو غزال رسید</p><p>به جز عبیر کفن آن غبار را چه کنم</p><p>شکاف سینه توانم که بندم از مرهم</p><p>تراوش مژه اشکبار را چه کنم</p><p>ملولم از دو جهان بی جمال او جامی</p><p>چو یار نیست به دست این دیار را چه کنم</p><h2><a id="poem-79152" href="https://ganjoor.net/jami/divanj/fateha-shabab/ghazal-jf/sh687">شمارهٔ ۶۸۷</a></h2>
<p>غم رخم زرد می کند چه کنم</p><p>نفسم سرد می کند چه کنم</p><p>همچو اختر شراره آه مرا</p><p>آسمان گرد می کند چه کنم</p><p>شد تنم خاک و تند باد فراق</p><p>خاک را گرد می کند چه کنم</p><p>می دهد جان دلم ز مستی عشق</p><p>می جوانمرد می کند چه کنم</p><p>می کشم دردناک ناله ز دل</p><p>دل من درد می کند چه کنم</p><p>با دلم دور چرخ هر چه ز جور</p><p>می توان کرد می کند چه کنم</p><p>یار فرد است و بنده جامی را</p><p>از جهان فرد می کند چه کنم</p><h2><a id="poem-79153" href="https://ganjoor.net/jami/divanj/fateha-shabab/ghazal-jf/sh688">شمارهٔ ۶۸۸</a></h2>
<p>کی بود یارب که رو در یثرب و بطحا کنم</p><p>گه به مکه منزل و گه در مدینه جا کنم</p><p>بر کنار زمزم از دل برکشم یک زمزمه</p><p>وز دو چشم خون فشان آن چشمه را دریا کنم</p><p>صد هزاران دی درین سودا مرا امروز گشت</p><p>نیست صبرم بعد ازین کامروز را فردا کنم</p><p>یا رسول الله به سوی خود مرا راهی نمای</p><p>تا ز فرق سر قدم سازم ز دیده پا کنم</p><p>آرزوی «جنة الماوی » برون کردم ز دل</p><p>جنتم این بس که بر خاک درت ماوا کنم</p><p>خواهم از سودای پابوست نهم سر در جهان</p><p>یا به پایت سر نهم یا سر درین سودا کنم</p><p>مردم از شوق تو معذورم اگر هر لحظه‌ای</p><p>جامی‌آسا نامه شوق دگر انشا کنم</p><h2><a id="poem-79154" href="https://ganjoor.net/jami/divanj/fateha-shabab/ghazal-jf/sh689">شمارهٔ ۶۸۹</a></h2>
<p>هر زمان گویم که مهر او ز دل بیرون کنم</p><p>لیک با خود بس نمی آیم ندانم چون کنم</p><p>بوالعجب کاری که خلقی در پی درمان من</p><p>من به فکر آنکه هر دم درد خویش افزون کنم</p><p>گر نهم گریان سر اندر کوه بی لعل لبش</p><p>سنگها را چشمه سازم چشمه ها را خون کنم</p><p>نقش بندم سوی او صد نامه مضمون سوز و درد</p><p>اشک خونین را به رخ عنوان آن مضمون کنم</p><p>جای تکبیر و دعا خواهم ز لیلی قصه خواند</p><p>ناگه ار روزی گذر بر تربت مجنون کنم</p><p>خلق را بر مجمر غم دل بسوزانم چو عود</p><p>ناله در چنگ فراقش گر بدین قانون کنم</p><p>کشته شد جامی ز هجر افسانه وصلش چه سود</p><p>مرغ بسمل کی زید صدبار اگر افسون کنم</p><h2><a id="poem-79155" href="https://ganjoor.net/jami/divanj/fateha-shabab/ghazal-jf/sh690">شمارهٔ ۶۹۰</a></h2>
<p>من که با یاد رخت آن آستان مسکن کنم</p><p>کی به عمر خویشتن یاد گل و گلشن کنم</p><p>دیده روشن می شود از صورت زیبای تو</p><p>ور کسی انکار این معنی کند روشن کنم</p><p>غمزه شوخت به خونریزم کشد تیغ جفا</p><p>با خیالت نیم شب گر دست در گردن کنم</p><p>بس که لاف بندگی زد سرو پیش قامتت</p><p>راستی هر جا رسم آزادی سوسن کنم</p><p>آنچه زاهد می کند در خانقه شام و صباح</p><p>والله از میخانه ام رانند اگر آن من کنم</p><p>جان چه آرم پیش گنجشکی که از بامش پرد</p><p>مرغ شاخ سدره را چون دانه از ارزن کنم</p><p>صحبت یار و اوان عیش و ایام بهار</p><p>از خرد نبود که اکنون ترک می خوردن کنم</p><p>کی برد همسایه را جامی شبان تیره خواب</p><p>بس که از داغ جدایی ناله و شیون کنم</p><h2><a id="poem-79156" href="https://ganjoor.net/jami/divanj/fateha-shabab/ghazal-jf/sh691">شمارهٔ ۶۹۱</a></h2>
<p>هر زمانت پیش چشم خود تخیل می‌کنم</p><p>یک به یک اسرار حسنت را تامل می‌کنم</p><p>چون بدین خوبی که هستی نقش می‌بندم تو را</p><p>می‌شوم حیران که بی‌تو چون تحمل می‌کنم</p><p>نام تو گفتن نیارم فاش مقصودم تویی</p><p>گر حدیث سرو یا افسانهٔ گل می‌کنم</p><p>چون زنی تیغم که جان ده بهر تیغ دیگر است</p><p>نه برای جان اگر ناگه تعلل می‌کنم</p><p>می‌روم دامن کشان با دلق رنگین از شراب</p><p>در صف دُردی‌کشان عرض تجمل می‌کنم</p><p>سر عشق از دفتر گل خواندنم دستور نیست</p><p>فهم آن معنی ز گفت‌و‌گوی بلبل می‌کنم</p><p>گفتمش جامی اسیر توست گفتا آگهم</p><p>لیک بهر طعن بدگویان تغافل می‌کنم</p><h2><a id="poem-79157" href="https://ganjoor.net/jami/divanj/fateha-shabab/ghazal-jf/sh692">شمارهٔ ۶۹۲</a></h2>
<p>آرزوی دل خونین جگرانت خوانم</p><p>مردم دیده صاحبنظرانت خوانم</p><p>چون قبا چست کنی طرف کله برشکنی</p><p>پادشاه همه شیرین پسرانت خوانم</p><p>نیست حد چو منی بردن نام چو تویی</p><p>بهر روپوش به نام دگرانت خوانم</p><p>تا نمودی به ته پیرهن اندام چو سیم</p><p>نازنین تر ز همه سیمبرانت خوانم</p><p>تا نبینی رخش ای شیخ عیان گر چه شوی</p><p>پای تا سر خبر از بی خبرانت خوانم</p><p>همچو عمر از من دلداده روان می گذری</p><p>جای آن هست که عمر گذرانت خوانم</p><p>جامی از هر چه نه دیدار بتان دیده بپوش</p><p>تا درین انجمن از دیده ورانت خوانم</p><h2><a id="poem-79158" href="https://ganjoor.net/jami/divanj/fateha-shabab/ghazal-jf/sh693">شمارهٔ ۶۹۳</a></h2>
<p>از عشق تبرا چه کنم چون نتوانم</p><p>با عقل تولا چه کنم چون نتوانم</p><p>از درد تو داغی ست کهن بر دل ریشم</p><p>تدبیر مداوا چه کنم چون نتوانم</p><p>از نازکی خوی تو خواهم که ز رویت</p><p>پوشم نظر اما چه کنم چون نتوانم</p><p>هر چند که بگذشت ز حد وعده وصلت</p><p>آهنگ تقاضا چه کنم چون نتوانم</p><p>خاریم شکسته ست به پا بر سر کویت</p><p>عزم گل و صحرا چه کنم چون نتوانم</p><p>زد شعله به جان شوق وصال توام امروز</p><p>تاخیر به فردا چه کنم چون نتوانم</p><p>من جامی مشهور به سودای بتانم</p><p>ترک رخ زیبا چه کنم چون نتوانم</p><h2><a id="poem-79159" href="https://ganjoor.net/jami/divanj/fateha-shabab/ghazal-jf/sh694">شمارهٔ ۶۹۴</a></h2>
<p>تا با تو من دلشده یکجا ننشینم</p><p>گر سر برود فی المثل از پا ننشینم</p><p>بی رنج کسی چون نبرد ره به سر گنج</p><p>آن به که بکوشم به تمنا ننشینم</p><p>تا با تو رقیبان تو تنها ننشینند</p><p>یکدم ز رقیبان تو تنها ننشینم</p><p>دادی به زبان دگران وعده قتلم</p><p>در کوی تو جز بهر تقاضا ننشینم</p><p>روی توام امروز بهشت است عجب نیست</p><p>گر منتظر وعده فردا ننشینم</p><p>عشاق تو را قدر چو از عشق بلند است</p><p>چون در صفشان از همه بالا ننشینم</p><p>چون صبر ندارم کنم از هجر کناره</p><p>کشتی چو شکسته ست به دریا ننشینم</p><p>گفتی که به راهم منشین جامی ازین بیش</p><p>از پای من این خار بکش تا ننشینم</p><h2><a id="poem-79160" href="https://ganjoor.net/jami/divanj/fateha-shabab/ghazal-jf/sh695">شمارهٔ ۶۹۵</a></h2>
<p>سوی صحرا نی پی عیش و تماشا می روم</p><p>بی تو بر من شهر تنگ آمد به صحرا می روم</p><p>تا تو رفتی از برم با کس ندارم الفتی</p><p>گر چه باشد صد کسم همراه تنها می روم</p><p>هیچ جای از وحشت تنهاییم نبود ملال</p><p>مونس جانم خیال توست هر جا می روم</p><p>پا به زنجیر بلا هر سو طلبگار توام</p><p>عاشق ویرانه ام زنجیر بر پا می روم</p><p>فی المثل گر زیر پای من بود گل یا حریر</p><p>گر نه سوی توست ره بر خار و خارا می روم</p><p>در سلوک عشق تو هیچم نگیرد پیش راه</p><p>در تجرد گام بر گام مسیحا می روم</p><p>گفتم ای جان رو که بی جانان نخواهم زندگی</p><p>گفت جامی صبر کن امروز و فردا می روم</p><h2><a id="poem-79161" href="https://ganjoor.net/jami/divanj/fateha-shabab/ghazal-jf/sh696">شمارهٔ ۶۹۶</a></h2>
<p>گر همی‌باشم به کنج خانه شیدا می‌شوم</p><p>ور همی‌آیم میان خلق رسوا می‌شوم</p><p>ای خوش آن دم کو چو طفلان می‌زند سنگ جفا</p><p>ناگه ار جایی من دیوانه پیدا می‌شوم</p><p>لطف پنهانی و ناز آشکارم می‌کشد</p><p>تا بدین حد نی خراب شکل زیبا می‌شوم</p><p>باغبانا بهر گل چیدن مجو آزار من</p><p>چون درین بستان من از بهر تماشا می‌شوم</p><p>گفت روزی خواهمت کشتن به دست خود کنون</p><p>مهلت از حد شد برش بهر تقاضا می‌شوم</p><p>روزها با این و آن هرگونه باشد بگذرد</p><p>وای جان من در آن شب‌ها که تنها می‌شوم</p><p>جامیا روی خلاصی چون بود چون درد عشق</p><p>می‌رود پیش از من بیچاره هرجا می‌شوم</p><h2><a id="poem-79162" href="https://ganjoor.net/jami/divanj/fateha-shabab/ghazal-jf/sh697">شمارهٔ ۶۹۷</a></h2>
<p>از هر که نامت ای بت غماز بشنوم</p><p>خواهم که بازگوید تا باز بشنوم</p><p>صد ره حکایت تو به پایان اگر رسد</p><p>خواهم که بار دیگر از آغاز بشنوم</p><p>تعلیم غمزه تو بود هر کجا که من</p><p>قانون سحر و قاعده ناز بشنوم</p><p>هر شب به پای روزن و بام تو جا کنم</p><p>باشد که چون سخن کنی آواز بشنوم</p><p>خواهم به نرد عشق تو نقد دو کون باخت</p><p>تا کی فسون عقل دغاباز بشنوم</p><p>هر صبحدم ز شوق قدت سوی باغبان</p><p>آیم حدیث سرو سرافراز بشنوم</p><p>جامی نهفته دار غمش را میان جان</p><p>مپسند کز زبان کس این راز بشنوم</p><h2><a id="poem-79163" href="https://ganjoor.net/jami/divanj/fateha-shabab/ghazal-jf/sh698">شمارهٔ ۶۹۸</a></h2>
<p>اگر به کوی تو یک شب سری به خشت نهم</p><p>سرم مباد اگر پای در بهشت نهم</p><p>ز فرش سندس و استبرقم نیاید یاد</p><p>چو تن به یاد تو بر خاک و سر به خشت نهم</p><p>ز وضع زهد نیابم نسیم خیر آن به</p><p>که نقد صومعه بر آتش کنشت نهم</p><p>کجا به کعبه مقصود ره توانم برد</p><p>چو گام سعی نه بر وفق سرنوشت نهم</p><p>ز لوح ساده توان خواند سر خط خوشت</p><p>چرا به صفحه دل حرف خوب و زشت نهم</p><p>ز کشتزار حیاتم بس این که مجلس عیش</p><p>به پای سرو و لب جوی و طرف کشت نهم</p><p>ز دست رفت سر رشته وفا جامی</p><p>عنان چه در کف یار جفاسرشت نهم</p><h2><a id="poem-79164" href="https://ganjoor.net/jami/divanj/fateha-shabab/ghazal-jf/sh699">شمارهٔ ۶۹۹</a></h2>
<p>هر شب به پاسبان تو جان در میان نهم</p><p>آنگه رخ نیاز بر آن آستان نهم</p><p>گفتی رخم ببین و به جان منتم بکش</p><p>فرمان برم به دیده و منت به جهان نهم</p><p>پای مرا به قید وفا استوار کن</p><p>زان پیش کز جفای تو سر در جهان نهم</p><p>شبها ز شوق روی تو با چشم اشکبار</p><p>بنشینم و نظر به مه آسمان نهم</p><p>هر غم که یابم از تو نهان سازمش به دل</p><p>وانگه بر او ز داغ تو مهر و نشان نهم</p><p>مپسند کز تو صید بود بهره مند و من</p><p>محروم وار چشم به تیر و کمان نهم</p><p>جامی ز شیخ صومعه نگشود سر عشق</p><p>آن به که رو به خدمت پیر مغان نهم</p><h2><a id="poem-79165" href="https://ganjoor.net/jami/divanj/fateha-shabab/ghazal-jf/sh700">شمارهٔ ۷۰۰</a></h2>
<p>من کیم تا رو به آن رخساره زیبا نهم</p><p>کاش بتوانم که دیده بر کف آن پا نهم</p><p>چون سواره بگذری از نعل سم مرکبت</p><p>هر کجا یابم نشان از شوق رو آنجا نهم</p><p>داغ بر توسن منه بگذار از بهر خدا</p><p>تا شکافم سینه وان هم بر دل شیدا نهم</p><p>رام شو ای آهوی وحشی که نزدیک آمده ست</p><p>کز غمت دیوانه گردم روی در صحرا نهم</p><p>وصف حسنت با رقیب کوردل گفتن چه سود</p><p>آینه بهر چه پیش چشم نابینا نهم</p><p>خواب چون آید مرا شبها چنین کز هجر تو</p><p>زیر پهلو خار پاشم زیر سر خارا نهم</p><p>من که امروز از می و شاهد به نقدم در بهشت</p><p>چشم چون زاهد چرا بر نسیه فردا نهم</p><p>جامی از شوق لبش وقت است کاندر میکده</p><p>خرقه و سجاده رهن ساغر صهبا نهم</p><h2><a id="poem-79166" href="https://ganjoor.net/jami/divanj/fateha-shabab/ghazal-jf/sh701">شمارهٔ ۷۰۱</a></h2>
<p>کی بود کی که ازین سوز درون باز رهم</p><p>یا ازین درد و غم روز فزون باز رهم</p><p>چند طعن خرد ای عشق خدا را مددی</p><p>شاید از درد سر او به جنون باز رهم</p><p>فکر زلفش به فسانه نرود از سر من</p><p>این نه ماری ست که از وی به فسون باز رهم</p><p>این همه عشوه و دستان که تو را می بینم</p><p>چه کنم یارب و از دست تو چون باز رهم</p><p>باش دمساز من دلشده ای بخت بلند</p><p>تا ز ناسازی این بخت نگون باز رهم</p><p>بر دل من بنه ای مرهم دلها دستی</p><p>تا ز درد دل بی صبر و سکون باز رهم</p><p>جامیا جرعه ای از جام فنا می خواهم</p><p>تا بدان شربت ازین خوردن خون باز رهم</p><h2><a id="poem-79167" href="https://ganjoor.net/jami/divanj/fateha-shabab/ghazal-jf/sh702">شمارهٔ ۷۰۲</a></h2>
<p>هر دم ز تو بر سینه صد داغ جفا خواهم</p><p>با درد تو خو دارم حاشا که دوا خواهم</p><p>هر کس به هوای دل خواهد ز تو مقصودی</p><p>این جمله طفیل تو من از تو تو را خواهم</p><p>نتوان به مژه رفتن از رهگذرت گردی</p><p>آن به که من این سرمه از باد صبا خواهم</p><p>نبود چو رقیبانم در حوصله پیوندت</p><p>لیک از تو رقیبان را چون خویش جدا خواهم</p><p>دی از تو وفا جستم دادی به جفا وعده</p><p>باز آمده ام امروز کان وعده وفا خواهم</p><p>دستم به سر سروت چون می نرسد خود را</p><p>در راه تو چون سایه افتاده ز پا خواهم</p><p>گفتی که که را خواهی از خیل بتان جامی</p><p>چشمی ست مرا آخر غیر از تو که را خواهم</p><h2><a id="poem-79168" href="https://ganjoor.net/jami/divanj/fateha-shabab/ghazal-jf/sh703">شمارهٔ ۷۰۳</a></h2>
<p>چو نبود روی جانان دیدهٔ روشن نمی‌خواهم</p><p>چه جای دیده روشن که جان در تن نمی‌خواهم</p><p>میفروز ای رفیق امشب چراغ این کلبهٔ غم را</p><p>که بی‌روی وی این ویرانه را روشن نمی‌خواهم</p><p>ز تار و پود هر جنسی تنش آزار می‌گیرد</p><p>به جز برگ گل سوریش پیراهن نمی‌خواهم</p><p>غمش آتش به من در زد رمید از دل خیال او</p><p>که من شب‌ها ز قُدسم گوشهٔ گلخن نمی‌خواهم</p><p>نشان ای باغبان پیش خس و خارم که بی‌پایان</p><p>غمی دارم تماشای گل و سوسن نمی‌خواهم</p><p>تنم چون خاک گردد در رهش آبی زن ای دیده</p><p>که من این گرد محنت را بر آن دامن نمی‌خواهم</p><p>به صد زاری وصالش خواستم گفتا برو جامی</p><p>چه سود از خواهش بسیار تو چون من نمی‌خواهم</p><h2><a id="poem-79169" href="https://ganjoor.net/jami/divanj/fateha-shabab/ghazal-jf/sh704">شمارهٔ ۷۰۴</a></h2>
<p>هر صبح خروشی ز دل تنگ برآریم</p><p>فریاد ز مرغان شبآهنگ برآریم</p><p>ساقی گل ما را بزن از جام می آبی</p><p>تا روزنه نام و در ننگ برآریم</p><p>مستی و خموشی نسزد مطرب ما کو</p><p>تا شور و فغانی ز نی و چنگ برآریم</p><p>ما آینه طلعت یاریم نشاید</p><p>کز همدمی تیره دلان زنگ برآریم</p><p>فرهادوشانیم که گر قیمت لعلت</p><p>صد گوهر کانی بود از سنگ برآریم</p><p>چون صلح کنان بر صف یاران فکنی تیر</p><p>ما بر سر پیکان تو صد جنگ برآریم</p><p>جامی سوی میخانه کش این جامه ازرق</p><p>باشد که به آب می گلرنگ برآریم</p><h2><a id="poem-79170" href="https://ganjoor.net/jami/divanj/fateha-shabab/ghazal-jf/sh705">شمارهٔ ۷۰۵</a></h2>
<p>از چشم خوابناک تو بی خواب مانده ایم</p><p>وز جعد تابدار تو بیتاب مانده ایم</p><p>تا دیده ایم گوشه محراب ابرویت</p><p>چون عابدان به گوشه محراب مانده ایم</p><p>هر جا کشیده ایم ز دل آه آتشین</p><p>صد داغ ازان به سینه احباب مانده ایم</p><p>بر چون دهد نهال امید این چنین که ما</p><p>از جویبار لطف تو بی آب مانده ایم</p><p>گر چشم ما ز گریه چو دریا شود رواست</p><p>زینسان که دور ازان در نایاب مانده ایم</p><p>پهلو که مانده ایم در آن کو به خار و خس</p><p>گویی به چاربالش سنجاب مانده ایم</p><p>جامی حدیث خرقه و سجاده تا به کی</p><p>ما هر چه بود رهن می ناب مانده ایم</p>
</body></html>