<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر سوم - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65796" href="https://ganjoor.net/jami/7ourang/7-1/sd3/sh25">بخش ۲۵ - گفتار در فضیلت جود و کرم</a></h2>
<p>پیش سوداییان تخت و جلال</p><p>نیست جز تاج جود رأس المال</p><p>گر نه سرمایه تاج جود کنند</p><p>کی ز سودای خویش سود کنند</p><p>معنی جود چیست بخشیدن</p><p>عادت برق چیست رخشیدن</p><p>برق رخشان کند جهان روشن</p><p>جود و احسان جهان جان روشن</p><p>پرتو برق هست تا یکدم</p><p>پرتو جود تا بود عالم</p><p>گر چه یک مرد در زمانه نماند</p><p>وز جوانمرد جز فسانه نماند</p><p>تا بود دور گنبد گردان</p><p>ما و افسانه جوانمردان</p><p>رفت حاتم ازین نشیمن خاک</p><p>ماند نامش کتابه افلاک</p><p>هر چه داری ببخش و نام برآر</p><p>به نکویی و نام نیک گذار</p><p>زانکه زیر زمردین طارم</p><p>نام نیکو بود حیات دوم</p><p>هر چه دادی نصیبت آن باشد</p><p>وانچه نی حظ دیگران باشد</p><p>بهره خود به دیگران چه دهی</p><p>مال خود بهر دیگران چه نهی</p><h2><a id="poem-65797" href="https://ganjoor.net/jami/7ourang/7-1/sd3/sh26">بخش ۲۶ - حکایت معامله و مقاوله حکم با زن</a></h2>
<p>زد حکیمی به حکم جود قدم</p><p>ریخت در جیب زن هزار درم</p><p>چند روزی کزان گذشت حکیم</p><p>خواست از زن حساب صره سیم</p><p>گفت هر جا که سایلی زد بانگ</p><p>رفت در کار سایلان یک دانگ</p><p>دانگ دیگر به میهمانان رفت</p><p>به رفیقان و مهربانان رفت</p><p>آنچه ماند از همه ذخیره خویش</p><p>کردم از بهر روز تیره خویش</p><p>گفت دانا به شرع جود و عطا</p><p>آنچه گفتی به من خطاست خطا</p><p>هر چه دادی همان ذخیره توست</p><p>روشنی بخش روز تیره توست</p><p>وانچه از بهر خود نهادستی</p><p>جای در جیب و کیسه دادستی</p><p>زان شود کار وارثی به رواج</p><p>یا کند دست حادثی تاراج</p><h2><a id="poem-65798" href="https://ganjoor.net/jami/7ourang/7-1/sd3/sh27">بخش ۲۷ - حکایت رحم کردن نوشیروان بر آن پیرزن ناتوان که به کوزه ای نادرست دست و روی خود می شست</a></h2>
<p>خواست تا آفتابه زر خویش</p><p>به بر او فرستد از بر خویش</p><p>باز گفتا مبادا گرداند</p><p>کش چنان دیدم و خجل ماند</p><p>بر فقیران گرد خود یکسر</p><p>کرد قسمت چل آفتابه زر</p><p>پیرزن گشت بهره مند از وی</p><p>کس نبرده به قصه او پی</p><p>کرد نوشیروان شه عادل</p><p>نیمروزی به بام خود منزل</p><p>دید بر پشت بام همسایه</p><p>پیر زالی فقیر و بی مایه</p><p>قامت کوژ و کوزه ای در دست</p><p>چون وی از روزگار دیده شکست</p><p>نه ورا نایژه نه دسته به جای</p><p>نه تهی کایستد به آن بر پای</p><p>خواست تا حیله ای برانگیزد</p><p>کآب از آنجا به روی خود ریزد</p><p>کوزه زان حیله ها که می انگیخت</p><p>می فتاد آب بر زمین می ریخت</p><p>چشم نوشیروان چو آن را دید</p><p>از مژه اشک مرحمت بارید</p><p>گفت بر خود که وای بر ما باد</p><p>خشم خلق و خدای بر ما باد</p><p>که به پهلوی ما فقیری را</p><p>عمر بگذشته گنده پیری را</p><p>نبود کوزه ای به دست درست</p><p>که به آن روی خود تواند شست</p><h2><a id="poem-65799" href="https://ganjoor.net/jami/7ourang/7-1/sd3/sh28">بخش ۲۸ - حکایت سنجر و بخشیدن منقل پر لعل و گوهر</a></h2>
<p>سنجر بن ملکشه آن شه راد</p><p>که در جود بر زمانه گشاد</p><p>گفت او بود همچو ابر بهار</p><p>بر جهان در فشان و گوهر بار</p><p>داشت آماده شاه فرزانه</p><p>خاصه از بهر دی یکی خانه</p><p>خانه ای از زمردین سقلاط</p><p>چون چمن در بهار سبز بساط</p><p>منقلی در میانش از زر ناب</p><p>پر فروزنده لعلهای خوشاب</p><p>هر که نی دست و پا به آن بردی</p><p>منقل آتشش گمان بردی</p><p>روزی از ره یکی غریب رسید</p><p>که جهان همچو او ادیب ندید</p><p>همچو دریا و کان گرانمایه</p><p>همچو خورشید و مه سبکسایه</p><p>بود آسیب برد دی خورده</p><p>سوی آن برد دست افسرده</p><p>اهل مجلس چو از وی آن دیدند</p><p>همچو گل از شگفت خندیدند</p><p>و او زان کار خود سرافکنده</p><p>نرگس آسا بماند شرمنده</p><p>روز دیگر چو بامداد پگاه</p><p>آمد از لطف گفت با او شاه</p><p>زدی امروز سوی ما باری</p><p>زودتر گام سعی گفت آری</p><p>شب ز سرما ستمکش آمده ام</p><p>بامدادان به آتش آمده ام</p><p>تا مگر اخگری بیندوزم</p><p>خانه خود به آن برافروزم</p><p>شه چو از فاضل آن لطیفه شنید</p><p>لعل و منقل همه به او بخشید</p><p>گفت کاینها به خانه خود بر</p><p>دامن خویشتن بر آن گستر</p><p>تا چو سرمای دی شود کاری</p><p>همچو دی ز آفتش نیازاری</p><h2><a id="poem-65800" href="https://ganjoor.net/jami/7ourang/7-1/sd3/sh29">بخش ۲۹ - قصه حاتم و آن بند از پای اسیری گشادن و بر پای خود نهادن</a></h2>
<p>حاتم آن بحر جود و کان عطا</p><p>روزی از قوم خویش ماند جدا</p><p>اوفتادش گذر به قافله ای</p><p>دید اسیری به پای سلسله ای</p><p>پیش آمد اسیر بهر گشاد</p><p>خواست زو فدیه تا شود آزاد</p><p>حاتم آنجا نداشت هیچ به دست</p><p>بر وی از بار آن رسید شکست</p><p>حالی از لطف پای پیش نهاد</p><p>بند او را به پای خویش نهاد</p><p>ساخت زان بند سخت آزادش</p><p>اذن رفتن به جای خود دادش</p><p>قوم حاتم ز پی رسیدندش</p><p>چون اسیران به بند دیدندش</p><p>فدیه او ز مال او دادند</p><p>پای او هم ز بند بگشادند</p><h2><a id="poem-65801" href="https://ganjoor.net/jami/7ourang/7-1/sd3/sh30">بخش ۳۰ - گفتار در مذمت بخل</a></h2>
<p>بخل قفلیست بر خزینه شاه</p><p>تا کند دست شاه ازان کوتاه</p><p>قفل بگشا که دست کوتاهی</p><p>نیست لایق به منصب شاهی</p><p>دل شه کز خزینه اش هوس است</p><p>دولت شاهیش خزینه بس است</p><p>تا بود شاه شاه بی خم و پیچ</p><p>زانکه باید نیایدش کم هیچ</p><p>ور بماند ازان معاذالله</p><p>که تواند خزینه داشت نگه</p><p>بخل نخلیست دخل آن همه خار</p><p>خار آن جان خستگان آزار</p><p>گر به خرمای او بری دندان</p><p>هست دندان شکن تر از سندان</p><p>فی المثل گر فشاندش مریم</p><p>زان نریزد به غیر سنگ ستم</p><p>بخل نخلیست نوش او همه نیش</p><p>جگر خستگان ز نیشش ریش</p><p>گر بیالایدت به شهد انگشت</p><p>سازدت خم ز بار منت پشت</p><p>به حیل بر در بخیل مرو</p><p>به عزیزی او ذلیل مشو</p><p>که به سوی کریم فخر شعار</p><p>آن ذلیلی کند دلیلی عار</p><p>عار اگر می کشی از آنان کش</p><p>که بود فخر و عار از آنان خوش</p><p>نه بر ابروی آن گروه گره</p><p>نه پر آژنگ رویشان چو زره</p><p>بدهند و ز شرم داده خویش</p><p>از فقیران سرافکنند به پیش</p><p>نه که هر جا ز خاصه و عامه</p><p>از لئیمی کنند هنگامه</p><p>لطف و احسان خود شمار کنند</p><p>گردنت را به زیر بار کنند</p><h2><a id="poem-65802" href="https://ganjoor.net/jami/7ourang/7-1/sd3/sh31">بخش ۳۱ - حکایت آنچه رسول صلی الله علیه و سلم در حق آن زن بخیل گفته است</a></h2>
<p>شد به پیش رسول بیوه زنی</p><p>از نهال قبول میوه کنی</p><p>وصف او کرد با رسول کسی</p><p>زد ز اعمال خیر او نفسی</p><p>که همه روز روزه می دارد</p><p>همه شب جز نماز نگذارد</p><p>لیکن از جود دست او بسته ست</p><p>رگ جانش به بخل پیوسته ست</p><p>گفت ختم رسل که دامن و جیب</p><p>کاشش آلوده بودی از همه عیب</p><p>وز بخیلی نبودیش بسته</p><p>دست از بذل مال پیوسته</p><p>هر کجا بخل فخر پی سپر است</p><p>هر کجا جود عیبها هنر است</p><h2><a id="poem-65803" href="https://ganjoor.net/jami/7ourang/7-1/sd3/sh32">بخش ۳۲ - حکایت پسر یحیی برمکی و صفت بخل وی</a></h2>
<p>داشت یحیای برمکی پسری</p><p>بلکه فرزند بخل را پدری</p><p>یاد کردی ز بخشش پدران</p><p>گریه برداشتی چو نوحه گران</p><p>کان همه سیم و زر چرا دادند</p><p>زو پی من ذخیره ننهادند</p><p>تا من اکنون به هر درم ستمی</p><p>دیدمی و ندادمی درمی</p><p>هیچ نادیده ای که مهره یشم</p><p>لعل و گوهر نمودیش در چشم</p><p>تا به حدی لئیم بود و بخیل</p><p>که اگر روز مرگ عزرائیل</p><p>بخل کردی به باد در قولنج</p><p>گر چه جانش برآمدی زان رنج</p><p>نان گرفتی ز وی به فدیه جان</p><p>جان روان دادی ندادی نان</p><p>داشت میراث بنده ای ز پدر</p><p>بسته در خدمتش چو مور کمر</p><p>تنی از لاغری به مو نزدیک</p><p>چون میان بتان همه باریک</p><p>بودی از بس گرسنگی خورده</p><p>چون خیالی نه زنده نی مرده</p><p>جامه ای در برش سراسر چاک</p><p>در حرمان دیگرش هر چاک</p><p>بوالفضولی چو حال او را دید</p><p>خبر از خوان خواجه اش پرسید</p><p>گفت کو را شکست خوانی هست</p><p>در فراخی بسی کم از کف دست</p><p>گرد خوان صحن و کاسه اش بس آش</p><p>هر یکی همچو دانه خشخاش</p><p>کز سر سوزنش خراشیده</p><p>صحن ما کاسه زان تراشیده</p><p>مگس از آش او شود محروم</p><p>گر نهد پشه ای در آن خرطوم</p><p>نیم شب خوان کشد به خانه و بس</p><p>که نه پشه ست آن زمان نه مگس</p><p>بعد ازان سوی جامه اش نگریست</p><p>گفت در جامه چاکت این همه چیست</p><p>گر چه بر خوردنی نیی فیروز</p><p>باری این چاک های جامه بدوز</p><p>گفت بر سوزنی ندارم دست</p><p>که توان خرقه ای به هم پیوست</p><p>خواجه ام را ز بصره تا بغداد</p><p>گر بود پر ز سوزن پولاد</p><p>پس ز کنعان بیاید اسرائیل</p><p>همره جبرئیل و میکائیل</p><p>خانه کعبه را کنند گرو</p><p>چند روز اوفتند در تگ و دو</p><p>تا به آن جست و جوی پی در پی</p><p>سوزنی عاریت کنند از وی</p><p>تا زند بخیه درزی چالاک</p><p>آنچه بر یوسف از قفا شده چاک</p><p>ندهد سوزن آن فرومایه</p><p>نکند شادشان ازان وایه</p><p>بفسرد از توهم آن غر زن</p><p>که شود سوده ناگه آن سوزن</p><p>گیردش لایزال تب لرزه</p><p>زان تبش در خیال صد هرزه</p><h2><a id="poem-65804" href="https://ganjoor.net/jami/7ourang/7-1/sd3/sh33">بخش ۳۳ - گفتار در بیان آنکه پادشاهان را از دو کس گریز نیست عالمی که کار دین وی سازد و وزیری که کار دنیای وی پردازد</a></h2>
<p>شاه را چاره نیست از دو نفر</p><p>تا زید در جهان به دولت و فر</p><p>آن یکی کار دین او سازد</p><p>وین دگر کار ملک پردازد</p><p>اول از ذکر آن کنم آغاز</p><p>که دهد کار شرع و دین را ساز</p><p>کیست آن عالمی به علم علم</p><p>زده اندر عمل به علم قدم</p><p>دشت کشت ازل به علم و ادب</p><p>شجر طیبش رسیده لقب</p><p>اصلها ثابت به قوت دین</p><p>فرعها فی السماء ز نور یقین</p><p>بیخ او در زمین دین محکم</p><p>شاخ او میوه ریز در عالم</p><p>گر بلغزد شکسته ای را پای</p><p>در ره دین ز نفس بدفرمای</p><p>تیره ناگشته دست او گیرد</p><p>عذر او را به لطف بپذیرد</p><p>شاه اگر از فریب نفس حرون</p><p>پا ز میدان دین نهد بیرون</p><p>خر او در خلاب نگذارد</p><p>زان عنانش گرفته باز آرد</p><p>در همه رازها بود محرم</p><p>بر همه ریش ها بود مرهم</p><p>قدم اندر ره هوس نزند</p><p>جز برای خدا نفس نزند</p><p>هر چه گوید برای حق گوید</p><p>راه حق را برای حق پوید</p><p>نه که پهلوی ظلم پردازان</p><p>بنشیند به قربشان نازان</p><p>به خوشامد زبان گشاده کند</p><p>مدد هر ز ره فتاده کند</p><p>دور دارد فعالشان ز وبال</p><p>پاک سازد حرامشان ز حلال</p><p>شکم حرص و معده آزش</p><p>ناورد از حرام ها بازش</p><p>هرچه پیش آیدش چه تلخ و چه شور</p><p>نکند هیچ فرق چون بط کور</p><p>چون بط کور لقمه اندازد</p><p>گردن خود به آسمان یازد</p><p>مگس است او و این عوانان سگ</p><p>خون سگ چون غذایش اندر رگ</p><p>گه گه از ترک هر هوا و هوس</p><p>سگ ز تقلیب دهر گردد کس</p><p>سگمگس هیچگاه کس نشود</p><p>قلب او غیر سگمگس نشود</p><h2><a id="poem-65805" href="https://ganjoor.net/jami/7ourang/7-1/sd3/sh34">بخش ۳۴ - حکایت امیر خوارزمی که ظلم و فسق خود را به شریعت راست کردی</a></h2>
<p>بود پیری به خطه خوارزم</p><p>همه جا ظلمجو چه بزم و چه رزم</p><p>در پی گام ها چه صبح و چه شام</p><p>به شریعت روی همی زد گام</p><p>چار زن داشت لیک چون به نکاح</p><p>زن فزون از چهار نیست مباح</p><p>هر کجا دختر مسلمانی</p><p>پس ستر عفاف پنهانی</p><p>در کمند هوایش افتادی</p><p>چند زن پیش او فرستادی</p><p>تا کشیدندیش به خاک و به خون</p><p>وآوریدندیش ز پرده برون</p><p>به حرمگاه میر بردندی</p><p>به حرمدار وی سپردندی</p><p>میر چون آمدی به گاه نشاط</p><p>گستریدی به بزمگاه بساط</p><p>دخترک را به پیش خود خواندی</p><p>کفرها بر زبان او راندی</p><p>تا چو کافر شدی ازان سخنان</p><p>بنده اش ساختی اسیر کنان</p><p>کردیش بی نکاح شرمنده</p><p>که نباشد نکاح بر بنده</p><p>چیست این کارهای بد فرجام</p><p>حیله های ائمه ایام</p><p>کردگارا به حق صاحب شرع</p><p>که بلند است ازو مناصب شرع</p><p>که رهان شرع را ز حیله گران</p><p>پرده آن گروه را بدران</p><h2><a id="poem-65806" href="https://ganjoor.net/jami/7ourang/7-1/sd3/sh35">بخش ۳۵ - حکایت محتسب بغداد که منکر پیش او معروف بود و معروف در نظر او منکر می نمود</a></h2>
<p>حاجیان را به وقت حج افتاد</p><p>ره به درالخلافه بغداد</p><p>بهر ایشان به محتسب والی</p><p>گفت تا منزلی کند خالی</p><p>گفت فردا به این قیام کنم</p><p>منزل نیکشان مقام کنم</p><p>بامدادان کسی فرستادند</p><p>وان سخن را به یاد او دادند</p><p>گفت رو گو که محتسب امروز</p><p>مجلسی ساخته جهان افروز</p><p>همه اعیان شهر آنجایند</p><p>جز به پیمانه می نپیمایند</p><p>رفته هوش و خرد به باد او را</p><p>ناید از حج و کعبه یاد او را</p><p>روز دیگر چنین رسید خبر</p><p>که نیارد شناخت بام از در</p><p>همچنان از شراب شب مست است</p><p>همچو پیمانه رفته از دست است</p><p>در سیم روز آمد از وی خط</p><p>که به عدلم نشسته بر لب شط</p><p>آمد اینک ز موصل آب به آب</p><p>کشتیی پر ز خیک های شراب</p><p>می کنم راست نرخ و پیمانه</p><p>می دهم عهد اهل میخانه</p><p>که به می غیر می نیامیزند</p><p>از دغا و دغل بپرهیزند</p><p>چون ازین کارها بپردازم</p><p>بهر منزل به هر طرف تازم</p><p>بو که پیدا کنم به نام شما</p><p>منزلی لایق مقام شما</p><p>حاجیی چون شنید این کلمات</p><p>قال یا کلب کل آت آت</p><p>هیچ معروف سرنوشت تو نیست</p><p>هیچ منکر چو روی زشت تو نیست</p><p>هر کجا باشی آمر و ناهی</p><p>نکشد کار جز به گمراهی</p><p>شهر بغداد دلگشا جاییست</p><p>در میانش چو دجله دریاییست</p><p>زیر خاکش بود بهشت نمای</p><p>از مزارات اولیای خدای</p><p>روی شهرش ز چون تو بی دینان</p><p>فسق کاران و فاسق آیینان</p><p>جای اصحاب تفرقه ست همه</p><p>رفض و الحاد و زندقه ست همه</p><p>دارم از دور آسمان گله ای</p><p>که چرا از نزول زلزله ای</p><p>مردگان را نیاورد به برون</p><p>زندگان را نیفکند به درون</p><p>تا شود ظاهرش چو علیین</p><p>باطن او فروتر از سجین</p><p>پاکدینان در او بیاسایند</p><p>کفر کیشان در او بفرسایند</p><h2><a id="poem-65807" href="https://ganjoor.net/jami/7ourang/7-1/sd3/sh36">بخش ۳۶ - در بیان آنکه همچنان که پادشاهان را از دانشمندان خوب گفتار نیک کردار ناچار است از وزیر مشیر به رعایت رعایا و عنایت به کافه برایا ناگزیر است</a></h2>
<p>شاه را آنچنان که نیست گزیر</p><p>از فقیهی به راه شرع مشیر</p><p>از وزیر آنچنان گزیرش نیست</p><p>هر کسی لیک دلپذیرش نیست</p><p>به وزیری کسی بود در خور</p><p>کز همه بعد شه بود برتر</p><p>مقبلی مشفقی نکوکاری</p><p>نیک کردار و راست گفتاری</p><p>دلش از حال دیو و دد آگاه</p><p>دستش از مال نیک و بد کوتاه</p><p>با صغیران خورد غم پدری</p><p>با کبیران زند دم پسری</p><p>همه را خویش خویش پندارد</p><p>خویش را سینه ریش نگذارد</p><p>باشد از وزر اشتقاق وزیر</p><p>سر این اشتقاق سهل مگیر</p><p>وزر بار وزیر بارکش است</p><p>خاطر او به زیر بار خوش است</p><p>می کشد بار خلق بر در شاه</p><p>می شودشان ز ظلم شاه پناه</p><p>می کشد بار شه به ضبط امور</p><p>تا نیفتد ز خلق بر شه زور</p><p>نکند تیره عالم از توره</p><p>نفکند تخم سعی در شوره</p><p>از کفایتگری نپیچد سر</p><p>بر کفایتگران نبندد در</p><h2><a id="poem-65808" href="https://ganjoor.net/jami/7ourang/7-1/sd3/sh37">بخش ۳۷ - حکایت آن بد سرشت که به صاحب عباد نامه نوشت که فلان مالدار مرده است و از وی مال خطیر مانده و بجز یک طفل صغیر وارثی ندارد و جواب نوشتن صاحب عباد به وی</a></h2>
<p>ابن عباد آن بری ز عناد</p><p>یار عباد و سازگار عباد</p><p>نام او زیب نامه کرم است</p><p>همچو اویی درین گروه کم است</p><p>سوی او ساعیی ز خبث سرشت</p><p>به سعایت یکی صحیفه نوشت</p><p>که فلان آن به مال چون قارون</p><p>شد برون زین نشیمن وارون</p><p>وارث مال او ز ناکس و کس</p><p>طفلکی خردسال مانده و بس</p><p>غرضش آنکه دست بگشاید</p><p>مال او هر چه هست برباید</p><p>شاید او نیز کاسه ای لیسد</p><p>یا بر این دوک رشته ای ریسد</p><p>آن کریم زمانه خامه کشید</p><p>وین حروفش به پشت نامه کشید</p><p>کان سفر کرده زین سرای امید</p><p>باد مقرون به رحمت جاوید</p><p>طفلش ایمن ز حادثات زمن</p><p>باد پرورده نبات حسن</p><p>مال او نیز باد روز به روز</p><p>در فزایش ز دولت فیروز</p><p>وانکه اظهار این سعایت کرد</p><p>بر ما دعوی کفایت کرد</p><p>دل ز شادی تهی و کف ز درم</p><p>ابدالدهر خوار باد و دژم</p><h2><a id="poem-65809" href="https://ganjoor.net/jami/7ourang/7-1/sd3/sh38">بخش ۳۸ - نصیحتی منجی از فضیحت و ملامت مفضی به سلامت</a></h2>
<p>بشنو ای خواجه این حکایت را</p><p>بنگر این دانش و درایت را</p><p>تو هم آخر ز جنس آدمیی</p><p>با ملک در مقام محرمیی</p><p>گر قلم می زنی بدینسان زن</p><p>گوهر مکرمت ازین کان کن</p><p>ور نه بفکن قلم که از مشتت</p><p>باد با او فکنده انگشتت</p><p>روی نرم و دل درشت که چه</p><p>با درفش زمانه مشت که چه</p><p>چند بر جاه و مال لرزیدن</p><p>چند وزر و وبال ورزیدن</p><p>قصه ظالمان که بشنیدی</p><p>کیفر ظلم ها که خود دیدی</p><p>هیچ ازان اعتبار نگرفتی</p><p>ترک این کار و بار نگرفتی</p><p>پیش ازان دم که همچو سگ میری</p><p>در ره ظلم تیز تگ میری</p><p>آدمی گرد و از سگی باز آی</p><p>با صفات فرشته دمساز آی</p><p>ور نه ترسم که عالم گذران</p><p>با تو هم آن کند که با دگران</p><h2><a id="poem-65810" href="https://ganjoor.net/jami/7ourang/7-1/sd3/sh39">بخش ۳۹ - حکایت سیاست یعقوب سلطان آن عوان شیرازی را</a></h2>
<p>بود یعقوب بن حسن شاهی</p><p>آسمان جمال را ماهی</p><p>نوجوانی که نارسیده بسی</p><p>بود کارش به غور کار رسی</p><p>ملکی از شام تا خراسان داشت</p><p>وز بدی ها دلی هراسان داشت</p><p>پشت ظلم آوران شکست از وی</p><p>صیت نوشیروان نشست از وی</p><p>روزی آمد ز خطه شیراز</p><p>رقعه ای پر دعای اهل نیاز</p><p>که فلان ظالم ستم پیشه</p><p>به کف آورده از قلم تیشه</p><p>می زند بیخ بندگان خدای</p><p>ای خداوند مرحمت فرمای</p><p>سوی تبریز خواند آن سگ را</p><p>یعنی آن بد نهاد بد رگ را</p><p>آه اگر سگ بگیردم دامن</p><p>که چه کین بودت این همه با من</p><p>کاندر این قصه چون سخن راندی</p><p>آن عوان را به نام من خواندی</p><p>شاهش القصه پیش خویش نشاند</p><p>رقعه سر تا به پای بر وی خواند</p><p>گر چه انکار کرد ز اول کار</p><p>کرد آخر به آنچه بود اقرار</p><p>شاه چاچی کمان نهادبه دست</p><p>ناوک جان ستان گشاد ز شست</p><p>هدف تیر خشم کرد او را</p><p>همچو سگ چار چشم کرد او را</p><p>آری آن تیر ازو چو کرد گذر</p><p>شد گشاده بر او دو چشم دگر</p><p>تا به آنها سزای خود بیند</p><p>کار بد را سزای بد بیند</p><p>حیف ازان دست و شست و تیر و کمان</p><p>که چنان شه ز جور دور زمان</p><p>آفت باد بی نیازی یافت</p><p>روی ازین صورت مجازی تافت</p><p>لطف ایزد نثار جانش باد</p><p>فضل حق راحت روانش باد</p><h2><a id="poem-65811" href="https://ganjoor.net/jami/7ourang/7-1/sd3/sh40">بخش ۴۰ - گفتار در احتیاج پادشاهان در مراحل امید و هراس به حکیمان فلک پیمای و منجمان ستاره شناس</a></h2>
<p>هر چه بینی به زیر چرخ کبود</p><p>که کند جنبش از عدم به وجود</p><p>گر چه اول نموده روی اینجاست</p><p>جنبش آن ز عالم بالاست</p><p>نیست روزی به نزد ما و شبی</p><p>کش نباشد ز آسمان سببی</p><p>بی سبب ز آسمان نتابد نور</p><p>بی سبب بر زمین نجنبد مور</p><p>لاجرم نکته جوی دانش کیش</p><p>چرخ پیما به فکر دور اندیش</p><p>ز اختلافات گردش افلاک</p><p>مختلف وضع ها کند ادراک</p><p>بیند از هر یکی جدا اثری</p><p>کان اثر را نبیند از دگری</p><p>آورد حکم های گوناگون</p><p>از برای جهانیان بیرون</p><p>زید احکام سعد و نحس شناس</p><p>زان به امید جفت زین به هراس</p><p>آن به هر دولتش نوید آرد</p><p>وین خلل در ره امید آرد</p><p>به چنین علم جمله محتاجند</p><p>خاصه آنان که صاحب تاج اند</p><p>هست در رزم و بزم و گشت و شکار</p><p>اختیارات وقتشان در کار</p><p>زان کز آسیبشان فتد به مثل</p><p>در همه کار و بار خلق خلل</p><p>همه عالم تن اند و ایشان دل</p><p>کار بر تن ز دل بود مشکل</p><p>تا بود دل درون تن به صلاح</p><p>به صلاح است تن صباح و رواح</p><p>ور فسادی به دل رسد ناگاه</p><p>به همه تن فساد یابد راه</p><p>ای بسا حکم های روشن و راست</p><p>همچو الهام و وحی بی کم و کاست</p><p>که جهد از زبان اهل نجوم</p><p>صدق آن عاقبت شود معلوم</p><p>بنده را روی در خلد آرد</p><p>صورت بندگی بجا آرد</p><p>دل او زین سرا بگرداند</p><p>رخش همت بدان سرا راند</p><h2><a id="poem-65812" href="https://ganjoor.net/jami/7ourang/7-1/sd3/sh41">بخش ۴۱ - حکایت نظام الملک و منجم موصلی</a></h2>
<p>بود در دولت نظام الملک</p><p>آن فلک بحر فضل او را فلک</p><p>موصلی نسبتی به نیشاپور</p><p>به نجوم و اصول آن مشهور</p><p>پشت او چون کمان به قبضه شیب</p><p>متصل در کمانش سهم الغیب</p><p>هر چه از آسمان خبر دادی</p><p>تیر حکمش خطا نیفتادی</p><p>بود در شهر خادم خواجه</p><p>در سفرها ملازم خواجه</p><p>ضعف پیری بر او چو زور آورد</p><p>روی در عالم سرور آورد</p><p>خواست روزی ز خواجه اذن و نهاد</p><p>در نشاپور روی از بغداد</p><p>خواجه وقت وداع با او گفت</p><p>کای دلت گنج رازهای نهفت</p><p>کی بود وقت رخت بستن من</p><p>یا صدف پر گهر شکستن من</p><p>گفت چون من روم پس از شش ماه</p><p>رخت بندی ازین نشیمنگاه</p><p>دستت از کار و بار بسته شود</p><p>صدفت بر گهر شکسته شود</p><p>خواجه این راز را نگه می داشت</p><p>چشم بر واصلان ره می داشت</p><p>از نشاپور هر که را دیدی</p><p>خبر موصلی بپرسیدی</p><p>هر که از صحتش خبر گفتی</p><p>همچو گل از نشاط بشگفتی</p><p>موصلی را به نامه کردی یاد</p><p>خاطرش را ز تحفه کردی شاد</p><p>زین حکایت گذشت سالی چند</p><p>بود خواجه به حال خود خرسند</p><p>ناگهان قاصدی رسید از راه</p><p>از نشاپور و اهل آن آگاه</p><p>خواجه احوال موصلی پرسید</p><p>گفت مسکین به خواجه جان بخشید</p><p>زان خبر وقت خواجه درهم شد</p><p>دل شادش نشانه غم شد</p><p>بحلی خواست از ستمزدگان</p><p>شادمان ساخت جان غمزدگان</p><p>وقف ها کرد و وقفنامه نوشت</p><p>تخم چندین هزار نیکی کشت</p><p>بندگان را ز بند کرد آزاد</p><p>ساخت ز آزادنامه هاشان شاد</p><p>کرد ادا آنقدر که وامش بود</p><p>وامداران شدند ازو خوشنود</p><p>به وصایازباندرازی کرد</p><p>بس کسان را که کارسازی کرد</p><p>دست از کار و بار و دنیا بست</p><p>دیده بر راه انتظار نشست</p><p>تا به تیغ جماعت بی باک</p><p>لوح جانشان ز حرف ایمان پاک</p><p>کرد جا در حظیره شهدا</p><p>روح الله روحه ابدا</p><h2><a id="poem-65813" href="https://ganjoor.net/jami/7ourang/7-1/sd3/sh42">بخش ۴۲ - گفتار در احتیاج به طبیب که حفظ صحت به رأی وی منوط است و معالجه مرض به تدبیر وی مشروط</a></h2>
<p>دل بود اوستاد کارگزار</p><p>تن به دستش نهاده آلت کار</p><p>کارش از بهر راحت دو سرای</p><p>یاری خلق و بندگی خدای</p><p>شغل استاد را به هر حالت</p><p>شرط باشد درستی آلت</p><p>اول آلت درست می باید</p><p>تا ازو کارها درست آید</p><p>تا قلم را نخست دست دبیر</p><p>نتراشد به گزلک تدبیر</p><p>نرود بر مراد دل قلمش</p><p>خوش نیاید به چشم کس رقمش</p><p>تا نه گزلک ز صنعت سکاک</p><p>شود از کندی و درشتی پاک</p><p>کی قلم را توان تراشیدن</p><p>روی دفتر به آن خراشیدن</p><p>همچنین تن که آلت دل توست</p><p>کارهای دلت به اوست درست</p><p>حارسی بایدش دقیقه شناس</p><p>کش ز آفات دهر دارد پاس</p><p>حفظ صحت کند به زور آغاز</p><p>صحت رفته را بیارد باز</p><p>در مزاجت گر اختلال افتد</p><p>منحرف گشته ز اعتدال افتد</p><p>کند از یاوری علم و عمل</p><p>انحرافش به اعتدال بدل</p><p>کیست حارس طبیب روشن رای</p><p>سوده در راه کسب حکمت پای</p><p>برده در علم محنت تحصیل</p><p>کرده آن را ز آزمون تکمیل</p><p>مقبلی مشفقی نکوکاری</p><p>خاطری زو ندیده آزاری</p><p>با همه بذله گوی و خندان روی</p><p>با همه مهربان و نیکو خوی</p><p>نه در ابروش چین ز سنگدلی</p><p>نه گره بر جبین ز تنگدلی</p><p>طلعت او شفای بیماران</p><p>خنده اش راحت جگر خواران</p><p>مترقب لقای یزدان را</p><p>مترصد رضای رضوان را</p><p>دست او در سبب چو اهل حجاب</p><p>دل او با مسبب الاسباب</p><h2><a id="poem-65814" href="https://ganjoor.net/jami/7ourang/7-1/sd3/sh43">بخش ۴۳ - امام شافعی رضی الله عنه فرموده است که می بایستی طبیب اسلامیان دانایان پارسا بودی نه یهود و ترسا</a></h2>
<p>شافعی آن امام مطلبی</p><p>گفتی این نکته با ذکی و غبی</p><p>که دریغا که دانش اندوزان</p><p>شمع علم شریعت افروزان</p><p>علم طب را که کار ایشان بود</p><p>به نصاری گذاشتند و یهود</p><p>ساختند آن گروه فرزانه</p><p>آشنا را رهین بیگانه</p><p>گر چه بر طب چو علم های دگر</p><p>نتوان یافت جز به کسب ظفر</p><p>آن نه چون دیگران در او کافیست</p><p>اصل در وی طبیعت صافیست</p><p>بس دقایق در او که پیش آید</p><p>که به درس و کتاب نگشاید</p><p>فطنتی یابد اندر او ازلی</p><p>که خفیات ازان شوند جلی</p><p>آن نه مقدور سعی انسانی ست</p><p>بلکه فیضی ز فضل یزدانی ست</p><h2><a id="poem-65815" href="https://ganjoor.net/jami/7ourang/7-1/sd3/sh44">بخش ۴۴ - قصه آن طبیب که آفت رسیده ای را بی وجود اسباب معالجه کرد</a></h2>
<p>به یکی از ملوک سامانی</p><p>داشت دوران طبیبی ارزانی</p><p>در همه کارها بدو همدم</p><p>در همه رازها بدو محرم</p><p>دادیش در حضور خود پیوست</p><p>نبض جمع مخدرات به دست</p><p>روزی از گفت و گوی خلق خلاص</p><p>بود با او درون خلوت خاص</p><p>پای نامحرمان از آنجا پی</p><p>نامه محرمان از آنجا طی</p><p>ناگه آمد کنیزکی چون ماه</p><p>خوان به کف پیش شاه گشت دو تاه</p><p>تا نهد خوان خوردنی به زمین</p><p>ریخت خلطی به پشت او رنگین</p><p>الف قامتش چون دال بماند</p><p>خم چو پیران دیر سال بماند</p><p>کرد چندان که زور راست نشد</p><p>پشت او آنچنان که خواست نشد</p><p>گفت با آن حکیم شاه کریم</p><p>کای شفابخش هر مزاج سقیم</p><p>هم درین دم گشای دست علاج</p><p>وارهانش ازین فساد مزاج</p><p>ماند حیران حکیم چون اسباب</p><p>بود بهر علاج او نایاب</p><p>دست زد معجرش ز فرق کشید</p><p>جامه اش را ز پیش و پس بدرید</p><p>از زهارش گشاد بند ازار</p><p>کرد بیرونش از سرین شلوار</p><p>غرقه شد زان خجالت اندر خوی</p><p>خلط بگداخت در مفاصل وی</p><p>قامت خود چو سرو بستان راست</p><p>کرد و آزاد از زمین برخاست</p><p>در طبیبی چو نیک ماهر بود</p><p>پیش او سر کار ظاهر بود</p><p>چون بماند از علاج جسمانی</p><p>دست زد در علاج نفسانی</p><h2><a id="poem-65816" href="https://ganjoor.net/jami/7ourang/7-1/sd3/sh45">بخش ۴۵ - معالجه کردن ابوعلی سینا آن صاحب ماخولیا را که طبیبان از معالجه وی عاجز مانده بودند</a></h2>
<p>بود در عهد بوعلی سینا</p><p>آن به کنه اصول طب بینا</p><p>ز آل بویه یکی ستوده خصال</p><p>شد ز ماخولیا پریشان حال</p><p>بانگ می زد که کم بود در ده</p><p>هیچ گاوی به سان من فربه</p><p>آشپز گر پزد هریسه ز من</p><p>گرددش گنج سیم کیسه ز من</p><p>زود باشید و حلق من ببرید</p><p>به دکان هریسه پز سپرید</p><p>صبح تا شام حال او این بود</p><p>با حریفان مقال او این بود</p><p>نگذشتی ز روز و شب دانگی</p><p>که چو گاوان نبودیش بانگی</p><p>که به زودی به کارد یا خنجر</p><p>بکشیدم که می شوم لاغر</p><p>تا به جایی رسید کو نه غذا</p><p>خورد از دست هیچ کس نه دوا</p><p>اهل طب راه عجز بسپردند</p><p>استعانت به بوعلی بردند</p><p>گفت سویش قدم نهید از راه</p><p>مژده گویان که بامداد پگاه</p><p>که رسد بهر کشتنت به شتاب</p><p>شنه در دست خواجه قصاب</p><p>رفت ازین مژده زور گرانیها</p><p>کرد اظهار شادمانی ها</p><p>بامدادان که بوعلی برخاست</p><p>شد سوی منزلش که گاو کجاست</p><p>آمد و خفت در میان سرای</p><p>که منم گاو هان و هان پیش آی</p><p>بوعلی دست و پاش سخت ببست</p><p>کارد بر کارد تیز کرد و نشست</p><p>برد قصاب وار کف سویش</p><p>دید هنجار پشت و پهلویش</p><p>گفت کین گاو لاغر است هنوز</p><p>مصلحت نیست کشتنش امروز</p><p>چند روزیش بر علف بندید</p><p>یک زمانش گرسنه مپسندید</p><p>تا چو فربه شود برانم تیغ</p><p>نبود افسوس ذبح او و دریغ</p><p>دست و پایش ز بند بگشادند</p><p>خوردنی هاش پیش بنهادند</p><p>هر چه دادندش از غذا و دوا</p><p>همه را خورد بی خلاف و ابا</p><p>تا چو گاوان ازان شود فربه</p><p>شد خود او از خیال گاوی به</p><h2><a id="poem-65817" href="https://ganjoor.net/jami/7ourang/7-1/sd3/sh46">بخش ۴۶ - گفتار در تعریف و توصیف شعر و تقسیم آن به دو قسم متقابل که یکی آسایش جانست و دیگری کاهش دل</a></h2>
<p>شعر چه بود نوای مرغ خرد</p><p>شعر چه بود مثال ملک ابد</p><p>می شود قدر مرغ ازو روشن</p><p>که به گلخن در است یا گلشن</p><p>می سراید ز گلشن ملکوت</p><p>می کشد زان حریم قوت و قوت</p><p>مستمع را ز فتح باب فتوح</p><p>می دهد کام جان و راحت روح</p><p>یا خود از گلخن هوا و هوس</p><p>می زند دم ز دودناک نفس</p><p>سامعان را ز ذکر لابه و لاغ</p><p>محنت خاطر است و رنج دماغ</p><p>گر بود لفظ و معنیش با هم</p><p>این دقیق و لطیف و آن محکم</p><p>صیت او راه آسمان گیرد</p><p>نام شاعر هم جهان گیرد</p><p>ور بود از طبیعت تاریک</p><p>معنی او کثیف و لفظ رکیک</p><p>نرود از بروت او بالا</p><p>پیش ریشش بماند آن کالا</p><p>شعر باید چو چشمه سار زلال</p><p>از عقود لآل مالامال</p><p>نشود آب او حجاب گهر</p><p>بلکه گردد ز آب تازه و تر</p><p>نه چو آن چشمه گل آلوده</p><p>که در او قعر آب ننموده</p><p>نتوانی در او گهر جستن</p><p>بل کزو دست بایدت شستن</p><p>لفظ او تیره معنیش تاریک</p><p>ره به معنی ز لفظ او باریک</p><p>تا به فکرت درون نرنجانی</p><p>نکنی فهم آن به آسانی</p><h2><a id="poem-65818" href="https://ganjoor.net/jami/7ourang/7-1/sd3/sh47">بخش ۴۷ - اشارت به بعضی از شعرای ماتقدم که از سلاطین پیشین تربیت ها یافتند و نام اینان به واسطه مدایح آنان بر صحیفه روزگار بماند</a></h2>
<p>حبذا شاعران مدحت سنج</p><p>پرده در مدح شهریاران رنج</p><p>نام ایشان ز جنبش اقلام</p><p>ثبت کرده به دفتر ایام</p><p>گر نمانده ست جسمشان زنده</p><p>اسمشان زنده ایست پاینده</p><p>رودکی آن که در همی سفتی</p><p>مدح سامانیان همی گفتی</p><p>چون به آن قوم همسفر می رفت</p><p>نه به آیین مختصر می رفت</p><p>صله نظم های همچو درش</p><p>بود در بار چارصد شترش</p><p>چون شتر زین رباط بیرون راند</p><p>بر زمین غیر شعر هیچ نماند</p><p>نام او را که می برند امروز</p><p>هست ازان شعر انجمن افروز</p><p>همچنین نام آل سامان را</p><p>نیک کاران و نیکنامان را</p><p>زنده از نظم خویش می دارد</p><p>وز پس پرده پیش می آرد</p><p>عنصری آن که داشت عنصر پاک</p><p>کم چو اویی فتد ز عنصر خاک</p><p>گوهر سلک چار عنصر بود</p><p>گوش گیتی ز نظم او پر بود</p><p>رودکی آنچه ز آل سامان یافت</p><p>او ز محمود بیشتر زان یافت</p><p>صله اش ساز و برگ خوشنودی</p><p>صله کش پیل های محمودی</p><p>مشک مدحش به آب شعر سرشت</p><p>کاخ اقبال را کتابه نوشت</p><p>صد ره از جای رفت کاخ و سرای</p><p>ماند جاوید آن کتابه به جای</p><p>وان معزی که خاص سنجر بود</p><p>در فصاحت زبان چو خنجر بود</p><p>خنجر آبدار و پر گوهر</p><p>گوهرش مدح شاه دین پرور</p><p>چون به مدحش شدی چو خنجر تیز</p><p>کردیش دست شاه گوهر ریز</p><p>گر چه صد گنج دست شاه فشاند</p><p>بر زمین غیر مدح شاه نماند</p><p>انوری هم چو مدح سنجر گفت</p><p>وین گرانمایه در به وصفش سفت</p><p>«گر دل و دست بحر و کان باشد</p><p>دل و دست خدایگان باشد»</p><p>بحر شد خشک و کان به زلزله ریخت</p><p>وان در از رشته بقا نگسیخت</p><p>با همه طمطراق خاقانی</p><p>بهر تاج آوران شروانی</p><p>گر چه دارد ز نغز گفتاری</p><p>مدح های هزار دیناری</p><p>نقد اهل جهان ز دینارش</p><p>نیست جز نقدهای گفتارش</p><p>رفت سعدی و دم ز یکرنگی</p><p>زدن او به سعد بن زنگی</p><p>به ز سعد و سرای و ایوانش</p><p>ذکر سعدیست در گلستانش</p><p>از سنایی و از نظامی دان</p><p>که ز دام اوفتادگان جهان</p><p>چون درین دامگاه یاد آرند</p><p>زان دو بهرامشاه یاد آرند</p><p>کو ظهیر آن به مدح نغمه سرای</p><p>کرده نه کرسی فلک ته پای</p><p>تا ببوسد رکاب ممدوحش</p><p>گردد ابواب رزق مفتوحش</p><p>نیست اکنون ز چاپلوسی او</p><p>جز حدیث رکاب بوسی او</p><p>از کمال گروه ساعدیان</p><p>نیست چیزی بجز سخن به میان</p><p>بود سلمان درین خراب آباد</p><p>مدح گوی اویس با دل شاد</p><p>بر زبان آنچه مانده زیشان است</p><p>چند بیتی ز نظم سلمان است</p><p>ای بس ایوان بر کشیده به چرخ</p><p>وی بسا قصر سر کشیده به چرخ</p><p>که برافراختند تاجوران</p><p>یادگاری به عالم گذران</p><p>تا ازین کوچگه چو درگذرند</p><p>جمع آیندگان در آن نگرند</p><p>یاد پیشینیان کنند از پس</p><p>به ثناشان برآورند نفس</p><p>چشم پوشیده چند بنشینی</p><p>خیز و چشمی گشای تا بینی</p><p>قصرها پست از زلازل دهر</p><p>قصریان بند در سلاسل قهر</p><p>زان بناها نمانده است آثار</p><p>جز کتابه به دفتر اشعار</p><p>وان عمارات را نه سر نه بن است</p><p>آنچه باقیست زان همین سخن است</p><p>یادگاری درین رباط کهن</p><p>نیست بهتر ز نظم و نثر سخن</p><p>به سخن زنگها زدوده شود</p><p>به سخن بندها گشوده شود</p><p>بس گره کافتد از زمانه به کار</p><p>که نماید گشادنش دشوار</p><p>ناگه از شیوه سخنرانی</p><p>نهد آن کار رو به آسانی</p><h2><a id="poem-65819" href="https://ganjoor.net/jami/7ourang/7-1/sd3/sh48">بخش ۴۸ - گشادن عنصری به یک دو بیتی گرهی را که از بریدن زلف ایاز بر دل محمود افتاده بود و آن دو بیت این است:</a></h2>
<p>«گر عیب سر زلف بت از کاستن است</p><p>چه جای به غم نشستن و خاستن است</p><p>وقت طرب و نشاط و می خواستن است</p><p>کآرایش سرو هم ز پیراستن است »</p><p>بود ایاز آن به نیکویی ممتاز</p><p>از همه لعبتان چین و طراز</p><p>آفتابی ز آسمان امید</p><p>سروی از باغ رحمت جاوید</p><p>جبهه اش نور صبح بهروزی</p><p>کار او روز دولت افروزی</p><p>ابرویش قبله صفا کیشان</p><p>طاق محراب طاعت اندیشان</p><p>چشم او شیر گیر آهوی مست</p><p>صفت شیران ازو گرفته شکست</p><p>دهنی همچو عیش عاشق تنگ</p><p>دو لبش با سرشک او یکرنگ</p><p>غبغبش بود با ذقن به دو نیم</p><p>سیبی از میوه زار باغ نعیم</p><p>بر لبش همچو خضر تازه نبات</p><p>آمده تر برون ز آب حیات</p><p>متناسب ز فرق تا به قدم</p><p>متواضع ز شاه تا به حشم</p><p>هم ادب هم جمال با هم داشت</p><p>آنچه بیرون ازین بود کم داشت</p><p>در ادای حقوق خدمت شاه</p><p>ننشستی ز پای بیگه و گاه</p><p>خاطر شاه بود شیفته اش</p><p>وز جمال و ادب فریفته اش</p><p>یک شبی شه به بزم باده نشست</p><p>یافت تأثیر باده بر وی دست</p><p>دست عشقش بتافت دامن عقل</p><p>شوق وصلش بسوخت خرمن عقل</p><p>نقد جان در ره نیاز نهاد</p><p>چشم بر طلعت ایاز گشاد</p><p>دید زلفی که از بناگوشش</p><p>سرنگون سر نهاده بر دوشش</p><p>بند در بند و حلقه در حلقه</p><p>بند صد جان و دل به هر حلقه</p><p>سنبل خم گرفته تاب زده</p><p>حلقه بر روی آفتاب زده</p><p>خواست تا بر میان به هر تاری</p><p>بندد از دست عشق زناری</p><p>رسم دین از میانه برگیرد</p><p>شیوه کافری ز سر گیرد</p><p>عصمتش بانگ زد که هان محمود</p><p>سایه ات باد بر جهان ممدود</p><p>پیش ازان کت به کفر افتد کار</p><p>تیغ برکش به قطع این زنار</p><p>خجنر اندر کف ایاز نهاد</p><p>گفت کن لطف هر چه باداباد</p><p>قطع کن این کمند مشکین را</p><p>ور نه بر باد می دهم دین را</p><p>گفت ایاز از کجا برم ای شاه</p><p>تا که باشد به موجب دلخواه</p><p>گفت از نیمه زانکه نیمشب است</p><p>رفته یک نیمه زین شب طرب است</p><p>سازش از نیم زلف خویش تمام</p><p>تا رسیم از شب تمام به کام</p><p>چون ایاز این سخن ز شاه شنید</p><p>نیمی از زلف خویشتن ببرید</p><p>بوسه داد و به پیش شاه نهاد</p><p>شاه دست کرم به بذل گشاد</p><p>ریخت چندان در و زر و گوهر</p><p>بهر فرمان شنیدنش بر سر</p><p>که دگر پیش آن شه والا</p><p>نتوانست کرد سر بالا</p><p>شب بدینها به آخر انجامید</p><p>هر کس از شغل خود بیارامید</p><p>کرد بر شاه زور مستی و خواب</p><p>سر به بالین نهاد مست و خراب</p><p>خواب شب کرد و صبحدم برخاست</p><p>با نسیم سحر به هم برخاست</p><p>از حدیث شبانه یاد آورد</p><p>روز بد را ترانه یاد آورد</p><p>زلف ببریده را گرفت به دست</p><p>همچو ماتم رسیدگان بنشست</p><p>با دل خویش برگرفت خروش</p><p>که چه بد بود آنچه کردم دوش</p><p>بود عمر دراز زلف ایاز</p><p>روی برتافتم ز عمر دراز</p><p>نیمی از عمر خویش کم کردم</p><p>بر خود و عمر خود ستم کردم</p><p>صبر و هوشش فتاده در کم و کاست</p><p>گه به جا می نشست و گه می خاست</p><p>روز بگذشت و او قرار نیافت</p><p>هیچ کس ز اهل بار بار نیافت</p><p>بر در بار جمله صف بستند</p><p>منتظر بهر بار بنشستند</p><p>عنصری را شدند راهنمای</p><p>که برو خویش را به شاه نمای</p><p>بو که این عقده را گشاد دهی</p><p>رنج و اندوه او به باد دهی</p><p>عنصری را چو دید شاه از دور</p><p>گفت هستم ز شغل دوش نفور</p><p>حسب حالم ترانه ای ده ساز</p><p>که به عیش شبانم آیم باز</p><p>گفت شاها به باغ ملک تو در</p><p>هست سروی ایاز تازه و تر</p><p>دل پریشان مکن که گستاخی</p><p>برد از سرو تازه بر شاخی</p><p>باغبان سرو را چو پیراید</p><p>جز به پیراستن نیاراید</p><p>یک دوبیتی هم اندرین معنا</p><p>کرد بر مطربان شاه املا</p><p>در حریفان فتاد جوش و خروش</p><p>برگرفتند بانگ نوشانوش</p><p>وقت شه زان ترانه خرم شد</p><p>ساغر خرمی دمادم شد</p><p>دست همت ز تاج و تخت فشاند</p><p>عنصری را به پیش تخت نشاند</p><p>داد فرمان که گوهر آوردند</p><p>دهنش را سه باره پر کردند</p><p>آن دهانی که ریخت بر وی در</p><p>ساختش از سه باره گوهر پر</p><p>رفت آن عقد گوهرش ز دهان</p><p>ماند این سفته در به گوش جهان</p><p>آنچه باقی اگر چه خاک در است</p><p>به ز فانی اگر چه گنج زر است</p><h2><a id="poem-65820" href="https://ganjoor.net/jami/7ourang/7-1/sd3/sh49">بخش ۴۹ - مقاوله شاعر مادح با خواجه ممدوح</a></h2>
<p>شاعری را به خواجه ممدوح</p><p>که بر او ریخت بدره های فتوح</p><p>روزی اندر میان نقار افتاد</p><p>هر دو را زان نقار کار افتاد</p><p>گفت خواجه که شرم باد تو را</p><p>زانچه گویی، نماند یاد تو را</p><p>زان همه زر که عاری از همه عیب</p><p>بارها ریختم تو را در جیب</p><p>گفت شاعر که راست می گویی</p><p>زین سخن راه راست می پویی</p><p>لیک زان غافلی که من کردم</p><p>که تو را قبله سخن کردم</p><p>شعر من هست مرغ فرخ فال</p><p>وز مدیح تو نامه هاش به بال</p><p>تو نشسته درون دروازه</p><p>کرده از تو جهان پرآوازه</p><p>زر که دادی به من خدای گواست</p><p>که ازان یک درم نمانده به جاست</p><p>آن رفیق هزار قافله رفت</p><p>وین ز راه شکم به مزبله رفت</p><p>زان فروزد سخن گزار چراغ</p><p>زین بسوزد به رهگذار دماغ</p><p>زان به سر تاج افتخارت ماند</p><p>زین به فرقم غبار غارت ماند</p><p>هر یکی را ذخیره چیست ببین</p><p>با دل تنگ و تیره کیست ببین</p><h2><a id="poem-65821" href="https://ganjoor.net/jami/7ourang/7-1/sd3/sh50">بخش ۵۰ - حکایت منت نهادن سفله بازاری با عارف از لباس ذل طمع عاری</a></h2>
<p>عارفی بود در زمین هری</p><p>نام او سکه نگین هری</p><p>همتش دست در خدای زده</p><p>بر همه خلق پشت پای زده</p><p>یکی از سفلگان بازاری</p><p>نقد بازار او دل آزاری</p><p>پیش عارف دم ارادت زد</p><p>زان ارادت در سعادت زد</p><p>صبح تا شام خدمتش کردی</p><p>خوان کشیدی و سفره آوردی</p><p>لیک چون سفله بود و طبع پرست</p><p>بود آن پیش چشم او پیوست</p><p>روزه بگشاد روزی از خوانش</p><p>ریگی آمد ازان به دندانش</p><p>آن همه خدمت و ارادت او</p><p>گشت مغلوب رسم و عادت او</p><p>گویی آن ریگ بود سنگ فسان</p><p>کرد ازان سنگ تیز تیغ زبان</p><p>لطف و احسان خود شمار گرفت</p><p>هر یکی را نه صد هزار گرفت</p><p>که فلان چاشتت چه آوردم</p><p>یا فلان شب چه خدمتت کردم</p><p>زان مزعفر برنجها که ز قند</p><p>داشت شیرینیش به جان پیوند</p><p>زان حلاوای شکر و بادام</p><p>لب و دندان ازان رسیده به کام</p><p>زان ترش آشهای صفرا کش</p><p>برده طعمش ز اهل صفرا هش</p><p>عارف از گفت و گوی او آشفت</p><p>می شنیدم که زیر لب می گفت</p><p>که دو سه سال دیگ شویه خویش</p><p>که به میل دل دو رویه خویش</p><p>داده بود از هوای گوناگون</p><p>کرد در یک تغاره جمع اکنون</p><p>همه را ریخت بهر خجلت من</p><p>بر سر و روی و ریش و سبلت من</p><p>این چه آلودگیست کامد پیش</p><p>زین سفیهم ز نفس ساده خویش</p><p>به همه آب های روی زمین</p><p>نتوان یافتن خلاص از این</p><p>هیچ کس آشنای سفله مباد</p><p>منت آش و نان او مگشاد</p><p>خون دل به ز دیده پالودن</p><p>که ز پالوده اش لب آلودن</p>
</body></html>