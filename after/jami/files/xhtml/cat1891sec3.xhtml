<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>دفتر دوم - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-65746" href="https://ganjoor.net/jami/7ourang/7-1/sd2/sh52">بخش ۵۲ - رفتن معتمر دنبال آواز نالنده بار دوم و یافتن عیینه</a></h2>
<p>آن بزرگ عرب چو این بشنید</p><p>جانب او شدن غنیمت دید</p><p>تا شود واقف از حقیقت راز</p><p>رفت آهسته از پی آواز</p><p>دید موزون جوانی افتاده</p><p>روی زیبا به خاک بنهاده</p><p>قد ز نخل مدینه شیرین تر</p><p>طره از عطر مکه مشکین تر</p><p>لعل او غیرت عقیق یمن</p><p>شکر مصر را رواج شکن</p><p>جبهه رخشنده در میان ظلام</p><p>همچو پر نور آبگینه شام</p><p>سنبل تر دمیده از سمنش</p><p>سبزه عنبرین ز یاسمنش</p><p>گرد لبهاش خط زنگاری</p><p>طوطی غرقه در شکر خواری</p><p>بر رخش از دو چشم اشک فشان</p><p>مانده از رشحه جگر دو نشان</p><p>آن دو خط کز رخش هویدا بود</p><p>گوییا جدولی مثنا بود</p><p>که کشید از شفق دبیر سپهر</p><p>رقم آن را به لوح صفحه مهر</p><p>داد بر وی سلام و یافت جواب</p><p>کردباوی ز روی لطف خطاب</p><p>که بدین رخ که قبله طلب است</p><p>به کدامین قبیله ات نسب است</p><p>بر زبان قبیله نام تو چیست</p><p>آرزویت کدام و کام تو چیست</p><p>دلت این گونه بی قرار چراست</p><p>همدمت ناله های زار چراست</p><p>چیست چندین غزلسرایی تو</p><p>وز مژه خون دل گشایی تو</p><p>گفت از انصار دارم اصل و نژاد</p><p>پدرم نام من عیینه نهاد</p><p>وانچه از من شنیدی و دیدی</p><p>موجب آن ز من بپرسیدی</p><p>بنشین دیر تا بگویم باز</p><p>زانکه افسانه ایست دور و دراز</p><h2><a id="poem-65747" href="https://ganjoor.net/jami/7ourang/7-1/sd2/sh53">بخش ۵۳ - باز نمودن عیینه صورت حال خود را پیش معتمر</a></h2>
<p>روزی از روزها به کسب ثواب</p><p>رو نهادم به مسجد احزاب</p><p>روی در قبله وفا کردم</p><p>حق مسجد که بود ادا کردم</p><p>بستم از جان نماز را احرام</p><p>کردم اندر مقام صدق قیام</p><p>پشت خود در رکوع خم دادم</p><p>سجده گاه از دو دیده نم دادم</p><p>به تشهد نشستم آزاده</p><p>از شهادت به شهد افتاده</p><p>یافت جنبش ز من به شهد انگشت</p><p>کرد شیرینیم به تلخی پشت</p><p>بهر عقده گشایی ایام</p><p>تیز دندان شدم پسین سلام</p><p>به دعا دست بر فلک بردم</p><p>پا به راه اجابت افشردم</p><p>عفو جویان شدم به استغفار</p><p>از همه کارها و آخر کار</p><p>از میان با کناره پیوستم</p><p>به هوای نظاره بنشستم</p><p>دیدم از دور یک گروه زنان</p><p>سوی آن جلوه گاه گام زنان</p><p>نه زنان بل ز آهوان رمه ای</p><p>هر یکی را ز ناز زمزمه ای</p><p>در گهر غرق گوش و گردن شان</p><p>خاک ره مشکبو ز دامن شان</p><p>از پی رقصشان به ربع و دمن</p><p>بانگ خلخال ها جلاجل زن</p><p>بود یک تن ازان میان ممتاز</p><p>پای تا سر همه کرشمه و ناز</p><p>او چو مه بود و دیگران انجم</p><p>او پری بود و دیگران مردم</p><p>کام جان خنده شکر ریزش</p><p>دام دل گیسوی دلاویزش</p><p>غنچه پر نوش گلبنی ز ارم</p><p>نافه در ناف آهویی ز حرم</p><p>پای ازان جمع بر کناره نهاد</p><p>بر سرم ایستاد و لب بگشاد</p><p>کای عیینه دل تو می خواهد</p><p>وصل آن کز غم تو می کاهد</p><p>هیچ داری سر گرفتاری</p><p>کز غمت بر دلش بود باری</p><p>با من این نکته گفت و زود برفت</p><p>در من آتش زد و چو دود برفت</p><p>نه نشانی ز نام او دارم</p><p>نه وقوف از مقام او دارم</p><p>یک زمان هیچ جا قرارم نیست</p><p>میل خاطر به هیچ کارم نیست</p><p>نز سر خود خبر مرا نه ز پای</p><p>می روم کو به کوی و جای به جای</p><p>این سخن گفت و زد یکی فریاد</p><p>رفته از خود به روی خاک افتاد</p><p>بعد دیری به خویش باز آمد</p><p>رخ به خون تر ترانه ساز آمد</p><h2><a id="poem-65748" href="https://ganjoor.net/jami/7ourang/7-1/sd2/sh54">بخش ۵۴ - غزل گفتن عیینه در حسب حال خود</a></h2>
<p>شد خروشان به دلخراش آواز</p><p>غزل سینه سوز کرد آغاز</p><p>کای ز من دور رفته صد منزل</p><p>کرده منزل چو جانم اندر دل</p><p>گر چه راه فراق می سپری</p><p>سوی خونین دلان نمی گذری</p><p>مانده دور از در تو آب و گلم</p><p>بر رخ توست چشم جان و دلم</p><p>مهر تو کرده در دلم مسکن</p><p>دل من بر درت گرفته وطن</p><p>خواهشم بین مباش ناخواهم</p><p>کز دو عالم همین تو را خواهم</p><p>بی تو بر من بلای جان باشد</p><p>گر چه فردوس جاودان باشد</p><p>چون بزرگ عرب بدید آن حال</p><p>به ملامت کشید تیغ مقال</p><p>کای پسر زین ره خطا باز آی</p><p>جای گم کرده ای به جا باز آی</p><p>توبه کن از گناهکاری خویش</p><p>شرم دار از نه شرمداری خویش</p><p>هول روز شمار در پیش است</p><p>وای آن کو نه آخر اندیش است</p><p>یاد کن از مواقف عرصات</p><p>وز ستادن خجل میان عصات</p><p>عشق کان نیست بر جمال ازل</p><p>هوسی دان ز هر دغا و دغل</p><p>نه مبارک بود هوس بر مرد</p><p>مردیی کن وزین هوس برگرد</p><p>گفت کای بیخبر ز ماتم عشق</p><p>غافل از جانگدازی غم عشق</p><p>عشق هر جا که بیخ محکم کرد</p><p>شاخ از اندوه و میوه از غم کرد</p><p>به ملامت نشایدش کندن</p><p>به نصیحت ز پایش افکندن</p><p>مشک ماند ز بوی و لعل از رنگ</p><p>فلک از جنبش و زمین ز درنگ</p><p>لیک حاشا که یار دل گسلم</p><p>رخت بر بندد از حریم دلم</p><p>حرف مهرش که در دل تنگ است</p><p>همچو نقش نشسته در سنگ است</p><p>آمد از عشق شیشه بر سنگم</p><p>از ملامت مزن به سر سنگم</p><h2><a id="poem-65749" href="https://ganjoor.net/jami/7ourang/7-1/sd2/sh55">بخش ۵۵ - عزیمت کردن معتمر و عیینه به جانب مسجد احزاب در طلب ریا</a></h2>
<p>خسرو صبح چون علم بر زد</p><p>لشکر شام را به هم بر زد</p><p>هر دو کردند ازان حرم به شتاب</p><p>چاره جو رو به مسجد احزاب</p><p>تا به پیشین قدم بیفشردند</p><p>در طلب روز را به سر بردند</p><p>ناگه از ره نسیم یار رسید</p><p>آن گروه زن آمدند پدید</p><p>لیک مقصود کار همره نی</p><p>خیل انجم رسید و آن مه نی</p><p>با عیینه سخن گزار شدند</p><p>قصه پرداز آن نگار شدند</p><p>که برون برد رخت ازین منزل</p><p>راند تا منزل دگر محمل</p><p>روی خورشید قرب غیم گرفت</p><p>راه حی بنی سلیم گرفت</p><p>قبله آن قبیله شد رویش</p><p>طاق محرابشان دو ابرویش</p><p>همچو لاله به سینه داغ تو برد</p><p>شعله زن لاله ای ز باغ تو برد</p><p>گر چه بار رحیل از اینجا بست</p><p>طالب وصل توست هر جا هست</p><p>چو سمن تازه و چو گل بویاست</p><p>نام او از معطری ریاست</p><p>نام ریا چو آمدش در گوش</p><p>از سرش عقل رفت و از دل هوش</p><p>پرده از چهره حیا برداشت</p><p>شرم بگذاشت وین نوا برداشت</p><p>کای دریغا که یار محمل بست</p><p>بار دل پشت صبر را بشکست</p><p>آمدم بر امید دیدارش</p><p>تافت از من زمانه رخسارش</p><p>از ثری قدرم ار چه بالا نیست</p><p>جای ریا بجز ثریا نیست</p><p>هست رو در ثری ثریا را</p><p>پشت بر من چراست ریا را</p><p>تا به کی از دو دیده خون ریزم</p><p>خون دل از درون برون ریزم</p><p>در دلم خون نماند و در چشم آب</p><p>همه اسباب گریه شد نایاب</p><p>کیست از دوستان و غمخواران</p><p>در طریق وفا هواداران</p><p>که مرا در فراق آن دلدار</p><p>دیده عاریت دهد خونبار</p><p>تا ز درد فراق او گریم</p><p>ز آتش اشتیاق او گریم</p><h2><a id="poem-65750" href="https://ganjoor.net/jami/7ourang/7-1/sd2/sh56">بخش ۵۶ - برخاستن معتمر به چاره سازی عیینه و وی را به مجلس انصار بردن و همراه ایشان از برای خواستگاری ریا پیش پدر وی رفتن</a></h2>
<p>معتمر گفت با وی از دل پاک</p><p>کای عیینه مباش اندهناک</p><p>کانچه دارم ز ملک و مال به کف</p><p>گر چه اسباب حشمت است و شرف</p><p>همه صرف تو می کنم امروز</p><p>تا شوی بر مراد خود فیروز</p><p>دست او را گرفت مشفق وار</p><p>برد یکسر به مجلس انصار</p><p>گفت بعد از سلام با ایشان</p><p>کای به ملک صفا وفاکیشان</p><p>این جوان کیست در میان شما</p><p>چیست در حق او گمان شما</p><p>همه گفتند با جمال نسب</p><p>هست شمعی ز دودمان عرب</p><p>گفت کو را بلایی افتاده ست</p><p>در کمند هوایی افتاده ست</p><p>چشم می دارم از شما یاری</p><p>وز سر مرحمت مددکاری</p><p>بهر مطلوبش اختیار سفر</p><p>بر دیار بنی سلیم گذر</p><p>همه سمعا و طاعت گویان</p><p>معتمر را به جان رضا جویان</p><p>بر نجیب اشتران سوار شدند</p><p>متوجه بدان دیار شدند</p><p>می بریدند کوه و صحرا را</p><p>پرس پرسان دیار ریا را</p><p>تا به منزلگهش پی آوردند</p><p>پدرش را ازان خبر کردند</p><p>کردشان شاد و خرم استقبال</p><p>با کسان گفت تا به استعجال</p><p>فرش های نفیس افکندند</p><p>نطعهای عجب پراکندند</p><p>هر کسی را به جای وی بنشاند</p><p>وز ثنا گوهرش به فرق فشاند</p><p>آنچه حاضر ز گله بود و رمه</p><p>کشت و پخت و کشید پیش همه</p><p>معتمر گفت کای جمال عرب</p><p>همه کار تو در کمال ادب</p><p>نخورد کس ز سفره و خوانت</p><p>تا ز بحر نوال و احسانت</p><p>حاجت جمله را روا نکنی</p><p>آرزوی همه عطا نکنی</p><p>گفت کای سوی صدق روی شما</p><p>چیست از بنده آرزوی شما</p><p>گفت هست آنکه گوهر صدفت</p><p>اختر برج عزت و شرفت</p><p>با عیینه که فخر انصار است</p><p>نیک کردار و راست گفتار است</p><p>گوهر سلک اتصال شود</p><p>رازدار شب وصال شود</p><p>گفت تدبیر کار و بار او راست</p><p>واندر این کار اختیار او راست</p><p>با وی این را بگویم از آغاز</p><p>آنچه گوید به مجلس آرم باز</p><h2><a id="poem-65751" href="https://ganjoor.net/jami/7ourang/7-1/sd2/sh57">بخش ۵۷ - مشورت کردن پدر ریا با ریا در خواستگاری کردن وی از برای عیینه</a></h2>
<p>این سخن گفت و از زمین برخاست</p><p>غضب آمیز و خشمگین برخاست</p><p>چون درآمد به خانه ریا گفت</p><p>کز چه رو خاطرت چنین آشفت</p><p>گفت از آن رو که جمعی از انصار</p><p>به هوایت کشیده اند قطار</p><p>همه یکدل به دوستداری تو</p><p>یکزبان بهر خواستگاری تو</p><p>گفت انصاریان کریمانند</p><p>در حریم کرم مقیمانند</p><p>بهر ایشان پیمبر مختار</p><p>خواسته ست از خدای استغفار</p><p>از برای چه دوستدارانند</p><p>وز هوای که خواستگارانند</p><p>گفت بهر یگانه ای ز کرام</p><p>عالی اندر نسب عیینه به نام</p><p>گفت من هم شنیده ام خبرش</p><p>نسبتی نیست با کسی دگرش</p><p>چون کند وعده در وفا کوشد</p><p>وز جفای زمانه نخروشد</p><p>هر چه آید به دست او بدهد</p><p>چشم بر دست دیگران ننهد</p><p>پدرش گفت می خورم سوگند</p><p>به خدایی که نبودش مانند</p><p>که تو را هیچگه به وی ندهم</p><p>نقد وصلت به دامنش ننهم</p><p>واقفم از فسانه تو و او</p><p>زانچه بوده میانه تو و او</p><p>گفت باری مرا چه بازار است</p><p>که ازان خاطر تو دربار است</p><p>نه خیالی ز روی من دیده ست</p><p>نه گیاهی ز باغ من چیده ست</p><p>لیک چون سبق یافت سوگندت</p><p>به اجابت نمی کنم بندت</p><p>قوم انصار پاکدینانند</p><p>در زمان و زمین امینانند</p><p>بر مقالاتشان مگردان پشت</p><p>رد ایشان مکن به قول درشت</p><p>مکن از منع کامشان پر زهر</p><p>گر نمی بایدت گران کن مهر</p><p>نرخ کالا ز حد چو در گذرد</p><p>رغبت از جان مشتری ببرد</p><p>گفت احسنت خوب گفتی خوب</p><p>کم فتد نکته اینچنین مرغوب</p><p>آنگه آمد برون و با ایشان</p><p>گفت کای زمره وفاکیشان</p><p>کرد ریا قبول این پیوند</p><p>لیکن او گوهریست بی مانند</p><p>مهر او هم به قدر او باید</p><p>تا سر او به آن فرو آید</p><p>باشد او گوهری جهان افروز</p><p>کیست قایم به قیمتش امروز</p><h2><a id="poem-65752" href="https://ganjoor.net/jami/7ourang/7-1/sd2/sh58">بخش ۵۸ - قبول کردن معتمر آنچه پدر ریا خواست و عقد بستن ایشان به یکدیگر</a></h2>
<p>معتمر گفت آن منم اینک</p><p>هر چه خواهی ضمان منم اینک</p><p>خواست چندان زر تمام عیار</p><p>که مثاقیل آن رسد به هزار</p><p>بعد ازان نیز ده هزار درم</p><p>سیم خالص نه بیش ازان و نه کم</p><p>جامگی صد ز بردهای یمن</p><p>صد دیگر ازان فزون به ثمن</p><p>نافه ها مشک و طبله ها عنبر</p><p>عقدهای مرصع از گوهر</p><p>معتمر گفت تا سه چار نفر</p><p>زود کردند بر مدینه گذر</p><p>هر چه جستند حاضر آوردند</p><p>مجلس عقد منعقد کردند</p><p>عقد بستند آن دو مفتون را</p><p>شاد کردند آن دو محزون را</p><p>دو اسیر کمند یکدیگر</p><p>چشم بد را سپند یکدیگر</p><p>رخ به رخ شادمان شدند از هم</p><p>لب به لب کامران شدند از هم</p><p>این شد آن را به بوسه مرهم داغ</p><p>آن شد این را به خنده غنچه باغ</p><p>تنگ با هم چو غنچه شب خفتند</p><p>همچو گل صبحگاه بشکفتند</p><p>تافته روی شغل از همه کار</p><p>شغلشان بوسه بود و کار کنار</p><p>تا به چل روز کارشان این بود</p><p>حاصل روزگارشان این بود</p><h2><a id="poem-65753" href="https://ganjoor.net/jami/7ourang/7-1/sd2/sh59">بخش ۵۹ - فرستادن پدر ریا را بعد از چهل روز همراه عیینه به مدینه و پیش گرفتن حرامیان و هلاک شدن بر دست ایشان</a></h2>
<p>بعد چل روز کز نشاط و سرور</p><p>حال بگذشتشان بدین دستور</p><p>داد اجازت پدر که ریا را</p><p>ماه شهر و غزال صحرا را</p><p>به عروسی سوی مدینه برند</p><p>وز غریبی ره وطن سپرند</p><p>بهر وی خوش عماریی پرداخت</p><p>برگ گل را ز غنچه محمل ساخت</p><p>سی شتر از نفایس و اجناس</p><p>جمله نادر به چشم جنس شناس</p><p>با دو صد عز و حشمت و جاهش</p><p>کرد سوی مدینه همراهش</p><p>هر دو با هم عیینه و ریا</p><p>شاد و خرم شدند ره پیما</p><p>معتمر با جماعت انصار</p><p>نیز بر کار خویش شکرگزار</p><p>که دو عاشق به هم رسانیدند</p><p>دل و جانشان ز غم رهانیدند</p><p>همه غافل از آنکه آخر کار</p><p>بر چه خواهد گرفت کار قرار</p><p>ماند تا با مدینه یک فرسنگ</p><p>جمعی از رهزنان بی فرهنگ</p><p>بر میان تیغ و در بغل نیزه</p><p>وز کمر کرده خنجر آویزه</p><p>همه خونین لباس و دزد شعار</p><p>همه تیغ آزمای و نیزه گذار</p><p>تنگ چشمان قحط سالی جوع</p><p>صیدشان ضب شکارشان یربوع</p><p>عیش شیرینشان ز دوغ ترش</p><p>فارغان از فروغ دانش و هش</p><p>همچو گرگان طعمه ناخورده</p><p>بر بره و میش حمله آورده</p><p>غافل از گوشه ای کمین کردند</p><p>رو در آن قوم پاکدین کردند</p><p>چون عیینه هجوم ایشان دید</p><p>غیرت عاشقی در او جنبید</p><p>شد چو شیران در آن مصاف دلیر</p><p>گاه با نیزه گاه با شمشیر</p><p>چند تن را به سینه چاک افکند</p><p>چون سگانشان به خون و خاک افکند</p><p>آخر از زخم تیغ صاعقه بار</p><p>داد آن قوم را چو دیو فرار</p><p>لیک نامقبلی ز کین داری</p><p>ضربتی زد به سینه اش کاری</p><p>قفس آسا به تن فتادش چاک</p><p>مرغ او کرد رو به عالم پاک</p><p>دوستان در خروش و گریه چو میغ</p><p>که برفت از جهان عیینه دریغ</p><p>گوش ریا چو آن خروش شنید</p><p>موکنان بر سر عیینه دوید</p><p>دید نقش زمین نگاری را</p><p>غرق خون نازنین شکاری را</p><p>گشته از چشمه سار سینه تنگ</p><p>خلعت سروش ارغوانی رنگ</p><p>دست سیمین خضاب ازان خون کرد</p><p>چهره گلگونه جامه گلگون کرد</p><p>چهره بر خون و خاک می مالید</p><p>وز دل دردناک می نالید</p><p>کای عیینه تو را چه حال افتاد</p><p>کآفتاب تو را زوال افتاد</p><p>سیرم از عمر بی لقای تو من</p><p>کاشکی بودمی به جای تو من</p><p>عقل بر عشق من زند خنده</p><p>که بمیری تو زار و من زنده</p><p>این بگفت و ز جان برآورد آه</p><p>رفت با آه جان او همراه</p><p>زندگی بی وی از وفا نشمرد</p><p>روی بر روی او نهاد و بمرد</p><p>ترک هجرانسرای فانی کرد</p><p>روی در وصل جاودانی کرد</p><p>دوستان از ره وفاداری</p><p>برگرفتند نوحه و زاری</p><p>چون کند طوطی از قفس پرواز</p><p>به خروش و فغان نیاید باز</p><p>عاقبت لب ز نوحه دربستند</p><p>بهر تجهیزشان کمر بستند</p><p>دیده از غم پر آب و سینه کباب</p><p>پاک شستندشان به مشک و گلاب</p><p>از حریر و کتان کفن کردند</p><p>در یکی قبرشان وطن کردند</p><p>در ته خاک غرق خونابه</p><p>تا قیامت شدند همخوابه</p><h2><a id="poem-65754" href="https://ganjoor.net/jami/7ourang/7-1/sd2/sh60">بخش ۶۰ - رسید معتمر بعد از چندگاه به سر قبر ایشان و بر آنجا درختی دیدن پر خطهای زرد و سرخ</a></h2>
<p>بعد شش سال معتمر یا هفت</p><p>به سر روضه نبی می رفت</p><p>راه عمدا بر آن دیار افکند</p><p>بر سر قبرشان گذار افکند</p><p>دید بر خاک آن دو اندهمند</p><p>سر کشیده یکی درخت بلند</p><p>چون به عبرت نگاه کرد در آن</p><p>دید خطهای سرخ و زرد بر آن</p><p>بود زردی ز رویشان اثری</p><p>سرخی از چشم خونفشان خبری</p><p>با کسی گفت ازان زمین به شگفت</p><p>چه درخت است این به حیرت گفت</p><p>که درختیست این سرشته عشق</p><p>رسته از تربت دو کشته عشق</p><p>بلکه بر خاک آن دو تن علمیست</p><p>بر وی از شرح حالشان رقمیست</p><p>زاهل دل هر که آن رقم خواند</p><p>حال آن کشتگان غم داند</p><p>جانشان غرق فیض رحمت باد</p><p>کس چو ایشان ازین جهان مرواد</p><h2><a id="poem-65755" href="https://ganjoor.net/jami/7ourang/7-1/sd2/sh61">بخش ۶۱ - قصه تحفه مغنیه</a></h2>
<p>تاجری می گذشت در بغداد</p><p>رهگذارش به خان برده فتاد</p><p>زان طرف بانگی آمدش در گوش</p><p>که همی گفت مرد برده فروش</p><p>کو حریفی مقامر و چالاک</p><p>کانچه دارد به کف ببازد پاک</p><p>کیسه از سیم و زر بپردازد</p><p>خانه و خانگی براندازد</p><p>بخرد شاهدی چو ماه تمام</p><p>تحفه ای از بهشت تحفه به نام</p><p>روی او عکسی از چراغ حرم</p><p>قد او گلبنی ز باغ ارم</p><p>زلف او دام راه ره طلبان</p><p>لعل او کام جان خشک لبان</p><p>چشم او چشمه خیز فتنه و ناز</p><p>خال او تخم شوق اهل نیاز</p><p>چون خرامد برد به لطف خرام</p><p>از مقیمان سر و غیب آرام</p><p>چون نشیند ز پا به حسن و وقار</p><p>باز دارد سپهر را ز مدار</p><p>گر برآرد به مطربی آواز</p><p>جان رفته به مرده آرد باز</p><p>طایر روح را به نغمه چنگ</p><p>به ریاض بقا دهد آهنگ</p><p>تاجر اوصاف آن پری چو شنید</p><p>در دلش آرزوی او جنبید</p><p>جلوه آن مهش ز روزن گوش</p><p>غارت عقل گشت و آفت هوش</p><p>ای بسا کس که روی دوست ندید</p><p>وز خبر گوشمال عشق کشید</p><p>آن خبرها که از خدای جهان</p><p>داد پیغمبر آشکار و نهان</p><p>که کریم است و خالق و رازق</p><p>بهر آن بود تا شوی عاشق</p><p>همچنین از نبی و آل کرام</p><p>یا ز اصحاب و اولیای عظام</p><p>این صفت ها و حال های شریف</p><p>که در آنها کتب شده تصنیف</p><p>همه از بهر عشقبازی توست</p><p>که شوی در طریق عشق درست</p><p>لیک چندان حجاب تو بر تو</p><p>بر تو بینم تنیده از هر سو</p><p>که نیاید ز چشم تو نظری</p><p>نه ز گوشت شنیدن خبری</p><h2><a id="poem-65756" href="https://ganjoor.net/jami/7ourang/7-1/sd2/sh62">بخش ۶۲ - خریدن تاجر تحفه را و به خانه بردن و جذبه رسیدن مر او را</a></h2>
<p>تاجر القصه شد عزایم خوان</p><p>بهر تسخیر آن پری سوی خان</p><p>دیده چون از رخش منور یافت</p><p>دیده را از شنیده بهتر یافت</p><p>دید ماهی عجب رباینده</p><p>برتر از مدحت ستاینده</p><p>صد خریدار پیشش استاده</p><p>بیع او در مزاد افتاده</p><p>تاجر از جمله پای پیش نهاد</p><p>کرد بر هر چه هر که گفت مزاد</p><p>تا درآورد عاقبت به شمار</p><p>از درم در بهاش بیست هزار</p><p>فتنه عالمی خرید و ببرد</p><p>خانه ویرانگری به خانه سپرد</p><p>روزگاری حریف او می بود</p><p>به غنا و نوا و رود و سرود</p><p>لیک می دید ازو ربودگیی</p><p>واندر آن هر دمش فزودگیی</p><p>تا یکی روز بر گرفت آهنگ</p><p>به نوای لب و نوازش چنگ</p><p>گفت کای غمگسار غمخواران</p><p>مرهم سینه دل افگاران</p><p>همدم ناله سحر خیزان</p><p>رازدار ز دیده خونریزان</p><p>دستگیر فتادگان از پای</p><p>ره به جا آر رفتگان از جای</p><p>جای در پرده دلم کردی</p><p>پرده خلق منزلم کردی</p><p>عشق تو شعله زد ز خرمن من</p><p>بکش از دست خلق دامن من</p><p>نیست جز بندگیت زندگیم</p><p>بند هر کس مکن به بندگیم</p><p>به جمال و کمال تو سوگند</p><p>که مرا تا غمت به دام افکند</p><p>غم دیگر نیافت ره به دلم</p><p>تخم دیگر نرست ز آب و گلم</p><p>آنچنان پر شد از توام رگ و پی</p><p>که شود پر سبوی و خم از می</p><p>تو کس بی کسان و من بی کس</p><p>بی کسی را به غور کار برس</p><p>از کف این و آن خلاصم کن</p><p>به کرم های خویش خاصم کن</p><p>این بگفت و فتاد در گریه</p><p>خون ز مژگان گشاد در گریه</p><p>گشت از چنگ خود کنار گزین</p><p>برگرفت از کنار و زد به زمین</p><p>آنچه بودی ز آرزو پیوست</p><p>در کنارش چو آرزو بشکست</p><p>تاجر و هر که بود با تاجر</p><p>اندر آن بزم دلگشا حاضر</p><p>همه گفتند کش ز زیبایی</p><p>در سر افتاده است سودایی</p><p>عشق ماهی چنین رهش زده است</p><p>زخم بر جان آگهش زده است</p><p>لیک هر چند گفت و گو کردند</p><p>از چپ و راست جست و جو کردند</p><p>هیچ روشن نشد که آن مه کیست</p><p>وانکه بر وی زد از بتان ره کیست</p><p>قرب یک سال آنچنان می بود</p><p>همدم گریه و فغان می بود</p><p>نه به شب خواب و نی به روز قرار</p><p>نه ز لب خنده نز زبان گفتار</p><p>از طعام و شراب بست دهان</p><p>تاجر از حال او رسید به جان</p><p>در بسی کار آزمونش کرد</p><p>عاقبت جزم بر جنونش کرد</p><p>بردش از قصر چون نگارستان</p><p>همچو دیوانگان به مارستان</p><p>دل به ناکام بر جفاش نهاد</p><p>بند آهن به دست و پاش نهاد</p><p>او هم آنجا ز دیده خون می راند</p><p>شعرها حسب حال خود می خواند</p><p>اشکریزان ترانه ای می گفت</p><p>غزل عاشقانه ای می گفت</p><h2><a id="poem-65757" href="https://ganjoor.net/jami/7ourang/7-1/sd2/sh63">بخش ۶۳ - رسیدن شیخ بزرگوار سری سقطی قدس الله تعالی سره به سر وقت تحفه و آگاهی یافتن از حالی وی</a></h2>
<p>هم در آن وقت ها سری سقطی</p><p>آن سریع طریق حق نه بطی</p><p>یک شبی وقت خویش باز نیافت</p><p>لذت سجده نیاز نیافت</p><p>قبضی آمد پدیدش اندر دل</p><p>بر وی ادراک سر آن مشکل</p><p>بامدادان قدم به سیر نهاد</p><p>روی در بقعه های خیر نهاد</p><p>به مزارات اهل دل بگذشت</p><p>عقده قبض او گشاده نگشت</p><p>گفت ازین درد دل چو بیمارم</p><p>سوی بیمارخانه رو آرم</p><p>محنت اهل ابتلا بینم</p><p>بو که این درد را دوا بینم</p><p>چو به بیمارخانه پای نهاد</p><p>گره از کار بسته اش بگشاد</p><p>نظری هر طرف همی افکند</p><p>دید زیبا کنیزکی در بند</p><p>که سرشکی چو ژاله می بارد</p><p>بر گل زرد لاله می کارد</p><p>دست بر دل ترانه می گوید</p><p>غزل عاشقانه می گوید</p><p>شیخ پاکیزه سر چو دید آن حال</p><p>از مقیمان بقعه کرد سؤال</p><p>کین پریرو چراست در زنجیر</p><p>برگرفته چنان فغان و نفیر</p><p>جمله گفتند کز فلان خانه</p><p>تحفه است این که گشت دیوانه</p><p>بند کردندش از پی اصلاح</p><p>باشد آید مزاج او به صلاح</p><p>تحفه آن گفت و گوی را چو شنید</p><p>از جگر آه دردناک کشید</p><p>اشک خونین ز دیده افشانان</p><p>بانگ برداشت کای مسلمانان</p><p>من نه مجنون که نیک هشیارم</p><p>آید از طعنه جنون عارم</p><p>مست آنم که باده مست ازوست</p><p>نعره رند می پرست ازوست</p><p>شور عشقش زده ست بر من راه</p><p>از همه غافلم وز او آگاه</p><p>عاقلم پیش یار و فرزانه</p><p>پیش ارباب جهل دیوانه</p><p>عقل و فهم شما زبون من است</p><p>کمترین بنده جنون من است</p><p>مانده در قید این جنون باشم</p><p>به که دانا و ذوفنون باشم</p><p>شیخ چون گفت و گوی تحفه شنید</p><p>خاطرش رخت سوی تحفه کشید</p><p>سوخت از گفته دلاویزش</p><p>کرد از اشک خود گهر ریزش</p><p>تحفه چون ز آتش نهانی او</p><p>دید از دیده اشک رانی او</p><p>گفت این گریه ایست بر صفتش</p><p>وای تو چون رسی به معرفتش</p><p>بشناسی چنانکه هست او را</p><p>جلوه گر از بلند و پست او را</p><p>بعد ازان ساعتی ز خویش برفت</p><p>پرده هستیش ز پیش برفت</p><p>چون ازان بیهشی به هوش آمد</p><p>باز در نعره و خروش آمد</p><p>شیخ گفت ای کنیز پاک سیر</p><p>چیست گفت ای سری بگوی خبر</p><p>شیخ گفت ای به دولت ارزانی</p><p>لقب و نام من چه می دانی</p><p>گفت تا دوست را شناخته ام</p><p>با غمش نرد عشق باخته ام</p><p>بر دل من ز رازهای جهان</p><p>هیچ رازی نمانده است نهان</p><p>شیخ گفت ای ز عشق در تب و تاب</p><p>کیست معشوق تو بگوی جواب</p><p>گفت معشوقم آن که جانم داد</p><p>در ستایشگری زبانم داد</p><p>به شناسایی خودم بنواخت</p><p>ساخت روشن دلم به نور شاخت</p><p>از رگ جان بود به من اقرب</p><p>نیست دور از برم نه روز و نه شب</p><p>بعد ازان شهقه ای بزد که مگر</p><p>مرغ جانش به لامکان زد پر</p><p>بار دیگر به خویش باز آمد</p><p>در سخن های دلنواز آمد</p><p>شیخ فرمود کش رها کردند</p><p>بندش از دست و پا جدا کردند</p><p>گفت ازین پس نیی به بند گرو</p><p>هر کجا خاطر تو خواهد رو</p><p>تحفه گفت ای به علم و دانش بیش</p><p>از همه چون روم به خاطر خویش</p><p>کان که از عشق سینه ریشم کرد</p><p>بنده بندگان خویشم کرد</p><p>تا نه راضی شود خداوندم</p><p>رفتن از جای خویش نپسندم</p><p>شیخ خندید کای گرامی یار</p><p>تو ز من نکته دانتری بسیار</p><p>روشنم گشت ازین سخن اکنون</p><p>که تویی هوشیار و من مجنون</p><h2><a id="poem-65758" href="https://ganjoor.net/jami/7ourang/7-1/sd2/sh64">بخش ۶۴ - به هم رسیدن شیخ سری قدس سره و تاجر و خریداری کردن شیخ سری تحفه را از وی</a></h2>
<p>تحفه و شیخ در سخن بودند</p><p>رازگوی نو و کهن بودند</p><p>تاجر دین و دل ز دست شده</p><p>در لگدکوب غصه پست شده</p><p>ناگهانی ز در درون آمد</p><p>سوی آن بندی زبون آمدی</p><p>شیخ را چون بدید خرم شد</p><p>دلش از کار تحفه بی غم شد</p><p>گفت شاید به یمن همت او</p><p>سهل گردد بلا و محنت او</p><p>بعد تسلیم چهره نمناک</p><p>بهر تعظیم شیخ سود به خاک</p><p>شیخ گفت که این حد من نیست</p><p>کین کنیزک ز من به این اولیست</p><p>پس ازان شیخ رو به تاجر کرد</p><p>رغبت بیع تحفه ظاهر کرد</p><p>کرد تاجر فغان که واویلاه</p><p>که شد احوال من ز فقر تباه</p><p>نیست در دستت آن گشاد ای شیخ</p><p>که توانی بهاش داد ای شیخ</p><p>از درم شد بهاش بیست هزار</p><p>کی برآید ز دستت این مقدار</p><p>همه مالم ز دست شد بیرون</p><p>در بهای کنیزک و اکنون</p><p>نه کنیزک به دست نی مالم</p><p>محرمی کو که پیش او نالم</p><p>شیخ رفت و به خانه دانگی نه</p><p>جز دعا را غریو و بانگی نه</p><p>دست برداشت کای اله کریم</p><p>ایزد فرد و پادشاه قدیم</p><p>آبرو بخش اشک ریختگان</p><p>خاک ذلت به چهره بیختگان</p><p>کارساز فتادگان از کار</p><p>بار بردار ماندگان در بار</p><p>مانده در بار تحفه است دلم</p><p>سخنی گفته ام وز آن خجلم</p><p>کار من تنگ شد ز تنگدلی</p><p>سرخروییم ده درین خجلی</p><p>در گنجینه کرم بگشای</p><p>قیمت تحفه ام کرم فرمای</p><p>شیخ را بود رو به خاک نیاز</p><p>که برآمد ز سوی در آواز</p><p>در چو بگشاد دید کرده مقام</p><p>بر درش خواجه ای و چار غلام</p><p>همه بر آستان او زده صف</p><p>هر یکی شمع و بدره ای در کف</p><p>اذن خواهان درآمدند از در</p><p>بر زمین نیازمندی سر</p><p>پنج بدره ز سیم پاک عیار</p><p>هر یکی در شمار پنج هزار</p><p>پیش شیخ زمانه بنهادند</p><p>بر سر پای خدمت استادند</p><p>شیخ پرسیدشان ز صورت حال</p><p>خواجه فرمود در جواب سؤال</p><p>که مرا شب به خواب بنمودند</p><p>صورت فقر شیخ و فرمودند</p><p>که دلش بهر تحفه دربار است</p><p>قیمت تحفه را طلبگار است</p><p>قیمت تحفه بر به خدمت شیخ</p><p>تا شوی بهره ور ز همت شیخ</p><p>شیخ با خواجه بامداد پگاه</p><p>رو نهادند سوی تحفه به راه</p><p>چون رسیدند از قضا تاجر</p><p>نیز شد بی توقفی حاضر</p><p>عرضه کردند بدره ها بر وی</p><p>گفت من کی فروشم او را کی</p><p>قیمت تحفه هست ازان افزون</p><p>کش بدینها کنم ز دل بیرون</p><p>می فزودند در بها ز کرم</p><p>تا رسید آن به چل هزار درم</p><p>گفت تاجر ز دیده ریزان آب</p><p>که شبم گفت کردگار به خواب</p><p>که بود تحفه برگزیده ما</p><p>او خود و غیر خود رمیده ما</p><p>خط آزادیش بلا اکراه</p><p>می دهم خالصا لوجه الله</p><p>غیر او هر چه دارم از زر و سیم</p><p>به فقیران همی کنم تسلیم</p><p>همه را می دهم برای خدای</p><p>بو که حاصل کنم رضای خدای</p><p>خواجه چون گوش کرد آن سخنان</p><p>دست بر رو نهاد گریه کنان</p><p>گفت گویا که خالق معبود</p><p>نیست از کار و بار من خشنود</p><p>که مرا ساخت زین شرف نومید</p><p>سوخت جانم به حسرت جاوید</p><p>به کف من ز ملک و مال اکنون</p><p>هر چه هست آمدم ازان بیرون</p><p>همه کردم سبیل راه خدای</p><p>که خدایم بس است در دو سرای</p><p>تحفه از بند بندگی چو رهید</p><p>از سر و بر هر آنچه بود کشید</p><p>جای اطلس پلاس ساخت لباس</p><p>موی مشکین نهفت در کرباس</p><p>پا نهاد از حریم بقعه بیرون</p><p>چون پری شد به ستر غیب درون</p><p>شیخ با آن دو تن ز دنبالش</p><p>متحیر ز صورت حالش</p><p>پرس پرسان چو آمدند پدر</p><p>نه خبر یافتند ازو نه اثر</p><p>هر سه کردند متفق با هم</p><p>روی در بادیه به عزم حرم</p><p>خواجه در ره به درد و داغ بمرد</p><p>تن به بوم استخوان به زاغ سپرد</p><p>مغز سر طعمه کلاغان ساخت</p><p>دیده منقارگاه زاغان ساخت</p><p>تاجر و شیخ پا بیفشردند</p><p>ریگ کوبان به کعبه پی بردند</p><p>با دل بی غش و درونه صاف</p><p>شیخ می کرد گرد خانه طواف</p><p>آمد آواز ناله ایش به گوش</p><p>کش برآمد ز جان خسته خروش</p><p>وز پی ناله نکته ایش نهفت</p><p>شد شنیده که بیدلی می گفت</p><p>کای چراغ شب سیه روزان</p><p>مایه شادی غم اندوزان</p><p>آگهی بخش جهان آگاهان</p><p>رهنمای فتاده از راهان</p><p>درد عشقت شفای بیماری</p><p>زخم تو مرهم دل افگاری</p><p>هر که از شوق توست در تب و تاب</p><p>نشود جز به وصل تو سیراب</p><p>هر که زد در محبت تو نفس</p><p>مونس جان او تو باشی و بس</p><p>از غمت هر که بی قرار آمد</p><p>تا نبیند تو را نیارامد</p><p>چون مناجات او سری بشنید</p><p>سوی آن چون سرشک خویش دوید</p><p>سر برآورد کای سری چونی</p><p>کاندرین درد بادت افزونی</p><p>شیخ گفتا کیی تو باز نمای</p><p>که فتادم ز ناله تو ز پای</p><p>گفت تن زن که هست رسوایی</p><p>ناشناسی پس از شناسایی</p><p>تحفه ام من خلاص کرده تو</p><p>صد نوا یافته ز پرده تو</p><p>شیخ دیدش به خاک افتاده</p><p>چشم ها در مغاک افتاده</p><p>سر و سیمین او خلال شده</p><p>ماه رخسار او هلال شده</p><p>الف قامتش چو نون گشته</p><p>طره سرکشش نگون گشته</p><p>چشمی و صد هزار قطره خون</p><p>لبی و صد هزار ناله فزون</p><p>شیخ گفتا که تحفه حال بگوی</p><p>وصف احسان ذوالجلال بگوی</p><p>چون ز یار و دیار ببریدی</p><p>از کرم های او چها دیدی</p><p>تحفه گفت از هزار تاریکی</p><p>داد بارم به قرب و نزدیکی</p><p>بر سریر محبتم بنشاند</p><p>وزدو صد رنج و محنتم برهاند</p><p>شیخ گفتا که آن ستوده شیم</p><p>کت خریدی به چل هزار درم</p><p>بود همراه ما به راه حجاز</p><p>در غمت مرد رو به خاک نیاز</p><p>تحفه گفتا که آن گرانمایه</p><p>در جنان با من است همسایه</p><p>دادش آنها خدا که کم دیده</p><p>دیده و گوش نیز نشنیده</p><p>شیخ گفتا که آن کریم نهاد</p><p>که تو را کرد از کرم آزاد</p><p>بر امیدت درین طوافگه است</p><p>چشم بنهاده هر طرف به ره است</p><p>تحفه پنهان ره دعاش سپرد</p><p>بر در کعبه اوفتاد و بمرد</p><p>ناگهان تاجر از عقب برسید</p><p>تحفه را اوفتاده مرده بدید</p><p>او هم از بیدلی به خاک افتاد</p><p>پیش آن پاک جان پاک بداد</p><p>هر دو را شیخ گور کرد و کفن</p><p>بعد حج رو نهاد سوی وطن</p><p>رحمت حق نثار ایشان باد</p><p>جای ما در جوار ایشان باد</p><h2><a id="poem-65759" href="https://ganjoor.net/jami/7ourang/7-1/sd2/sh65">بخش ۶۵ - قصه ملاقات ذوالنون مصری قدس الله تعالی سره در حرم مکه با آن کنیزک و مقالات ایشان با یکدیگر</a></h2>
<p>لقمه ماهی فنا ذوالنون</p><p>سالی آمد به عزم حج بیرون</p><p>گفت دیدم که در میان طواف</p><p>رفت نوری به آسمان ز مطاف</p><p>پشت خود را به خانه بنهادم</p><p>واندر آن داد فکر می دادم</p><p>ناله ای ناگهم رسیده به گوش</p><p>که برآمد ز من فغان و خروش</p><p>در پی ناله برگرفتم راه</p><p>دیدم آنجا کنیزکی چون ماه</p><p>اندر استار کعبه آویزان</p><p>اشک خونین ز هر مژه ریزان</p><p>برگرفته نوا که یا مولای</p><p>لیس الا هواک جوف حشای</p><p>کیست مقصود من تو دانی وبس</p><p>نیست محبوب من به غیر تو کس</p><p>آه ازین اشک سرخ و چهره زرد</p><p>که مرا در غم تو رسواکرد</p><p>سینه ام شد ز درد عشق تو تنگ</p><p>چه عجب گر به سینه کوبم سنگ</p><p>با دلی گرم و سینه ای بریان</p><p>گشتم از درد یاریش گریان</p><p>در مناجات باز لب بگشود</p><p>کای خداوند کارساز ودود</p><p>به حق آنکه دوستدار منی</p><p>در همه کار و بار یار منی</p><p>که به محض کرم بیامرزم</p><p>از گنه گر چه کوه البرزم</p><p>شیخ چون این سخن شنید ازو</p><p>گفت ازینسان مگوی بلکه بگو</p><p>به حق آنکه دوستدار توام</p><p>در همه کار و بار یار توام</p><p>چه وقوفت بود ز یاری او</p><p>یا ز آیین دوستداری او</p><p>گفت شیخا جماعتی هستند</p><p>که ز جام هوای او مستند</p><p>اول او دوست داشت ایشان را</p><p>پس به دل مهر کاشت ایشان را</p><p>نکنی فهم این سخن الا</p><p>که بخوانی «فسوف یأتی الل</p><p>ه بقوم یحبهم و یحب</p><p>ونه » ای حبیب گشته محب</p><p>گر نه او دوست داردت ز نخست</p><p>کی بود دوستداری از تو درست</p><p>عشق او تخم عشق ما و شماست</p><p>خواستگاری نخست از وی خاست</p><p>عشق او شخص و عشق ما سایه</p><p>سایه از شخص می برد مایه</p><p>تا نه شخص است ایستاده به پای</p><p>بهر اثبات سایه ژاژ مخای</p><p>ما نبودیم و خواست از وی بود</p><p>ما ازآن خواست یافتیم وجود</p><p>شیخ گفتا که ای به فهم لطیف</p><p>از چه روی چنین ضعیف و نحیف</p><p>گفت مست محبت مولا</p><p>هست دایم مریض در دنیا</p><p>چون دوای محب او درد است</p><p>به امید شفا نه در خورد است</p><p>تا نیابد ز دوست بوی وفا</p><p>زان مرض نیستش امید شفا</p><p>گفت با شیخ بعد ازان کای شیخ</p><p>که نه روشن بود جهان بی شیخ</p><p>به قفا وانگر چون وا نگرید</p><p>گر چه مالید چشم هیچ ندید</p><p>باز چون رو به جانب او تافت</p><p>اثری زو بجز خیال نیافت</p><p>ماند حیران که مرغ سان چون رفت</p><p>که به یکدم ز دام بیرون رفت</p><h2><a id="poem-65760" href="https://ganjoor.net/jami/7ourang/7-1/sd2/sh66">بخش ۶۶ - قصه آن جوان معشوق و پیر عاشق</a></h2>
<p>بود شوخی نشسته بر لب بام</p><p>با فروزان رخی چو ماه تمام</p><p>بر شکسته کلاه گوشه ناز</p><p>گشته نازش هلاک اهل نیاز</p><p>پیری آمد سفید موی شده</p><p>پشتی از بار دل دو توی شده</p><p>روی خود را به خاک می مالید</p><p>وز دل دردناک می نالید</p><p>کای پسر از تو سینه چاک شدم</p><p>رحمتی کز غمت هلاک شدم</p><p>پیش ازان کز غمت بمیرم زار</p><p>حاجت من به یک نگاه برآر</p><p>گفت با او پسر به عشوه گری</p><p>من که باشم که تو به من نگری</p><p>در برابر نگر برادر من</p><p>که به خوبیست صد برابر من</p><p>پیر مسکین چو آن طرف نگریست</p><p>تا ببیند که در برابر کیست</p><p>دست زد آن به خون خلق دلیر</p><p>وز لب بامش اوفکند به زیر</p><p>کان که ما را به عشق نام برد</p><p>در رخ دیگری چرا نگرد</p><p>جامی از غیر دوست دیده بدوز</p><p>ور نه از دیده خون فشان شب و روز</p><p>گر نه از وصل بهره ور باشی</p><p>باری از هجر نوحه گر باشی</p><h2><a id="poem-65761" href="https://ganjoor.net/jami/7ourang/7-1/sd2/sh67">بخش ۶۷ - مناجات شیخ ابوعلی دقاق قدس سره بر بالای منبر</a></h2>
<p>کشته عشق بوعلی دقاق</p><p>آن در آیین عشقبازی طاق</p><p>روزی این درد از دلش زد سر</p><p>به مناجات گفت در منبر</p><p>کای خداوند آسمان و زمین</p><p>نه مکان از تو خالی و نه مکین</p><p>جلوه گر در بلند و پست تویی</p><p>قصه کوتاه هر چه هست تویی</p><p>از تو با خلق لافها زده ام</p><p>در چندین گزافها زده ام</p><p>روز محشر که سازیم زنده</p><p>مکن از روی خلق شرمنده</p><p>گر ندانی سزای خویشتنم</p><p>کسوت صوفیان مکن ز تنم</p><p>که اگر مؤمنم و گر گبرم</p><p>نیست از زی صوفیان صبرم</p><p>در کفم رکوه و عصایی نه</p><p>در بوادی دوزخم سر ده</p><p>تا به هر وادیی که روی آرم</p><p>نوحه جانگداز بردارم</p><p>بر خود از درهای گوناگون</p><p>ریزم از دیده آب و از دل خون</p><p>چون نباشد به قربتم فرمان</p><p>پرورم جان به نوحه حرمان</p><h2><a id="poem-65762" href="https://ganjoor.net/jami/7ourang/7-1/sd2/sh68">بخش ۶۸ - به بام برآمدن وی قدس سره هر آخر روز و با آفتاب خطاب کردن</a></h2>
<p>هم ز وی آورند کآخر کار</p><p>چون شد این درد بر دلش بسیار</p><p>چهره خور چو زرد فام شدی</p><p>شیخ دین بر کنار بام شدی</p><p>اشک چون ریختی گهر سفتی</p><p>رو به خورشید کردی و گفتی</p><p>کای جهانگرد آسمان پیمای</p><p>شب تاریک کاه روز افزای</p><p>ز اول بامداد کز سر کوه</p><p>سر زدی با هزار فر و شکوه</p><p>تا به اکنون که کردی از تگ و پوی</p><p>زرد رو در دیار فرقت روی</p><p>تیغ آهیخته زیر پا دیدی</p><p>کوههای بلند ببریدی</p><p>بس بیابان ژرف پی در پی</p><p>که به یک قرص گرم کردی طی</p><p>از بسی بحرها به زورق زر</p><p>برگذشتی ز موج ناشده تر</p><p>ده به ده کو به کو شهر به شهر</p><p>یافتند از فروغ فیض تو بهر</p><p>هیچ جا دلشکسته ای دیدی</p><p>وز خود و خلق رسته ای دیدی</p><p>کش ازین غم به دل بود دردی</p><p>یا ازین راه بر رخش گردی</p><p>سخنان گفتی اینچنین بسیار</p><p>تا شدی آفتاب نادیدار</p><p>بعد ازان آمدی فرو از بام</p><p>همچنان بی قرار و بی آرام</p><p>بی قراری عشق بی تمکین</p><p>جز به مردن نباشدش تسکین</p><p>بلکه آنان که مست این جام اند</p><p>چون بمیرند هم نیارامند</p><h2><a id="poem-65763" href="https://ganjoor.net/jami/7ourang/7-1/sd2/sh69">بخش ۶۹ - دیدن بعضی اصحاب بعد از وفات وی را قدس سره به خواب</a></h2>
<p>هم ز وی آورند کز اصحاب</p><p>دید شخصیتش بعد مرگ به خواب</p><p>که بسی شور و بی قراری داشت</p><p>گریه و اضطراب و زاری داشت</p><p>گفت شیخا چه حالت است تو را</p><p>که ز مردن ملالت است تو را</p><p>گویی از حال خود نه خرسندی</p><p>که بدین عالم آرزومندی</p><p>گفت آری بس آرزومندم</p><p>که به دنیا برد خداوندم</p><p>نه پی جاه و مال و زینت و زر</p><p>نه پی وعظ و مجلس و منبر</p><p>بلکه از بهر آنکه تا پیوست</p><p>جز عصایی نباشدم در دست</p><p>به همه کویها درآرم سر</p><p>یک به یک خانه را بکوبم در</p><p>صاحب خانه را دهم آواز</p><p>کای پی هیچ مانده از همه باز</p><p>عمر بگذشت در پریشانی</p><p>بنگر کز چه باز می مانی</p><p>جامی انفاس عمر مغتنم است</p><p>انقطاع حیات دمبدم است</p><p>کار امروز را مباش اسیر</p><p>بهر فردا ذخیره ای برگیر</p><p>روز عمرت به وقت عصر رسید</p><p>عصر تو تا نماز شام کشید</p><p>خفتن خواب مرگ نزدیک است</p><p>موج گرداب مرگ نزدیک است</p><p>پیش ازین همچو سینه تاریکان</p><p>منشین بی خبر ز نزدیکان</p><h2><a id="poem-65764" href="https://ganjoor.net/jami/7ourang/7-1/sd2/sh70">بخش ۷۰ - در ذکر موت و اهوال آن</a></h2>
<p>صرصر مرگ را ببین چه فن است</p><p>سر شکن بیخ کن ثمر فکن است</p><p>شاخ پیوندها شکسته اوست</p><p>بیخ امیدها گسسته اوست</p><p>وی فکنده ست ازین درخت بلند</p><p>میوه نارسیده فرزند</p><p>چند کردن به حول و قوت فخر</p><p>کثمود الذین جابوا الصخر</p><p>رو به قرآن بخوان که باد چه کرد</p><p>یا جنود ثمود و عاد چه کرد</p><p>دست بگسل ز نقل و باده و جام</p><p>یاد کن زان که ریزدت در کام</p><p>ساقی مرگ جام تلخ مذاق</p><p>حین یلتف ساقکم بالساق</p><p>پیش از آن دم که بر سر بستر</p><p>پیچدت پایها به یکدیگر</p><p>پای ازین تنگنای بیرون نه</p><p>رخت ازین تیره جای بیرون نه</p><p>آن بود پا برون نهادن تو</p><p>رخت از اینجا برون نهادن تو</p><p>که ببری ز غیر حق پیوند</p><p>نهی از بندگیش بر خود بند</p><p>الم مرگ قطع پیوند است</p><p>زانچه اکنون دلت به آن بند است</p><p>بندها را چو بگسلی امروز</p><p>به همین قطع و اصلی امروز</p><p>چون بمیری ز خویش پیش از مرگ</p><p>نخوری زخم نیش بیش از مرگ</p>
</body></html>