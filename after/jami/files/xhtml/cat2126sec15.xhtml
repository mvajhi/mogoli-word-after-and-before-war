<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79456" href="https://ganjoor.net/jami/divanj/fateha-shabab/ghazal-jf/sh991">شمارهٔ ۹۹۱</a></h2>
<p>ای سرشک من ز لعلت با می گلگون یکی</p><p>شد می گلگون مرا دور از لبت با خون یکی</p><p>می دهد خطت فسون بهر فریب عقل و هوش</p><p>هست با خط لعل میگونت درین افسون یکی</p><p>جای کن در چشم و دل کز لعل و در آراستم</p><p>در درون از بهر تو یک خانه، در بیرون یکی</p><p>نیش لیلی خورد، خون از دست مجنون چون چکید</p><p>گر نه لیلی در محبت بود با مجنون یکی</p><p>مردمان ز آب دو چشمم جز به کشتی نگذرند</p><p>شاهد این حال بس دجله یکی جیحون یکی</p><p>نامه مجنون و من ز آب دو دیده شد سفید</p><p>ور نبودی روز محشر هر دو را مضمون یکی</p><p>کی کند در گوش نظم جامی آن سلطان حسن</p><p>گر چه آمد در لطافت با در مکنون یکی</p><h2><a id="poem-79457" href="https://ganjoor.net/jami/divanj/fateha-shabab/ghazal-jf/sh992">شمارهٔ ۹۹۲</a></h2>
<p>ای دو چشمت در ستیز و کین یکی</p><p>دل یکی تاراج کرده دین یکی</p><p>زلف و خالت را نمودم جان و دل</p><p>آن یکی بربود از من این یکی</p><p>سوی هر غمخواره داری صد نظر</p><p>مردم از غم جانب من بین یکی</p><p>خواب خوش باشد شب وصل ار بود</p><p>عاشق و معشوق را بالین یکی</p><p>زان همه بوسه که دادی وعده ام</p><p>کن حواله با لب شیرین یکی</p><p>نافه گردد خوشه چین خرمنت</p><p>گر گشاید زلفت از صد چین یکی</p><p>عاشق مسکین بسی داری و نیست</p><p>همچو جامی زان همه مسکین یکی</p><h2><a id="poem-79458" href="https://ganjoor.net/jami/divanj/fateha-shabab/ghazal-jf/sh993">شمارهٔ ۹۹۳</a></h2>
<p>خیل بتان برون ز شمار است و شه یکی</p><p>آری بود ستاره هزاران و مه یکی</p><p>کردند عرض حسن سپاه بتان ولی</p><p>چون شهسوار من نبود زان سپه یکی</p><p>از ما چه اعتبار که صد تاج خسروی</p><p>باشد بر آستان تو با خاک ره یکی</p><p>خوش خواب مستی تو که من با فراغ دل</p><p>بوسم گه آن دو لعل می آلود و گه یکی</p><p>عشقت گرفت کشور دل عقل گو برو</p><p>کان ملک را بسنده بود پادشه یکی</p><p>خوی تو گر چه نیست به جز بی گنه کشی</p><p>از عاشقان که دیده چو من بی گنه یکی</p><p>جامی مرو ز میکده با خانقه که هست</p><p>در کوی عشق میکده و خانقه یکی</p><h2><a id="poem-79459" href="https://ganjoor.net/jami/divanj/fateha-shabab/ghazal-jf/sh994">شمارهٔ ۹۹۴</a></h2>
<p>بر سر آن کو سر من خاک بودی کاشکی</p><p>پایمال آن بت چالاک بودی کاشکی</p><p>تا مرا بردی به کوی او مگر روزی صبا</p><p>قالب خاکی خس و خاشاک بودی کاشکی</p><p>چند بر چاک گریبان طعنه ای ناصح مرا</p><p>سینه ام صد جا ز تیغش چاک بودی کاشکی</p><p>حیف باشد سوختن ران سمندش بهر داغ</p><p>داغ او هم بر دل غمناک بودی کاشکی</p><p>دی سواره آمد و صد صید بر فتراک او</p><p>بنده جامی هم در آن فتراک بودی کاشکی</p><h2><a id="poem-79460" href="https://ganjoor.net/jami/divanj/fateha-shabab/ghazal-jf/sh995">شمارهٔ ۹۹۵</a></h2>
<p>قسم به صفوت جام و صفای جوهر می</p><p>که نیست در سر ما جز هوای ساغر می</p><p>بیا که خشکی و تری طفیل هستی ماست</p><p>در آب خشک قدح ریز آتش تر می</p><p>ببین بلندی بخت و سعادت طالع</p><p>که کرد از افق خم طلوع اختر می</p><p>غرض ز طاعت عارف بهشت و کوثر نیست</p><p>بهشت میکده او را بس است و کوثر می</p><p>اگر ز درد سر خویش رنجه ای می نوش</p><p>که نیست رنج تو را شربتی برابر می</p><p>گذار پرورش تن به تن پرست ای دل</p><p>غذای روح کن از جام روح پرور می</p><p>به کنج میکده سازید خانه جامی را</p><p>که رفت خانه او چون حباب در سر می</p><h2><a id="poem-79461" href="https://ganjoor.net/jami/divanj/fateha-shabab/ghazal-jf/sh996">شمارهٔ ۹۹۶</a></h2>
<p>ای به بالا همانک می دانی</p><p>تو گلی ما همانک می دانی</p><p>گر روی در چمن ز رشک قدت</p><p>رود از جا همانک می دانی</p><p>بر تو سیم ناب و اندر سیم</p><p>سنگ خارا همانک می دانی</p><p>آهوی دام جسته ای و تو را</p><p>زلف در پا همانک می دانی</p><p>گل سوری کنایت از رخ توست</p><p>مشک سارا همانک می دانی</p><p>سر زلفت شب سیاه من است</p><p>رخ زیبا همانک می دانی</p><p>با تو جامی تنی ست زنده به جان</p><p>وز تو تنها همانک می دانی</p><h2><a id="poem-79462" href="https://ganjoor.net/jami/divanj/fateha-shabab/ghazal-jf/sh997">شمارهٔ ۹۹۷</a></h2>
<p>آسوده دلا حال دل زار چه دانی</p><p>خوان خواری عشاق جگرخوار چه دانی</p><p>شب تا به سحر خفته به خلوتگه نازی</p><p>بی خوابی این دیده بیدار چه دانی</p><p>هرگز نخلیده به کف پای تو خاری</p><p>آزردگی سینه افگار چه دانی</p><p>ای فاخته پروازکنان بر سر سروی</p><p>درددل مرغان گرفتار چه دانی</p><p>کار دل رندان بلا دیده بود عشق</p><p>ای زاهد مغرور تو این کار چه دانی</p><p>نادیده ز خاک ره او کحل بصیرت</p><p>با بی بصری لذت دیدار چه دانی</p><p>جامی تو و جام می و بیهوشی و مستی</p><p>راه و روش مردم هشیار چه دانی</p><h2><a id="poem-79463" href="https://ganjoor.net/jami/divanj/fateha-shabab/ghazal-jf/sh998">شمارهٔ ۹۹۸</a></h2>
<p>با همه سنگدلان ساغر گلرنگ زنی</p><p>جرم ما چیست که بر ساغر ما سنگ زنی</p><p>ما همه بر سر صلحیم سبب چیست که تو</p><p>سنگ بیداد به کف کرده در جنگ زنی</p><p>رخ نمایی شکنی قدر همه مشک خطان</p><p>لشکر روم کشی بر سپه زنگ زنی</p><p>گر نواساز و غزل خوان کنی آهنگ سماع</p><p>راه بر نغمه سرایان خوش آهنگ زنی</p><p>دل چو شانه شود از رشک به صد شاخ مرا</p><p>شانه چون در شکن طره شبرنگ زنی</p><p>چاک زد باد صبا جیب سمن ای مطرب</p><p>وقت آن ست که در دامن گل چنگ زنی</p><p>فسحت قدس بود جای اقامت جامی</p><p>تا به کی خیمه درین مرحله تنگ زنی</p><h2><a id="poem-79464" href="https://ganjoor.net/jami/divanj/fateha-shabab/ghazal-jf/sh999">شمارهٔ ۹۹۹</a></h2>
<p>گاهی ز هجر چشم مرا خون فشانی کنی</p><p>گاهی به وصل خاطر من شادمانی کنی</p><p>چون نیست خوی تو که روی بر رضای کس</p><p>راضی شدم که هر چه دلت خواهد آن کنی</p><p>گفتی که خاک پای خودت می دهم بها</p><p>جانا درین معامله ترسم زیان کنی</p><p>باشد پی حساب کرم های تو خطی</p><p>هر رخنه ام ز تیغ که در استخوان کنی</p><p>جان می فروشمت که دهی وعده بوسه ای</p><p>لیکن به شرط آنکه لبت را ضمان کنی</p><p>لطف لب تو مرهم ریش دلم شود</p><p>گرهر دمش نه تازه ز زخم زبان کنی</p><p>جامی سگی ست بر درت از کشتنش چه سود</p><p>جز آنکه تیغ خویش بر او امتحان کنی</p><h2><a id="poem-79465" href="https://ganjoor.net/jami/divanj/fateha-shabab/ghazal-jf/sh1000">شمارهٔ ۱۰۰۰</a></h2>
<p>تا کیم خاطر آسوده به غم رنجه کنی</p><p>جان فرسوده ام از تیغ ستم رنجه کنی</p><p>گفته ای کم کنمت رنجه چه رنجی بسیار</p><p>رنجش من همه آن ست که کم رنجه کنی</p><p>گر چه دیده ست بسی رنج ز چشمم قدمت</p><p>چشم بر راه تو دارم که قدم رنجه کنی</p><p>از غم نامه و نام تو خرابم چه شود</p><p>که به حرفی دو سه یک بار قلم رنجه کنی</p><p>تنگ شد شهر وجود از تو رقیبا بر من</p><p>قدم آن به که به صحرای عدم رنجه کنی</p><p>ستم از دست تو باشد کرم آن دولت کو</p><p>که تو دستی پی قتلم ز کرم رنجه کنی</p><p>جامی از دیده قدم کن چه روی بر در یار</p><p>حیف باشد که به پا خاک حرم رنجه کنی</p><h2><a id="poem-79466" href="https://ganjoor.net/jami/divanj/fateha-shabab/ghazal-jf/sh1001">شمارهٔ ۱۰۰۱</a></h2>
<p>هر دم به دیده دگری خانه می کنی</p><p>هم خانگی به مردم بیگانه می کنی</p><p>دل را نشان به زاویه هجر می دهی</p><p>دیوانه را مقام به ویرانه می کنی</p><p>دستم گرفته غوطه دهی در خم ای سپهر</p><p>چون خاک قالبم گل پیمانه می کنی</p><p>ای شمع بزم حسن تو را گرم می کند</p><p>دلسوزیی که بر سر پروانه می کنی</p><p>می پروری ز گریه دلا مهر خال او</p><p>از فیض ابر تربیت دانه می کنی</p><p>بگشا گره ز طره مشکینش ای صبا</p><p>تا چند جعد سنبل تر شانه می کنی</p><p>جامی دگر به مدرسه رفتن وظیفه نیست</p><p>وقت است اگر عزیمت میخانه می کنی</p><h2><a id="poem-79467" href="https://ganjoor.net/jami/divanj/fateha-shabab/ghazal-jf/sh1002">شمارهٔ ۱۰۰۲</a></h2>
<p>جانا چه شد که پرسش یاران نمی کنی</p><p>درمان درد سینه فگاران نمی کنی</p><p>دامن ز قطره های سرشکم نمی کشی</p><p>همچون گل احتراز ز باران نمی کنی</p><p>بر من هزار تیغ جفا راندی و خوشم</p><p>کین لطف با یکی ز هزاران نمی کنی</p><p>شیران همه شکار غزالان شوخ تو</p><p>جز قصد صید شیر شکاران نمی کنی</p><p>ای گل بخند خرم و خوش گر چه رحمتی</p><p>بر گریه های ابر بهاران نمی کنی</p><p>جام می است لعل تو لیکن به جرعه ای</p><p>زان جام یاد باده گساران نمی کنی</p><p>جامی برآی لاله صفت خوش به داغ دل</p><p>چون ترک عشق لاله عذاران نمی کنی</p><h2><a id="poem-79468" href="https://ganjoor.net/jami/divanj/fateha-shabab/ghazal-jf/sh1003">شمارهٔ ۱۰۰۳</a></h2>
<p>تا کی از خلق اسیر غم بیهوده شوی</p><p>از همه رو به خدا آر که آسوده شوی</p><p>روز و شب در نظرت موج زنان بحر قدم</p><p>حیف باشد که به لوث حدث آلوده شوی</p><p>مس قلبی چه تکاسل کنی اکسیر طلب</p><p>زان چه حاصل که به تلبیس زراندوده شوی</p><p>خواب بگذار که در انجمن زنده دلان گر</p><p>شوی دیده ور از دیده نغنوده شوی</p><p>مکن ای خواجه درشتی که درین تیره مغاک</p><p>تا زنی چشم به هر زیر قدم سوده شوی</p><p>سعی در کاستن هستی خود کن که چو ماه</p><p>گر شوی کاسته شک نیست که افزوده شوی</p><p>جامی از فقر نسیمی به مشامت نرسد</p><p>تا خوش از بوده و غمناک ز نابوده شوی</p><h2><a id="poem-79469" href="https://ganjoor.net/jami/divanj/fateha-shabab/ghazal-jf/sh1004">شمارهٔ ۱۰۰۴</a></h2>
<p>بازم ز دیده ای گل خندان چه می روی</p><p>چاکم چو گل فکنده به دامان چه می روی</p><p>سروی و جای سرو به جز جویبار نیست</p><p>از جویبار دیده گریان چه می روی</p><p>از اشک سرخ دیده ما کان لعل شد</p><p>ای سنگدل تو سوی بدخشان چه می روی</p><p>شهری خراب می شود ای مشکبو غزال</p><p>تو رونهاده سوی بیابان چه می روی</p><p>جامی فتاد چون تن بی جان ز هجر تو</p><p>تن را چنین گذاشته، ای جان چه می روی</p><h2><a id="poem-79470" href="https://ganjoor.net/jami/divanj/fateha-shabab/ghazal-jf/sh1005">شمارهٔ ۱۰۰۵</a></h2>
<p>از مهر ما متاب رخ ای ترک ماهروی</p><p>بنما ز روی مهر چو مه گاه گاه روی</p><p>از مهر و ماه با تو چه گویم چو بینمت</p><p>هم ماه مهر عارض و هم مهر ماه روی</p><p>هر جا سواره ای مه بی مهر بگذری</p><p>مالند ماه و مهر بر آن خاک راه روی</p><p>گر بی نقاب رخ بنمایی چو ماه و مهر</p><p>گردند ماه و مهر ز خجلت سیاه روی</p><p>رویت بر اوج حسن مه و مهر دیگر است</p><p>خواهی به نام مهر و مهش خوان و خواه روی</p><p>از مهر و ماه روی تو بس آه می کشم</p><p>شد ماه و مهر را سیه از دود آه روی</p><p>جامی که شد ز مهر تو چون ماه نو متاب</p><p>ای ماه مهرطلعت ازو بی گناه روی</p><h2><a id="poem-79471" href="https://ganjoor.net/jami/divanj/fateha-shabab/ghazal-jf/sh1006">شمارهٔ ۱۰۰۶</a></h2>
<p>اگر وصف مه می کنم مه تویی</p><p>وگر قصد ره مقصد ره تویی</p><p>وگر قصه سرو گویم بلند</p><p>مراد دلم قصه کوته توی</p><p>مرا مدعا عشق توست و بر آن</p><p>به آن رخ دلیل موجه تویی</p><p>مگر غیر من کیست مقصود تو</p><p>که بالله تویی ثم بالله تویی</p><p>نمی خواهم این کارگاه دو رنگ</p><p>که گاهی منم رنگ آن گه تویی</p><p>به یک لعب رختم به آن عرصه کش</p><p>که هم بیدق آنجا و هم شه تویی</p><p>حدیث دهانت ز جامی مپرس</p><p>کزان سر سربسته آگه تویی</p><h2><a id="poem-79472" href="https://ganjoor.net/jami/divanj/fateha-shabab/ghazal-jf/sh1007">شمارهٔ ۱۰۰۷</a></h2>
<p>نازنینا ز نیاز شبم آگاه تویی</p><p>واقف آه و دم سرد سحرگاه تویی</p><p>ماه را این همه آیین شب افروزی چیست</p><p>گر نه بنموده رخ از آینه ماه تویی</p><p>بود دلخواه مصور که کشد نقش ملک</p><p>نقش انگیخته بر موجب دلخواه تویی</p><p>برشکن انجمن انجم و مه را کامروز</p><p>آفتاب فلک منزلت و جاه تویی</p><p>با تو در ملک ملاحت نسزد شاه دگر</p><p>خوش بران رخش که هر جا که روی شاه تویی</p><p>در ره عشق به جز محنت و غم نیست ولی</p><p>چه غم از محنت راه است چو همراه تویی</p><p>حاجت قبله صورت نبود جامی را</p><p>قبله حاجتش المنة لله تویی</p><h2><a id="poem-79473" href="https://ganjoor.net/jami/divanj/fateha-shabab/ghazal-jf/sh1008">شمارهٔ ۱۰۰۸</a></h2>
<p>با چنین قامت و بالا که تویی</p><p>کیست سرو چمن آنجا که تویی</p><p>به دمی زنده کنی صد مرده</p><p>عیسی امروز همانا که تویی</p><p>چند گویی که بگو جان تو کیست</p><p>به خدا ای بت رعنا که تویی</p><p>چون توانیم که عاشق نشویم</p><p>با چنین صورت زیبا که تویی</p><p>جامیا شهره شوی زود به عشق</p><p>این چنین واله و شیدا که تویی</p><h2><a id="poem-79474" href="https://ganjoor.net/jami/divanj/fateha-shabab/ghazal-jf/sh1009">شمارهٔ ۱۰۰۹</a></h2>
<p>این چنین خوب و نازنین که تویی</p><p>نبود هیچ کس چنین که تویی</p><p>گر گلستان جنتم بخشند</p><p>نروم زان گل زمین که تویی</p><p>صحبت جان و تن نیارد تاب</p><p>مونس هر دل حزین که تویی</p><p>هیچ مرغ دل از تو جان نبرد</p><p>باز ازین گونه در کمین که تویی</p><p>جامی آخر به داغ دل سوزی</p><p>با چنین آه آتشین که تویی</p><h2><a id="poem-79475" href="https://ganjoor.net/jami/divanj/fateha-shabab/ghazal-jf/sh1010">شمارهٔ ۱۰۱۰</a></h2>
<p>بس که در جان فگار و چشم بیدارم تویی</p><p>هر که پیدا می شود از دور پندارم تویی</p><p>آن که جان می بازد و سر درنمی آری منم</p><p>وان که خون می ریزد و سر برنمی آرم تویی</p><p>گر تلف شد جان چه باک این بس که جانان منی</p><p>ور ز کف شد دل چه غم این بس که دلدارم تویی</p><p>گر چه صد خواری رسد هر دم ز دست غم مرا</p><p>من چه غم دارم عزیز من که غمخوارم تویی</p><p>روز را دریوزه نور از شب تار من است</p><p>تا به آن روی چو مه شمع شب تارم تویی</p><p>با که گویم درد خود یا رب درین شب های غم</p><p>آگه از صبر کم و اندوه بسیارم تویی</p><p>گر چه نستانی به هیچم بر سر بازار وصل</p><p>خودفروشی بین که می گویم خریدارم تویی</p><p>گفته ای یار توام جامی مجو یار دگر</p><p>من بسی بی یار خواهم بود اگر یارم تویی</p><h2><a id="poem-79476" href="https://ganjoor.net/jami/divanj/fateha-shabab/ghazal-jf/sh1011">شمارهٔ ۱۰۱۱</a></h2>
<p>ای صبا گر یاد مهجوران ناشادش دهی</p><p>از من بیدل طفیل دیگران یادش دهی</p><p>جوی اشک من روان زان قامت است ای باغبان</p><p>کاش یکدم سر به پای سرو آزادش دهی</p><p>غمزه تیز و دل سختش پی قتلم بس است</p><p>تا به کی در کف رقیبا تیغ پولادش دهی</p><p>داد می خواهد دلم از ظلم هجر ای شاه حسن</p><p>شوکت شاهی فزون بادت اگر دادش دهی</p><p>آستان قصر شیرین را میارای ای فلک</p><p>جز بدان سنگی که رنگ از خون فرهادش دهی</p><p>گر کند در سینه من صبر جا محکم چو کوه</p><p>یک فسون بر من دمی چون کاه بر بادش دهی</p><p>از فرامشکاریت جامی به فریاد است کاش</p><p>گه گهی یادش کنی تسکین فریادش دهی</p><h2><a id="poem-79477" href="https://ganjoor.net/jami/divanj/fateha-shabab/ghazal-jf/sh1012">شمارهٔ ۱۰۱۲</a></h2>
<p>اغیار را مدام می از جام زر دهی</p><p>چون دور ما رسد همه خون جگر دهی</p><p>جانم ز شوق سوخت چه باشد اگر گهی</p><p>بویی ز پیرهن به نسیم سحر دهی</p><p>ای باد اگر کنی سوی آن آستان گذر</p><p>از من هزار بوسه بر آن خاک در دهی</p><p>ور در حریم حرمت او بار باشدت</p><p>از حال خستگان فراقش خبر دهی</p><p>بیماری مرا نتواند کسی علاج</p><p>خیز ای طبیب چند مرا درد سر دهی</p><p>ساقی شتاب کن که بود محنت فراق</p><p>گردد فرامش ار دو سه جام دگر دهی</p><p>جامی به جان رسید ز غم کاش ای اجل</p><p>از جام مرگ شربت او زودتر دهی</p><h2><a id="poem-79478" href="https://ganjoor.net/jami/divanj/fateha-shabab/ghazal-jf/sh1013">شمارهٔ ۱۰۱۳</a></h2>
<p>ای عمر گرانمایه و ای جان گرامی</p><p>جانم به فدایت ز کجایی و چه نامی</p><p>کردیم دل و دیده مقام تو ولی نیست</p><p>معلوم که با خسته دلان در چه مقامی</p><p>دمساز سگان در خود صد رهم افزون</p><p>دیدی و نگفتی که ازین خیل کدامی</p><p>بر روی زمین حیف بود آن کف پا حیف</p><p>بر دیده من نه قدم آن دم که خرامی</p><p>غم نیست اگر ماه ملک نیمه نمانده ست</p><p>رخساره برافروز که ما را تو تمامی</p><p>زاهد نشد آگاه ز اسرار خرابات</p><p>ادراک وقایع نکند مردم عامی</p><p>هرگز نکند آرزوی خلعت شاهی</p><p>جامی که رسید از تو به تشریف غلامی</p><h2><a id="poem-79479" href="https://ganjoor.net/jami/divanj/fateha-shabab/ghazal-jf/sh1014">شمارهٔ ۱۰۱۴</a></h2>
<p>هر قطره می لعل که ریزد به زمینی</p><p>از جام تو بر خاتم عیش است نگینی</p><p>با ظلمت شک سر دهانت نتوان یافت</p><p>از نور رخت گر ندمد صبح یقینی</p><p>گفتم شدم ایمن ز بلاهای زمانه</p><p>ناگاه خیال تو درآمد ز کمینی</p><p>هر دین که نه عشق است همه کفر و ضلال است</p><p>با عشق تو فارغ شده ام از همه دینی</p><p>صد خار ز هجران به دلم به که چو آیم</p><p>گیرد به ملامت خم ابروی تو چینی</p><p>از خاک درت گر چه شوم گرد نخیزم</p><p>در کوی وفا نیست چو من خاک نشینی</p><p>درج گهر آمد لبت آن را به امانت</p><p>بسپار به جامی که چو او نیست امینی</p><h2><a id="poem-79480" href="https://ganjoor.net/jami/divanj/fateha-shabab/ghazal-jf/sh1015">شمارهٔ ۱۰۱۵</a></h2>
<p>هر زمان از دور رخ بنمایی و پنهان شوی</p><p>برق خرمن سوز عقل و هوش و صبر و جان شوی</p><p>بس که کشتی خلق اگر پیوند عمر خود کنی</p><p>عمرشان در ملک خوبی شاه جاویدان شوی</p><p>دل جدا دیده جدا مهمانسرای آراسته ست</p><p>تا کجا محمل فرود آری که را مهمان شوی</p><p>تو نه آنی کز تو یابد کنج تاریکم فروغ</p><p>روز اگر خورشید رخشان شب مه تابان شوی</p><p>غنچه نازی تو من ابر چمن نبود شگفت</p><p>گر ببینی گریه زار من و خندان شوی</p><p>گفتیم حیران چرایی گر تو هم در آینه</p><p>صورت خود بینی از من بیشتر حیران شوی</p><p>رسم دلجویی نکو دانی نمی دانم چرا</p><p>چون رسد نوبت به جامی این چنین نادان شوی</p>
</body></html>