<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۵</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-80662" href="https://ganjoor.net/jami/divanj/khatema-hayat/ghazal-jk/sh274">شمارهٔ ۲۷۴</a></h2>
<p>تو پریرویی و عالم ز تو پر دیوانه</p><p>نیست خالی ز تمنای تو یک فرزانه</p><p>نیست همتای تو کس قیمت خود را بشناس</p><p>که تویی درج فلک را گهر یکدانه</p><p>شانه را چند دهد زلف تو مشاطه به دست</p><p>شانه از دست برون بادش و دست از شانه</p><p>خانه دولت جاوید بود منزل تو</p><p>نه به فرق سر ما پای ز دولتخانه</p><p>بخت پروانه یک پرتوم از شمع رخت</p><p>داد، کو آن که رساند به تو این پروانه</p><p>خواست پیمانه که چون جام نهد لب به لبت</p><p>پر ازین روست سبو را دلی از پیمانه</p><p>میلت ای طفل به افسانه چو جامی دانست</p><p>ساخت در عشق تو خود را به جهان افسانه</p><h2><a id="poem-80663" href="https://ganjoor.net/jami/divanj/khatema-hayat/ghazal-jk/sh275">شمارهٔ ۲۷۵</a></h2>
<p>ای ز چشمم اشک خونین ریخته</p><p>خون مردم را به خاک آمیخته</p><p>آن نه گلبرگ است بل کز رشک تو</p><p>گل شکوفه کرده خون برریخته</p><p>بر سرآشفته حالان صد بلا</p><p>زلفت از هر تار مو آویخته</p><p>چشم و ابرویت پی تاراج دین</p><p>فتنه ها از گوشه ها انگیخته</p><p>قطع میدان فراقت چون کنم</p><p>توسن صبرم عنان بگسیخته</p><p>خواسته رسم خطت نقاش صنع</p><p>سوده مشک ناب و برگل بیخته</p><p>هیچ دانی کیست جامی بر درت</p><p>بنده ای از خواجگی بگریخته</p><h2><a id="poem-80664" href="https://ganjoor.net/jami/divanj/khatema-hayat/ghazal-jk/sh276">شمارهٔ ۲۷۶</a></h2>
<p>یار زلف دوتا به هم بسته</p><p>صد کمند بلا به هم بسته</p><p>جعد مشکین او به هر حلقه</p><p>صد دل مبتلا به هم بسته</p><p>دولبش بسته شد ز ما به سخن</p><p>دو شکر گوییا به هم بسته</p><p>پیش آن روی چیست دسته گل</p><p>چند شاخ گیا به هم بسته</p><p>چون دو زلفش ازو دو دست رقیب</p><p>خوش بود از قفا به هم بسته</p><p>نامه ما به او بود سوی شاه</p><p>دوسه حرف از گدا به هم بسته</p><p>شعر جامی شنید و گفت به طنز</p><p>این همه از کجا به هم بسته</p><h2><a id="poem-80665" href="https://ganjoor.net/jami/divanj/khatema-hayat/ghazal-jk/sh277">شمارهٔ ۲۷۷</a></h2>
<p>گر هر حرام بودی چون باده مست کاره</p><p>همواره مست بودی شیخ حرامخواره</p><p>حاشا که باده نوشان ریزند جرعه بر وی</p><p>اندیشه های پنهان گر سازد آشکاره</p><p>عارف به کنج خلوت خاموش و سر عرفان</p><p>با این و آن مقلد گفته هزارباره</p><p>در قعر بحر ماهی بسته دهان و غوکان</p><p>بگشاده لب به دعوی بی معنی ازکناره</p><p>دیوانه وار واعظ گوید سخن پریشان</p><p>گرد آمده گروهی بر وی پی نظاره</p><p>سر رشته تعلق نگسسته صوفی از خود</p><p>بخیه زدن چه سودش بر دلق پاره پاره</p><p>گیرند چون شماره جامی مقلدان را</p><p>کن جهد آنکه باشی بیرون ازان شماره</p><h2><a id="poem-80666" href="https://ganjoor.net/jami/divanj/khatema-hayat/ghazal-jk/sh278">شمارهٔ ۲۷۸</a></h2>
<p>دلا بین ز توبه به کارم گره</p><p>قل استغفرالله مما کره</p><p>چو مطرب خراشد رگ چنگ را</p><p>ز کارم گشاید به ناخن گره</p><p>چو شب ماه را تیر آهم بخست</p><p>عذار تو پوشید مشکین زره</p><p>چو بینی لبش جامی از پا بیفت</p><p>همانجا که می می خوری سربنه</p><h2><a id="poem-80667" href="https://ganjoor.net/jami/divanj/khatema-hayat/ghazal-jk/sh279">شمارهٔ ۲۷۹</a></h2>
<p>ای سر کوی تو اقلیم بلا</p><p>دل در او جان کرده تسلیم بلا</p><p>بهر طفلان ره عشقت ز خط</p><p>عارض تو لوح تعلیم بلا</p><p>شحنه حسنت ز زلف تار تار</p><p>کرده بر عشاق تقسیم بلا</p><p>جدول خونین ز اشک ما کشد</p><p>چون نویسد عشق تقویم بلا</p><p>تا بلا نام تو شد بر عافیت</p><p>می کنم پیوسته تقدیم بلا</p><p>چون بلا از توست جان آید برون</p><p>از حریم تن به تعظیم بلا</p><p>دل فکن جامی درآن زلف و مترس</p><p>در بلا بهتر که در بیم بلا</p><h2><a id="poem-80668" href="https://ganjoor.net/jami/divanj/khatema-hayat/ghazal-jk/sh280">شمارهٔ ۲۸۰</a></h2>
<p>از صومعه آن به که به میخانه بری پی</p><p>جاوید نهی پشت فراغت به خم می</p><p>پوشیده قدح نوشی و هرگز نخروشی</p><p>کز کی بود آیین قدحنوشی و تاکی</p><p>اینجا نبود ازکی و تا کی قدح آشام</p><p>چندان که شود اول و آخر ز میان طی</p><p>یک لحظه فروداشت کن ای مطرب مجلس</p><p>کز دایره ام برد برون زمزمه نی</p><p>هر نغمه ات از نی که رود سوی عدم باز</p><p>بیم است که جانم برود در عقب وی</p><p>از چله کجا گرم شودصوفی خود بین</p><p>چون چله وی سردتر است از چله دی</p><p>گر زنده دلی رو به در میکده جامی</p><p>چون بهر صبوحی شنوی نعره یا حی</p><h2><a id="poem-80669" href="https://ganjoor.net/jami/divanj/khatema-hayat/ghazal-jk/sh281">شمارهٔ ۲۸۱</a></h2>
<p>ای آن که گرد مه ز خط مشکین هلالی بسته‌ای</p><p>بهر جنون ما ز نو نیکو خیالی بسته‌ای</p><p>رنگین ز خون عاشقان شد رشته فتراک تو</p><p>یا بهر زینت رخش را گلگون دوالی بسته‌ای</p><p>کم تافت عکس حال ما بر خاطرات چون آینه</p><p>تا از نم مژگان ما زنگ ملالی بسته‌ای</p><p>ز اوراق علم ای مدعی تا اوج عرفان چون بری</p><p>گر چه ز پر کاغذین بر خویش بالی بسته‌ای</p><p>بر لوح حسن از نو خطان بردی درین معنی سبق</p><p>کز لعل میمی کرده‌ای وز مشک دالی بسته‌ای</p><p>از روی و قد او دلا ترتیب وصفی کرده‌ای</p><p>رمزی به ماهی گفته‌ای نخلی به سالی بسته‌ای</p><p>از پیچش غم سرمکش جامی که می‌ندهد صدا</p><p>تاری که بر عود سخن بی‌گوشمالی بسته‌ای</p><h2><a id="poem-80670" href="https://ganjoor.net/jami/divanj/khatema-hayat/ghazal-jk/sh282">شمارهٔ ۲۸۲</a></h2>
<p>گل زد به باغ صبحدم اورنگ خسروی</p><p>برداشت بلبل از چمن آهنگ پهلوی</p><p>یعنی بساط سبزه شد از لطف باد نو</p><p>عهد نشاط را تو هم از باده ده نوی</p><p>با ما نمی زند دم لطف آن که تعبیه ست</p><p>در لعل او لطافت انفاس عیسوی</p><p>گفتم که کی شوم به در قرب تو مقیم</p><p>گفت آن زمان که از خودی خود بدر شوی</p><p>در عشق شو علم که به عالم نمانده است</p><p>جز قصه ایاز ز محمود غزنوی</p><p>کی لذت کلام چشی گرنه چون کلیم</p><p>با دوست یک دو حرف بگویی وبشنوی</p><p>جمعیت دل ارطلبی سنگ تفرقه</p><p>افکن به شیشه خانه اسباب دنیوی</p><p>مجموعه لطایف جامی سفینه نیست</p><p>بحریست پر جواهر اسرار معنوی</p><p>تبریز را تو شمس ابد پرتوی و هست</p><p>گفتار او به نام تواشعار مولوی</p><h2><a id="poem-80671" href="https://ganjoor.net/jami/divanj/khatema-hayat/ghazal-jk/sh283">شمارهٔ ۲۸۳</a></h2>
<p>چه عجب بود ز تو ای پسر که به حال ما نظری کنی</p><p>ز سر صفا قدمی نهی به ره وفا گذری کنی</p><p>توهمی روی و من از عقب به فغان که ازسرمرحمت</p><p>چو رسد به گوش تو آن صدا به سوی قفانظری کنی</p><p>چه جفا ازان بترم بود که کنی وفا به دگر کسان</p><p>به وفای تو که نه راضیم ز جفا که با دگری کنی</p><p>چو رسی به کلبه محنتم چه کشم به پیش تو ماحضر</p><p>که تو نور دیده چنان نیی که نظر به ماحضری کنی</p><p>من و دل فتاده زهم جداکرمی بود ز تو ای صبا</p><p>که به دل ز من خبری دهی و ز دل مرا خبری کنی</p><p>چو ز خود جدا نشدی دلا به هوای کعبه مکن سفر</p><p>به وصال کعبه گهی رسی که ز خود جدا سفری کنی</p><p>چو بلای جان تو جامیا نبود بغیر بتان کسی</p><p>چو رسد بتی خرد آن بود که ازان بلا حذری کنی</p><h2><a id="poem-80672" href="https://ganjoor.net/jami/divanj/khatema-hayat/ghazal-jk/sh284">شمارهٔ ۲۸۴</a></h2>
<p>با این همه کین با من بیدل که تو داری</p><p>نشکیبم ازین شکل و شمایل که تو داری</p><p>دیوانگی آرد همه ارباب خرد را</p><p>برطرف مه این طرفه سلاسل که تو داری</p><p>هر اشک مرا بر درت افتاده سوالیست</p><p>کس را نبود این همه سایل که تو داری</p><p>مپسند که چون مه ز مقابل شودم دور</p><p>این طلعت با ماه مقابل که تو داری</p><p>از غمزه تو هر طرف افتاده قتیلیست</p><p>من کشته این غمزه قاتل که تو داری</p><p>هر لحظه بری صد دل و جان بیش که دارد</p><p>زاسباب جمال این همه حاصل که تو داری</p><p>از آتش جامی شده نرم است دل سنگ</p><p>از سنگ بود سخت‌تر این دل که تو داری</p><h2><a id="poem-80673" href="https://ganjoor.net/jami/divanj/khatema-hayat/ghazal-jk/sh285">شمارهٔ ۲۸۵</a></h2>
<p>یار شد شهرگرد و هر جایی</p><p>جاکن ای دل به کنج تنهایی</p><p>رخش آلوده نظرها شد</p><p>نظر خود به وی چه آلایی</p><p>چون ز معشوقیش نیاسودی</p><p>به که از عاشقی برآسایی</p><p>گر چه بینایی بصرها شد</p><p>طلعت او به حسن و زیبایی</p><p>همنشین دیدنش به هر سفله</p><p>داد بیزاریم ز بینایی</p><p>شهره گشته ست گل به خود رویی</p><p>واو ز گل شهره تر به خودرایی</p><p>پیری و لاف عشق جامی چند</p><p>به کزین گفت و گوی بازآیی</p><h2><a id="poem-80674" href="https://ganjoor.net/jami/divanj/khatema-hayat/ghazal-jk/sh286">شمارهٔ ۲۸۶</a></h2>
<p>به شب فروخته رو خانهٔ که می‌پرسی</p><p>به شمع ره سوی کاشانهٔ که می‌پرسی</p><p>به عشوه در حرم کعبه پرسیم خانه</p><p>چه کعبه و چه حرم خانهٔ که می‌پرسی</p><p>ز زلف و خال تو دل‌های ما گرفتارند</p><p>خبر ز دامگه و دانهٔ که می‌پرسی</p><p>به هر زبان ز تو افسانه‌ای و خسته‌دلان</p><p>نهاده گوش که افسانهٔ که می‌پرسی</p><p>دل هزار کس از عشق توست دیوانه</p><p>ولی تو از دل دیوانهٔ که می‌پرسی</p><p>ز جام لعل تو مست است عقل ازو هردم</p><p>حدیث ساغر و پیمانهٔ که می‌پرسی</p><p>یکی‌ست گنج به ویرانه جهان جامی</p><p>سراغ گنج به ویرانهٔ که می‌پرسی</p><h2><a id="poem-80675" href="https://ganjoor.net/jami/divanj/khatema-hayat/ghazal-jk/sh287">شمارهٔ ۲۸۷</a></h2>
<p>ای که افسانه این دیدهٔ تر می‌پرسی</p><p>حال این غرقه به خوناب جگر می‌پرسی</p><p>نیست بر مردم روشن بصر این پوشیده</p><p>پرس ازین جان و دل سوخته گر می‌پرسی</p><p>دیده بر طلعت خوبان نگشایی زنهار</p><p>ای که از فتنه ارباب نظر می‌پرسی</p><p>عیب در مذهب ما زهد و هنر عشق بود</p><p>گفتم اینک اگر از عیب و هنر می‌پرسی</p><p>از پی شرب شبانه منم و جام صبوح</p><p>چندم از شغل شب و ورد سحر می‌پرسی</p><p>جامیا چند درین چارسوی کون و فساد</p><p>می‌نشینی و ز آفاق خبر می‌پرسی</p><p>زآنچه ناچار تو با بی‌خبری ساخته‌ای</p><p>وز چپ و راست خبرهای دگر می‌پرسی</p><h2><a id="poem-80676" href="https://ganjoor.net/jami/divanj/khatema-hayat/ghazal-jk/sh288">شمارهٔ ۲۸۸</a></h2>
<p>به سوی خویش مرا رخصت گذر ندهی</p><p>وگر به خود گذرم فرصت نظر ندهی</p><p>خوشم بدین که به دریوزه بر درت گذرم</p><p>مراد خاطر من گر دهی و گر ندهی</p><p>بهای بوسه نهی نقد جان چه خوش باشد</p><p>کزین معامله با دیگران خبر ندهی</p><p>گهی که بخش کنی غم خدا جزات دهاد</p><p>اگر نصیب من از جمله بیشتر ندهی</p><p>مباد کس که به خواب آیدت ازان ناله</p><p>که شب ز ناله من تن به خواب درندهی</p><p>به قد تو نخل تر و تازه ای و لب رطب است</p><p>عجبتر آنکه به ما غیر خار بر ندهی</p><p>مزاج یار لطیف است جامی آن بهتر</p><p>که لب ز نطق ببندی و درد سر ندهی</p><h2><a id="poem-80677" href="https://ganjoor.net/jami/divanj/khatema-hayat/ghazal-jk/sh289">شمارهٔ ۲۸۹</a></h2>
<p>شنیده ام که ز من یاد می کنی گاهی</p><p>خوش آن گدا که گهی یاد او کند شاهی</p><p>به ذوق چاشنی این لطیفه پی نبرد</p><p>جز از حقیقت اسرار عشق آگاهی</p><p>به جهد خود بسی احرام آن حرم بستم</p><p>ولی چه سود که ننمود دولتم راهی</p><p>ندارم از تو نصیبی جز اینکه هر ساعت</p><p>گشایم از مژه اشکی کشم ز دل آهی</p><p>نه سرو را به تو نسبت کنم نه گلبن را</p><p>کجا رسد به قدت هر دراز و کوتاهی</p><p>به آن ذقن به دل آن کس که جا همی کندت</p><p>همی کند ز برای هلاک خود چاهی</p><p>ز نیکوان دل جامی همین تو را خواهد</p><p>نبینمت چو وی از عاشقان نکو خواهی</p><h2><a id="poem-80678" href="https://ganjoor.net/jami/divanj/khatema-hayat/ghazal-jk/sh290">شمارهٔ ۲۹۰</a></h2>
<p>می زند راه دلم شکل سهی بالایی</p><p>که نمی بینمش از سروقدان همتایی</p><p>همچو گل ظاهرش از صفحه عارض لطفی</p><p>همچو مه لایحش از لوح جبین سیمایی</p><p>در صف تنگ قبایان و تنک پیرهنان</p><p>دیده حاسد ازو دور عجب رعنایی</p><p>همه پروانه شمع رخ اویند ولی</p><p>نیست از نخوت خوبی به کسش پروایی</p><p>خلوت من شود از پرتو رویش روشن</p><p>گر مددگار شود همت روشن رایی</p><p>زآستانش به سفر پای من از جا نرود</p><p>نیست در شهر چو من عاشق پابرجایی</p><p>جامی از مس وجود تو چه حاصل چو بر آن</p><p>کیمیایی نکند تربیت دانایی</p><h2><a id="poem-80679" href="https://ganjoor.net/jami/divanj/khatema-hayat/ghazal-jk/sh291">شمارهٔ ۲۹۱</a></h2>
<p>داغ جفا که برکسان زآتش کین خود نهی</p><p>کاش به جان عاشق بی دل و دین خود نهی</p><p>باد زمین به راه تو تارک بندگان که تا</p><p>هر طرفت فتد گذر پا به زمین خود نهی</p><p>ای بت آمده ز چین لاف زنان به روی او</p><p>زود بود کزین خطا روی به چین خود نهی</p><p>بر سر ره نشسته ام بو که چو مست بگذری</p><p>پای به سهو بر سر راه نشین خود نهی</p><p>تاجورا کجا رسد کامت ازان نگین لب</p><p>گرنه به کفه بها تاج و نگین خود نهی</p><p>رشح می از لبش دلا شهد شهادت تو بس</p><p>به که ازان ذخیره ای روز پسین خود نهی</p><p>قدرشناس گوهرت نیست زمانه جامیا</p><p>در کف سفله تا به کی در ثمین خود نهی</p><h2><a id="poem-80680" href="https://ganjoor.net/jami/divanj/khatema-hayat/ghazal-jk/sh292">شمارهٔ ۲۹۲</a></h2>
<p>ای شهره در زمانه به شیرین شمایلی</p><p>تعویذ بند حسن تو چرخ حمایلی</p><p>حاجت به قبله دگرم نیست در نماز</p><p>هرجا که می روم تو مرا در مقابلی</p><p>با استقامتی که قدت راست متصل</p><p>چون ابروان به کشتن عشاق مایلی</p><p>خوبان چو ماه از تو کنند اقتباس نور</p><p>بی عار اقتباس تو خورشید کاملی</p><p>ای آشنا چه آگهی از حال ما تو را</p><p>ما غرق و تو نظاره کنان گرد ساحلی</p><p>رندی و عاشقی همه زنج است و محنت است</p><p>خوش وقت پارسایی و از عشق غافلی</p><p>جامی ز زخم تیغ تو می داد جان و بود</p><p>ورد زبان او رحم الله قاتلی</p><h2><a id="poem-80681" href="https://ganjoor.net/jami/divanj/khatema-hayat/ghazal-jk/sh293">شمارهٔ ۲۹۳</a></h2>
<p>هرگز ای شوخ سوی خسته دلی دیدی نی</p><p>حال عشاق جگرسوخته پرسیدی نی</p><p>مرد صد تشنه به خاک رهت ای آب حیات</p><p>قطره ای بر لب یک تشنه چکانیدی نی</p><p>لطف رفتار تو را هست هزاران کشته</p><p>به سر تربت یک کشته خرامیدی نی</p><p>بود گشتن ز ره و رسم وفا قاعده ات</p><p>بهر یک بیدل ازین قاعده گردیدی نی</p><p>مرغ و ماهی همه از ناله ما نالیدند</p><p>هرگز این ناله شنیدی تو و نالیدی نی</p><p>صحبت غنچه لبان هست دلا باغ مراد</p><p>به مراد خود ازین باغ گلی چیدی نی</p><p>جامی از کوی مغان مست و کف انداز رسید</p><p>بگذر ای محتسب شهر شتر دیدی نی</p><h2><a id="poem-80682" href="https://ganjoor.net/jami/divanj/khatema-hayat/ghazal-jk/sh294">شمارهٔ ۲۹۴</a></h2>
<p>منم به کنج خرابات عشق شیفته حالی</p><p>شراب جرعه دردی قدح شکسته سفالی</p><p>نه بر سرم ز کریمان دهر منت لطفی</p><p>نه بر دلم ز لئیمان شهر گرد ملالی</p><p>به فرق من ننهاده قضا عمامه جاهی</p><p>به نام من ننوشته قدر وظیفه مالی</p><p>به نیکوان ز جهان کرده ام قناعت و زیشان</p><p>ز حاضران به نگاهی ز غایبان به خیالی</p><p>اگر چه ماه فلک گاه بدر و گاه هلاک است</p><p>به رخ همیشه چو بدری به ابروان چو هلالی</p><p>لبت علیک نگفته چو گفته ایم سلامی</p><p>جواب نیز نداده چو کرده ایم سوالی</p><p>زبان ببست ز گفتار پیش لعل تو جامی</p><p>که نیست به ز خموشی درین مقام مقالی</p><h2><a id="poem-80683" href="https://ganjoor.net/jami/divanj/khatema-hayat/ghazal-jk/sh295">شمارهٔ ۲۹۵</a></h2>
<p>نگارا بر گرفتاران ببخشای</p><p>خدا را بر گرفتاران ببخشای</p><p>که را یارا که گوید با تو یارا</p><p>که یارا بر گرفتاران ببخشای</p><p>به راهت پی سپر گشته چو مورم</p><p>سوارا بر گرفتاران ببخشای</p><p>رخ خود را به خط و خال ازین بیش</p><p>میارا بر گرفتاران ببخشای</p><p>پی آغوش یاران چون گشایی</p><p>قبا را بر گرفتاران ببخشای</p><p>چو گردد بر حریفان جام وصلت</p><p>گوارا بر گرفتاران ببخشای</p><p>گرفتار خزان شد بی تو جامی</p><p>بهارا بر گرفتاران ببخشای</p><h2><a id="poem-80684" href="https://ganjoor.net/jami/divanj/khatema-hayat/ghazal-jk/sh296">شمارهٔ ۲۹۶</a></h2>
<p>هر روز که در میدان چوگان زدن آغازی</p><p>بس کس که کند پیشت چون گوی سراندازی</p><p>دلها به دم رخشت هست از رگ جان بسته</p><p>آیند کشان از پی هر سوی که می تازی</p><p>عشاق به میدانت بازند به جد سرها</p><p>وین طرفه که سربازی پیش تو بود بازی</p><p>از ننگ نمی سازی گوی از سرما هرگز</p><p>با تنگدلان گویی داری سر ناسازی</p><p>تا خاک سم اسپت شد تاج سرم هستم</p><p>از تاجوران یکسر برتر به سرافرازی</p><p>جز بر سر من مشکن چوگان که مرا نبود</p><p>چون گوی درین معنی با کس سرانبازی</p><p>جامی سخن نادر کی فهم کند هر کس</p><p>آن به که بدوزی لب از نادره پردازی</p>
</body></html>