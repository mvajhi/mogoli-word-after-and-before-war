<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>سبحة‌الابرار - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66025" href="https://ganjoor.net/jami/7ourang/7-4/sh65">بخش ۶۵ - حکایت آن پیر خمیده پشت که در طریق محبت قالب راست بر زمین ننهاد و به سبب کجروی خود از نظر معشوق راست بین افتاد</a></h2>
<p>چارده ساله مهی بر لب بام</p><p>چون مه چارده در حسن تمام</p><p>بر سر سرو کله گوشه شکست</p><p>بر گل از سنبل تر سلسله بست</p><p>داد هنگامه مشعوقی ساز</p><p>شیوه جلوه گری کرد آغاز</p><p>او فروزان چو مه و کرده هجوم</p><p>بر در و بامش اسیران چو نجوم</p><p>ناگهان پشت خمی همچو هلال</p><p>دامن از خون چو شفق مالامال</p><p>کرد در قبله او روی امید</p><p>ساخت فرش ره او موی سفید</p><p>گوهر اشک به مژگان می سفت</p><p>وز دو دیده گهر افشان می گفت</p><p>کای پری با همه فرزانگیم</p><p>نام رفت از تو به دیوانگیم</p><p>لاله سان سوخته باغ توام</p><p>سبزه وش پی سپر باغ توام</p><p>نظر لطف به حالم بگشای</p><p>رنگ اندوه ز جانم بزدای</p><p>نوجوان حال کهن پیر چو دید</p><p>بوی صدق از نفس او نشنید</p><p>گفت کای پیر پراکنده نظر</p><p>رو بگردان به قفا باز نگر</p><p>که در آن منظره گل رخساریست</p><p>که جهان از رخ او گلزاریست</p><p>او چو خورشید فلک من ماهم</p><p>من کمین بنده او و او شاهم</p><p>عشقبازان چو جمالش نگرند</p><p>من که باشم که مرا نام برند</p><p>پیر بیچاره چو آن سو نگریست</p><p>تا ببیند که در آن منظره کیست</p><p>زد جوان دست و فکند از بامش</p><p>داد چون سایه به خاک آرامش</p><p>کان که با ما ره سودا سپرد</p><p>نیست لایق که دگر جا نگرد</p><p>هست آیین دو بینی ز هوس</p><p>قبله عشق یکی باشد و بس</p><h2><a id="poem-66026" href="https://ganjoor.net/jami/7ourang/7-4/sh66">بخش ۶۶ - مناجات در طلب شوق که ثمره شجره محبت است و شجره ثمره دریافت صحبت</a></h2>
<p>ای فروزان ز تو کاشانه چرخ</p><p>پر می عشق تو خمخانه چرخ</p><p>ما درین خمکده مستان توییم</p><p>دست بر فرق ز دستان توییم</p><p>یافتیم از تو چو پیمانه شکست</p><p>دست ما گیر که رفتیم ز دست</p><p>گر چه در قید سیاهیم و سفید</p><p>از تو بی قیدیی داریم امید</p><p>به که از ما برهانی ما را</p><p>دامن از ما بفشانی ما را</p><p>دل جامی که به عشقت گرو است</p><p>ناقه کوشش او کندرو است</p><p>پای دل مانده به گل مپسندش</p><p>از دو عالم بگسل پیوندش</p><p>رو به ره دار ز آوارگیش</p><p>کندپایی ببر از بارگیش</p><p>زاد راه از کرم خویش دهش</p><p>شادمانی به غم خویش دهش</p><p>محمل عشق مقامش گردان</p><p>ربقه شوق زمامش گردان</p><h2><a id="poem-66027" href="https://ganjoor.net/jami/7ourang/7-4/sh67">بخش ۶۷ - عقد بیستم در شوق که کمندیست برازنده کنگره وصال و زمامیست رساننده به سر منزل اتصال</a></h2>
<p>ای دلت را به کف شوق زمام</p><p>سیر عاشق شود از شوق تمام</p><p>شوق اگر قاید راهت نشود</p><p>کعبه وصل پناهت نشود</p><p>شوق قلاب دل دوران است</p><p>جاذب خاطر مهجوران است</p><p>شوق کوتاه کند راه دراز</p><p>بر رخ مرد ببندد در آز</p><p>شوق برقیست نشیمن افروز</p><p>مانع ره شده را خرمن سوز</p><p>کوه هر رنج که در راه بود</p><p>پیش مشتاق کم از کاه بود</p><p>چون زند شعله شوق از دل تاب</p><p>نشود کشته به صد دریا آب</p><p>هر چه تسکین ویت دسترس است</p><p>آن نه شوق است هوا و هوس است</p><p>به هوس گام طلب نتوان زد</p><p>خیمه در کوی طرب نتوان زد</p><p>هوس آیین هوسناک بود</p><p>جان عاشق ز هوس پاک بود</p><p>هوس ابریست ز باران خالی</p><p>سایه اش مایه بی اقبالیست</p><p>نه ازو کشت امل آب خورد</p><p>نه ز تن تب نه ز دل تاب برد</p><p>خواجه دل بسته در اسباب جهان</p><p>کشتی افکنده به گرداب جهان</p><p>خفته بر نطع امل مست غرور</p><p>طبعش ازنفس و هوا پر شر و شور</p><p>چشمش از طلعت شاهد روشن</p><p>گشته در کاخ بطالت روزن</p><p>دل او پردگی پرده آز</p><p>مانده در پرده ازو چهره راز</p><p>دستش از بازوی خذلان رنجه</p><p>زده در دامن حرمان پنجه</p><p>پای او رهسپر کوی خطا</p><p>گام پیمای پی نفس و هوا</p><p>معده غارتگر هر پخته و خام</p><p>خورده در هم چه حلال و چه حرام</p><p>گوشش از قول نصیحتگر کر</p><p>رام با زمزمه رامشگر</p><p>ژاژخایی هنر دندانش</p><p>هزل دستور لب خندانش</p><p>شبش آبستن هر فسق و فساد</p><p>روز او پرده در صدق و سداد</p><p>با چنین فعل و صفت گر ناگاه</p><p>بشنود خارقی از اهل الله</p><p>که فلان پیر جهان پیما گشت</p><p>قدم خشک ز دریا بگذشت</p><p>وان دگر پرده عادت بدرید</p><p>کرد پرواز و چو مرغان بپرید</p><p>وان دگر کرد سوی کوه نظر</p><p>کوه سنگ از نظر او شد زر</p><p>وان دگر زد به کرامت قدمی</p><p>کرد طی بادیه ای را به دمی</p><p>وان دگر لشکر همت انگیخت</p><p>لشکری را به دعایی خون ریخت</p><p>زین مقالات فتد در دل او</p><p>کین مقامات شود حاصل او</p><p>چند روزی ره مردان گیرد</p><p>شیوه راهنوردان گیرد</p><p>لیکن آن شیوه از صدق تهی</p><p>ندهد بهره بجز دل سببی</p><p>صدق باید که بود شوق فزای</p><p>تا به مقصود شود راهنمای</p><p>شوق صادق چو کشد محمل مرد</p><p>کعبه وصل کند منزل مرد</p><p>هیچ مانع نگذارد در راه</p><p>تا در آن کعبه کند منزلگاه</p><p>بلکه پندار وجود ار به مثل</p><p>افکند در ره مقصود خلل</p><p>کشتی آساش به هم در شکند</p><p>رخت هستیش به دریا فکند</p><p>چون در آن موج ز خود شوید دست</p><p>افتدش ماهی مقصود به شست</p><h2><a id="poem-66028" href="https://ganjoor.net/jami/7ourang/7-4/sh68">بخش ۶۸ - حکایت آن کنیزک و غلام که بر کنار دجله دست از زندگانی خود شستند و به غرقه شدن در آب از خشک لبی ساحل فراق خلاصی جستند</a></h2>
<p>بر لب دجله چو شد سبز بساط</p><p>زد سراپرده خلیفه به نشاط</p><p>داشت در ستر خلافت دو نگار</p><p>هر دو مه طلعت و خورشید عذار</p><p>آن یکی پردگی پرده ناز</p><p>چنگ ناهید ازو یافته ساز</p><p>عکس گلگونه رخسارش گل</p><p>بنده حلقه زلفش سنبل</p><p>وان دگر ساده غلامی چون ماه</p><p>سوده بر چرخ کله گوشه جاه</p><p>سرو قدش ز قبا یافته زیب</p><p>عقل را نرگس او داده فریب</p><p>هر دو بودند به هم عاشق زار</p><p>عشقشان برده ز دل صبر و قرار</p><p>لیکن از دست رقیبان غیور</p><p>می طپیدند ز یکدیگر دور</p><p>مجلس از باده چو دیگرگون شد</p><p>پردگی را غم عشق افزون شد</p><p>پرده ای نو ز پس پرده بساخت</p><p>چنگ را هم به همان پرده نواخت</p><p>گفت صوتی که دگر وقت رسید</p><p>کاید از پرده گشادیم پدید</p><p>سوختم از دل غمخواره خویش</p><p>به که سازم پس ازین چاره خویش</p><p>دست زد پرده ز رخسار گشاد</p><p>تشنه لب رو به سوی دجله نهاد</p><p>بیخودی کرد و دل از خود پرداخت</p><p>بار خود در خطر موج انداخت</p><p>بود مه طلعت و ماهی اندام</p><p>کرد در آب چو ماهی آرام</p><p>می زدش شعله شوق از دل تاب</p><p>خواست تسکین دهد آن شعله به آب</p><p>دید چون حال وی آن طرفه غلام</p><p>خویش را در پیش انداخت چو دام</p><p>گشته صد چشم هواخواهی را</p><p>یافت در موج شط آن ماهی را</p><p>هر دو گشتند هم آغوش به هم</p><p>رازگوی از لب خاموش به هم</p><p>لب به لب روی به رو بنهادند</p><p>دست در گردن هم جان دادند</p><h2><a id="poem-66029" href="https://ganjoor.net/jami/7ourang/7-4/sh69">بخش ۶۹ - مناجات در اظهار شوق و حیرت و طلب ترقی به مقام غیرت</a></h2>
<p>ای سراسیمه شوق تو فلک</p><p>سر نپیچیده ز طوق تو ملک</p><p>داغ بر جان و دل از شوق توییم</p><p>بنده داغ و سگ طوق توییم</p><p>گرنه با طوق وفا تیزتگیم</p><p>در ره تو چو سگان کم ز سگیم</p><p>میل غیر از دل ما بیرون کن</p><p>شوق خود روز به روز افزون کن</p><p>گر می از ساغر وصلت نکشیم</p><p>به جگر خواری شوق تو خوشیم</p><p>هست بهر تو جگر خواری ما</p><p>عزت ما و دگر خواری ما</p><p>باد در لجه این بحر سراب</p><p>جامی از خواری تو عزت یاب</p><p>گر کند بخت ره آموزی را</p><p>داغ شوق تو شود روزی او</p><p>هر چه جز شوق تو در جان فگار</p><p>کارد افسوس و دریغ آرد بار</p><p>تا کند قطع ز افسوس و دریغ</p><p>بنه اندر کفش از غیرت تیغ</p><h2><a id="poem-66030" href="https://ganjoor.net/jami/7ourang/7-4/sh70">بخش ۷۰ - عقد بیست و یکم در غیرت که عبارت است از حمیت محبت صاحب سیر به قطع تعلق غیر از محبوب یا قطع التفات محبوب از غیر</a></h2>
<p>ای به هر غیر گشاده نظری</p><p>در دلت نیست ز غیرت اثری</p><p>می کنی دعوی غیرتناکی</p><p>لیکن از معنی غیرت پاکی</p><p>غیرت و دیدن اغیار که چه</p><p>غیر بین و خبر از یار که چه</p><p>دیدن غیر ز غیرت دور است</p><p>غیر بین در دو جهان مغرور است</p><p>دیده کو دیدن شه را شاید</p><p>به رخ غیر نظر نگشاید</p><p>عشق شاه آمد و غیرت چاووش</p><p>به که چاووش به صد بانگ و خروش</p><p>منع اغیار کند از در شاه</p><p>غیر را در حرمش ندهد راه</p><p>حرم شاه حریم دل توست</p><p>شاه همواره مقیم دل توست</p><p>غیر شه را به حرم راه مده</p><p>به گدا محرمی شاه مده</p><p>شاه جو شاه نگر شاه پرست</p><p>هر چه جز شاه بشوی از وی دست</p><p>دست در دامن شه محکم دار</p><p>دل به داغ غم او خرم دار</p><p>هر چه جز وی ز دلت بیرون کن</p><p>داغ شوقش به دلت افزون کن</p><p>مکن آن داعیه چون بوالهوسان</p><p>که بتابی رخ مهرش ز کسان</p><p>فیض مهرش که جهان را عام است</p><p>حصر بر خود نه حد هر خام است</p><p>خواست ابلیس که آن فیض کرم</p><p>باز برد به فریب از آدم</p><p>آن خود از وی نتوانست برید</p><p>لیک ازان شیوه کشید آنچه کشید</p><p>کرد ازان شیوه پر شیون خویش</p><p>لعن را طوق نه گردن خویش</p><p>اینقدر بس ز تو غیرت که به دل</p><p>شوی از هر چه نه او مهر گسل</p><p>رشته مهر بدو پیوندی</p><p>با وی انباز دگر نپسندی</p><p>نه که صد کس به وی انباز کنی</p><p>عشقبازی به همه ساز کنی</p><p>گاه با شاهد مهوش باشی</p><p>به هواداری او خوش باشی</p><p>گاه خیمه به در شاه زنی</p><p>دست دل در کمر جاه زنی</p><p>گه سوی میر کنی روی امید</p><p>سازی از حرص سیه روی سفید</p><p>گه کنی جای ز ایوان وزیر</p><p>تا شوی از کرمش جایزه گیر</p><p>این همه قاعده کافری است</p><p>به خداوند شریک آوری است</p><p>نیست بر شرکت کس رخصت ده</p><p>حکم «لایغفر ان یشرک به »</p><p>چرک شرک از دل خود پاک بشوی</p><p>پاک شو پس سوی پاک آور روی</p><p>مبر آنجا دل آلایشناک</p><p>صحبت پاک نیابد جز پاک</p><p>دل که در خون نزد پر ز غمش</p><p>کی سزد مرغ حریم حرمش</p><p>جان که ناید به لب از شوق و نیاز</p><p>با لبش گو که چه سان گوید راز</p><p>دیده کز دل نکنی خونبارش</p><p>نیست شایستگی دیدارش</p><p>دمبدم شوی به خون دیده خویش</p><p>پس طلبگاری دیدار اندیش</p><p>هر که از محنت هجران نگریست</p><p>کی تواند رخ جانان نگریست</p><p>نیست خوش گنج چو رنجی نکشی</p><p>رنج کش گرطلبی گنج خوشی</p><h2><a id="poem-66031" href="https://ganjoor.net/jami/7ourang/7-4/sh71">بخش ۷۱ - حکایت دیده وری که به چشمی که در وقت وداع محبوب نگریست بعد از ملاقات به جمال وی ننگریست</a></h2>
<p>بیدلی داغ دل افروزی داشت</p><p>در دل از آتش او سوزی داشت</p><p>عمرها مست لقایش می بود</p><p>بسته در قید وفایش می بود</p><p>دمبدم جلوه دیگر می دید</p><p>از جمالش گل دیگر می چید</p><p>چرخ از آنجا که ستم دین ویست</p><p>قطع یاران ز هم آیین ویست</p><p>خواست تا خانه براندازدشان</p><p>خانه در کوی دگر سازدش</p><p>صبح دولت متواری گردد</p><p>روز صحبت شب تاری گردد</p><p>بر جدایی دل خود بنهادند</p><p>بر سر ره به وداع استادند</p><p>عاشق دلشده برداشت فغان</p><p>بر رخ از خون جگر اشک فشان</p><p>لیک یک دیده او اشک فشاند</p><p>وان دگر زآتش دل خشک بماند</p><p>چشم تر ناشده را زد مسمار</p><p>تا نبیند پس ازان طلعت یار</p><p>رشکش آمد که به چشمی که نریخت</p><p>اشک چون رشته صحبت بگسیخت</p><p>بار دیگر به جمالش نگرد</p><p>بلکه دیدن به خیالش گذرد</p><p>بعد یکچند رسیدند به هم</p><p>ساغر وصل کشیدند به هم</p><p>سالها همنفس هم بودند</p><p>در یکی زاویه همدم بودند</p><p>هرگز آن دیده به رویش نگشاد</p><p>کامش از دولت دیدار نداد</p><h2><a id="poem-66032" href="https://ganjoor.net/jami/7ourang/7-4/sh72">بخش ۷۲ - مناجات در طلب آتش غیرت افروختن و موانع مقام قرب سوختن</a></h2>
<p>ای ز غیرت رقم غیر زدای</p><p>زین صقیل آینه غیر نمای</p><p>جلوه گر در همه اغیار تویی</p><p>وز همه گشته نمودار تویی</p><p>در همه کون و مکان غیر تو کو</p><p>تا کسی بر تو برد غیرت ازو</p><p>گرد گشتیم درین خانه بسی</p><p>نیست غیر تو درین خانه کسی</p><p>هر کسی جسته به غیری پیوند</p><p>کرده دل را به غم غیر تو بند</p><p>جامی از غیر تو بر دوخته چشم</p><p>وز خیال رخت افروخته چشم</p><p>چشمش از طلعت خود روشن ساز</p><p>بر دلش کن در آن گلشن باز</p><p>رو بگردان ز در دورانش</p><p>هجرت آموز ز مهجورانش</p><p>سوز او ساز فزون روز به روز</p><p>ز آتش غیرت غیریت سوز</p><p>وادی بعد بر او کوته کن</p><p>به سراپرده قربش ره کن</p><h2><a id="poem-66033" href="https://ganjoor.net/jami/7ourang/7-4/sh73">بخش ۷۳ - عقد بیست و دوم در قرب که عبارت است از استغراق وجود سالک در عین جمع به غیبت از همه چیز تا غایتی که از صفت قرب نیز</a></h2>
<p>ای زده در صف دوران دم قرب</p><p>ره فراوان ز تو تا عالم قرب</p><p>روز قرب آمد و دوری شب تار</p><p>روز چون نیست به شب گیر قرار</p><p>دور ازین روز شب تاریکی</p><p>چند چون صبحدم از نزدیکی</p><p>چون دهد دولت نزدیکی دست</p><p>به ادب بایدت از دور نشست</p><p>گر به نزدیکی خود مغروری</p><p>غم خود خور که به غایت دوری</p><p>پاکبازان که دم قرب زدند</p><p>نام خود بر درم قرب زدند</p><p>پا کشیدند ازین دیر مغاک</p><p>رخت بردند ز مطموره خاک</p><p>بر سر آب نهادند قدم</p><p>برتر از باد کشیدند علم</p><p>گرم از آتش بگذشتند چو دود</p><p>پای کوبان به سر چرخ کبود</p><p>یک یک اوراق فلک طی کردند</p><p>روی در کرسی و عرش آوردند</p><p>ساختند از سر کرسی پایه</p><p>عرش افکند به سرشان سایه</p><p>سر بدان سایه فرو نامدشان</p><p>خواب در سایه نکو نامدشان</p><p>مدد از دولت سرمد جستند</p><p>ظلمت سایگی از خود شستند</p><p>صد در از لطف گشود ایشان را</p><p>قرب بر قرب فزود ایشان را</p><p>چشمشان سرمه اقبال کشید</p><p>دیدن قرب نشد پرده دید</p><p>غرقه در وصل و ز وصل آگه نی</p><p>جز ازان قبله اصل آگه نی</p><p>پرده قربتشان آمده جا</p><p>فارغ از پرده در خوف و رجا</p><p>لیکن آنان که ز قرب آگاهند</p><p>جان ز آگاهی آن می کاهند</p><p>گر چه از قرب نوازش یابند</p><p>هر دم از بیم گدازش یابند</p><p>که مباد آن به زوال انجامد</p><p>به دل اندوه و ملال آرامد</p><p>حالشان باشد ازان دیگرگون</p><p>دیده پر آب بود دل پر خون</p><p>چهره دولتشان گردد زرد</p><p>نفس عشرتشان آید سرد</p><p>شعله در رشته جان اندازد</p><p>شمع سان از تف آن بگدازند</p><h2><a id="poem-66034" href="https://ganjoor.net/jami/7ourang/7-4/sh74">بخش ۷۴ - حکایت سؤال و جواب ذوالنون با آن عاشق مفتون</a></h2>
<p>والی مصر ولایت ذوالنون</p><p>آن به اسرار حقیقت مشحون</p><p>گفت در مکه مجاور بودم</p><p>در حرم حاضر و ناظر بودم</p><p>ناگه آشفته جوانی دیدم</p><p>نه جوان سوخته جانی دیدم</p><p>لاغر و زرد شده همچو هلال</p><p>کردم از وی ز سر مهر سؤال</p><p>که مگر عاشقی ای شیفته مرد</p><p>که بدین گونه شدی لاغر و زرد</p><p>گفت آری به سرم شور کسیست</p><p>کش چو من عاشق رنجور بسیست</p><p>گفتمش یار به تو نزدیک است</p><p>یا چو شب روزت ازو تاریک است</p><p>گفت در خانه اویم همه عمر</p><p>خاک کاشانه اویم همه عمر</p><p>گفتمش یکدل و یکروست به تو</p><p>یا ستمکار و جفاجوست به تو</p><p>گفت هستیم به هر شام و سحر</p><p>به هم آمیخته چون شیر و شکر</p><p>گفتمش یار تو ای فرزانه</p><p>با تو همواره بود همخانه</p><p>سازگار تو بود در همه کار</p><p>بر مراد تو بود کارگزار</p><p>لاغر و زرد شده بهر چه یی</p><p>سر به سر درد شده بهر چه یی</p><p>گفت رو رو که عجب بی خبری</p><p>به کزین گونه سخن درگذری</p><p>محنت قرب ز بعد افزون است</p><p>جگر از هیبت قربم خون است</p><p>هست در قرب همه بیم زوال</p><p>نیست در بعد جز امید وصال</p><p>آتش بیم دل و جان سوزد</p><p>شمع امید روان افروزد</p><h2><a id="poem-66035" href="https://ganjoor.net/jami/7ourang/7-4/sh75">بخش ۷۵ - مناجات در انتقال از حال قرب به حیا</a></h2>
<p>ای که چون روح به تن نزدیکی</p><p>چون رگ جان به بدن نزدیکی</p><p>بلکه نزدیکتری از رگ جان</p><p>لیک دورند ازین فهم کجان</p><p>قرب تو گر ننهد پیش قدم</p><p>بازگردد همه عالم به عدم</p><p>گر ز ما دور نشیند همه کس</p><p>مایه هستی ما قرب تو بس</p><p>دور و نزدیک ز تو بهره ورند</p><p>وز سماط کرمت طعمه خورند</p><p>در رهت قطع مسافت دوریست</p><p>وصل جستن به سفر مهجوریست</p><p>چیست قرب تو ز خود ببریدن</p><p>دامن از کون و مکان در چیدن</p><p>روز جامی که ز قربت دور است</p><p>تیره گشته چو شب دیجور است</p><p>از فروغ رخ خود نورش ده</p><p>مرهمی بر دل رنجورش نه</p><p>تا دهد نیر قرب تو ضیا</p><p>درکشد روی به جلباب حیا</p><h2><a id="poem-66036" href="https://ganjoor.net/jami/7ourang/7-4/sh76">بخش ۷۶ - عقد بیست و سیم در حیا که محافظت ظاهر و باطن است از مخالفت احکام الهی به سبب مراقبه نظر حق سبحانه و تعالی</a></h2>
<p>ای برافکنده ز رخ ستر حیا</p><p>هیچ ازین کار حیا نیست تو را</p><p>خیره چشمی چه کنی اختروار</p><p>همچو خورشید حیایی پیش آر</p><p>دل تو مزرعه تخم وفاست</p><p>نم آن مزرعه باران حیاست</p><p>نشود سبزه زبستان نو خیز</p><p>ناشده ابر بر آن باران ریز</p><p>خوی که بر رخ ز حیا دارد گل</p><p>زان بسی نشو و نما دارد گل</p><p>غنچه کز شرم به رخ بسته نقاب</p><p>زان نقاب است زر و گوهر یاب</p><p>لعل و زر باشد ازان حاصل او</p><p>منبسط گشته ز شادی دل او</p><p>لاله کز شرم به دل دارد داغ</p><p>سرخرو گشته از آنست به باغ</p><p>بنگر آن سوسن شرمنده که چون</p><p>از زبان نامده حرفیش برون</p><p>لاجرم در صف سوری و سمن</p><p>شد به آزادی مشهور چمن</p><p>خیره چشم است به بستان نرگس</p><p>که دهد جام به مستان نرگس</p><p>زان سبب دیده اش از نور تهی</p><p>مانده بی خاصیت نوردهی</p><p>خوی که از شرم نشیند به جبین</p><p>تازه رو باشد ازو شاهد دین</p><p>آنکه بر صخره صما شب تار</p><p>که بود در تگ چه در بن غار</p><p>از نفوذ بصر نور فشان</p><p>بیند از رهروی مور نشان</p><p>ناظر حال تو باشد شب و روز</p><p>تو هم از ناظریش دیده فروز</p><p>ناظر ناظری او می باش</p><p>حاضر حاضری او می باش</p><p>بو که شرمندگیت آید پیش</p><p>که بتابی ز گنه خاطر خویش</p><p>در مقامی که کنی قصد گناه</p><p>گر کند کودکی از دور نگاه</p><p>شرم داری ز گنه در گذری</p><p>پرده عصمت خود را ندری</p><p>شرم بادت که خداوند جهان</p><p>که بود واقف اسرار نهان</p><p>بر تو باشد نظرش بیگه و گاه</p><p>تو کنی در نظرش قصد گناه</p><h2><a id="poem-66037" href="https://ganjoor.net/jami/7ourang/7-4/sh77">بخش ۷۷ - حکایت یوسف و زلیخا که پرده پوشی زلیخا پرده گشای دیده یوسف آمد تا حق را ناظر خود یافت و از نظر زلیخا روی بتافت</a></h2>
<p>چون زلیخا ز مه کنعانی</p><p>ماند در دایره حیرانی</p><p>بازوی عشق بر او زور آورد</p><p>تلخی هجر در او شور آورد</p><p>کردش از انجمن پیدایی</p><p>جای در زاویه تنهایی</p><p>شد حجاب از نظر اصحابش</p><p>پرده «غلقت الابوابش »</p><p>دامن عصمتشان کرد رها</p><p>میل «همت به و هم بها»</p><p>شوق بستد ز کف هر دو زمام</p><p>هر دو گشتند ز هم طالب کام</p><p>ناگهان جست زلیخا از جای</p><p>از سر تخت طرب پرده ربای</p><p>تا شود مانع دیدار کسی</p><p>پرده پوشید به رخسار کسی</p><p>یوسفش گفت به صد گونه شگفت</p><p>که چه چیز است پس پرده نهفت</p><p>گفت دارم صنمی از زر ناب</p><p>پای تا سر گهر و لعل خوشاب</p><p>سالها شد که هوادار ویم</p><p>روی بر خاک پرستار ویم</p><p>شرمم آید که پس از چندین سال</p><p>بیندم فاش درین ناخوش حال</p><p>گفت یوسف که نه قاصر نظرم</p><p>من بدین شرم سزاوارترم</p><p>تو ازین پیکر بی نفع و ضرر</p><p>که خود آراستی از گوهر و زر</p><p>مانده ای روی خجالت در پیش</p><p>دیده می بندیش از دیدن خویش</p><p>من ازان پاک که نفع و ضر ازوست</p><p>بحر و کان پر زر و پر گوهر ازوست</p><p>چون نباشم خجل و شرمنده</p><p>سر تشویر به پیش افکنده</p><p>این سخن گفت و به در روی نهاد</p><p>بر زلیخا در حرمان بگشاد</p><h2><a id="poem-66038" href="https://ganjoor.net/jami/7ourang/7-4/sh78">بخش ۷۸ - مناجات در طلب حیا از نقایص بشریت و تحقیق به خصایص حریت</a></h2>
<p>ای اولی اجنحه مرغان سر خویش</p><p>برده از شرم تو زیر پر خویش</p><p>کار آدم ز حیایت شده سخت</p><p>ستر خود ساخته از برگ درخت</p><p>شب ز انجم نظر افروخته ایست</p><p>چشم خجلت به زمین دوخته ایست</p><p>صبحدم گرد درت کار سپهر</p><p>اشکریزی بود از گرمی مهر</p><p>بنده جامی که کمین بدنه توست</p><p>در ره عجز سرافکنده توست</p><p>چون مه آورده رخ اندر کمی است</p><p>حلقه گشته به در محرمی است</p><p>محرم حلقه رازش گردان</p><p>وز در بیهده بازش گردان</p><p>گر بود حرص و هوا را بنده</p><p>ساز ازان بندگیش شرمنده</p><p>چون به شرمندگی افتاده شود</p><p>هر چه شرم آرد ازان ساده شود</p><p>زن رقم بر ورق سادگیش</p><p>حرف آزادی و آزادگیش</p><h2><a id="poem-66039" href="https://ganjoor.net/jami/7ourang/7-4/sh79">بخش ۷۹ - عقد بیست و چهارم در حریت که طوق بندگی حق را گردن نهادن است و ربقه بندگی خلق از گردن گشادن</a></h2>
<p>ای ملک زاده اقلیم وجود</p><p>پدرت خیل ملک را مسجود</p><p>سایبان حرمت چرخ برین</p><p>تختگاه قدمت گوی زمین</p><p>«ولقد کرمنا» تاج سرت</p><p>«وحملناهم » رخش سفرت</p><p>کوه در خدمت تو بسته کمر</p><p>کان پی زینت تو داده گهر</p><p>بحر هم نیز به کار تو در است</p><p>بهر تو حیله ور و حیله گر است</p><p>که دهد حقه در از صدفت</p><p>که نهد پنجه مرجان به کفت</p><p>از پی مطبخ تو جانوران</p><p>گله گله به در و دشت چران</p><p>باغ صد میوه خوش پرورده</p><p>نقل بزم تو مهیا کرده</p><p>هر چه زیر فلک بی سر و بن</p><p>هست القصه چه نوی چه کهن</p><p>همه بهر تو و تو بهر خدای</p><p>یکدم از رقده غفلت به خود آی</p><p>بازگونه مکن این وضع بدیع</p><p>که وضیعی نبود کار رفیع</p><p>نیستی باد چو صاحب هوسی</p><p>در میاویز به هر خار و خسی</p><p>نیستی آب چو آلوده دلی</p><p>در میامیز به هر لای و گلی</p><p>نیستی خاک بنه زین پستی</p><p>قدم سعی به بالادستی</p><p>گرم رو آمده چون آتش باش</p><p>هر چه پیش آید ازان سرکش باش</p><p>از خسان سرکشی آزادگی است</p><p>به خسان بستگی افتادگی است</p><p>تا به کی بنده هر خس باشی</p><p>بنده هر کس و ناکس باشی</p><p>چیست خس هر چه نه شاه ازل است</p><p>کش به هستی نه عوض نی بدل است</p><p>از همه بگسل و با او پیوند</p><p>بنه از بندگیش بر خود بند</p><p>بو که از بند غم آزاد شوی</p><p>به غم بندگیش شاد شوی</p><p>شاه فرد است مشو بیهده گرد</p><p>فرد شو بهر طلبگاری فرد</p><p>دست ز آلایش کونین بشوی</p><p>ترک آسایش کونین بگوی</p><p>پای بیرون نه ازین دیرین دیر</p><p>دل بپرداز ز آویزش غیر</p><p>بنده ای شو ز دو کون آزاده</p><p>لوحی از نقش تعلق ساده</p><p>گر برآرد ز زمین باد دمار</p><p>ننشیند به ضمیر تو غبار</p><p>ور ز موجت گذرد آب ز سر</p><p>نشود دامن تجرید تو تر</p><p>ور جهان شعله زند آتش وش</p><p>وقت تو گردد ازان آتش خوش</p><p>زیر این دایره زنگاری</p><p>گل بود خار و عزیزی خواری</p><p>رونق گل مطلب از خارش</p><p>مشو از بهر عزیزی خوارش</p><p>آن زمان خلعت عزت یابی</p><p>که رخ از عزت او برتابی</p><h2><a id="poem-66040" href="https://ganjoor.net/jami/7ourang/7-4/sh80">بخش ۸۰ - حکایت آن پیر خارکش که از خار خواریش گل عزت می گشاد و جوان رعناوش که گل عزتش بوی خواری می داد</a></h2>
<p>خارکش پیری با دلق درشت</p><p>پشته خار همی برد به پشت</p><p>لنگ لگان قدمی برمی داشت</p><p>هر قدم دانه شکری می کاشت</p><p>کای فرازنده این چرخ بلند</p><p>وی نوازنده دلهای نژند</p><p>کنم از جیب نظر تا دامن</p><p>چه عزیزی که نکردی با من</p><p>در دولت به رخم بگشادی</p><p>تاج عزت به سرم بنهادی</p><p>حد من نیست ثنایت گفتن</p><p>گوهر شکر عطایت سفتن</p><p>نوجوانی به جوانی مغرور</p><p>رخش پندار همی راند ز دور</p><p>آمد آن شکرگزاریش به گوش</p><p>گفت کای پیر خرف گشته خموش</p><p>خار بر پشت زنی زینسان گام</p><p>دولتت چیست عزیزیت کدام</p><p>عمر در خارکشی باخته ای</p><p>عزت از خواری نشناخته ای</p><p>پیر گفتا که چه عزت زین به</p><p>که نیم بر در تو بالین نه</p><p>کای فلان چاشت بده یا شامم</p><p>نان و آبی که خورم و آشامم</p><p>شکر گویم که مرا خوار نساخت</p><p>به خسی چون تو گرفتار نساخت</p><p>به ره حرص شتابنده نکرد</p><p>به در شاه و گدا بنده نکرد</p><p>داد با این همه افتادگیم</p><p>عز آزادی و آزادگیم</p><h2><a id="poem-66041" href="https://ganjoor.net/jami/7ourang/7-4/sh81">بخش ۸۱ - مناجات در توجه از مقام حریت به فتوت</a></h2>
<p>ای غمت مایه ده شادی ما</p><p>بر درت بندگی آزادی ما</p><p>بنده خاص تو را نیست پسند</p><p>بر دل از بندگی غیر تو بند</p><p>فارغ است از دو جهان در دو جهان</p><p>نه عیان بسته چیزی نه نهان</p><p>جا گرفته به سر خشک زمین</p><p>گشته در کوی فنا خاک نشین</p><p>نشده خاطر او بند به هیچ</p><p>نه دلش یافته پیوند به هیچ</p><p>تافته روی ز روی همه کس</p><p>روی در روی تو آورده و بس</p><p>جامی از بندگی خویش ملول</p><p>دارد از خواجگیت چشم قبول</p><p>بر درت عز قبولیش بده</p><p>در رهت اذن دخولیش بده</p><p>بر وی افشان ز ره خود گردی</p><p>بر دلش نه ز غم خود دردی</p><p>افکن از منزل بی دردانش</p><p>رخت در کوی جوانمردانش</p><h2><a id="poem-66042" href="https://ganjoor.net/jami/7ourang/7-4/sh82">بخش ۸۲ - عقد بیست و پنجم در فتوت که بار خود از گردن خلق نهادن است و زیر بار خلق ایستادن</a></h2>
<p>ای که از طبع فرومایه خویش</p><p>می زنی گام پی وایه خویش</p><p>خاطر از وایه خود خالی کن</p><p>زین هنر پایه خود عالی کن</p><p>بهر خود گرمی جز سردی نیست</p><p>سردی آیین جوانمردی نیست</p><p>چند روزی ز قوی دینان باش</p><p>در پی حاجت مسکینان باش</p><p>شمع شو شمع که خود را سوزی</p><p>تا به آن بزم کسان افروزی</p><p>با بد و نیک نکوکاری ورز</p><p>شیه یاری و غمخواری ورز</p><p>ابر شو تا که چو باران ریزی</p><p>بر گل و خس همه یکسان ریزی</p><p>چشم بر لغزش یاران مفکن</p><p>به ملامت دل یاران مشکن</p><p>در گذر از گنه و از دگران</p><p>چون ببینی گنهی در گذران</p><p>باش چون بحر ز آلایش پاک</p><p>ببر آلایش از آلایشناک</p><p>همچو دیده به سوی خویش مبین</p><p>خویش را از دگران بیش مبین</p><p>بس عمارت که بود خانه رنج</p><p>بس خرابی که شود پرده گنج</p><p>با همه باش به صلح آوریی</p><p>که نگنجد به میان داوریی</p><p>همچو آن بیخته خاک از خس و خار</p><p>که زند آب بر آن ابر بهار</p><p>کف پا رانبود زان دردی</p><p>پس پا را نرسد زان گردی</p><p>ور سوی داوریت افتد رای</p><p>به که با خود کنی از بهر خدای</p><p>بت خود را بشکن خوار و ذلیل</p><p>ناور شو به فتوت چو خلیل</p><p>بت تو نفس هواپرور توست</p><p>که به صد گونه خطا رهبر توست</p><p>بسط کن بر همه کس خوان کرم</p><p>بذل کن بر همه همیان درم</p><p>گر براهیمی و گر زردشتی</p><p>روی در هم مکش از هم پشتی</p><p>بازکش پای ز آزار همه</p><p>دست بگشای به ایثار همه</p><p>هر چه بدهی به کسی باز مجوی</p><p>دل ز اندیشه آن پاک بشوی</p><p>آنچه بخشند چه بسیار و چه کم</p><p>نیست بر گشتن ازان طور کرم</p><p>طفل چون صاحب احسان گردد</p><p>زود از داده پشیمان گردد</p><p>هر چه خندان بدهد نتواند</p><p>که دگر گریه کنان نستاند</p><p>تا توانی مگشا جیب کسان</p><p>منگر در هنر و عیب کسان</p><p>عیب بینی هنر چندان نیست</p><p>هدف قصد هنرمندان نیست</p><p>هر چه نامش نه پسندیده کنی</p><p>بهتر آنست که نادیده کنی</p><p>دل ز اندیشه آن داری دور</p><p>دیده از دیدن آن سازی کور</p><p>بو که از چون تو نکو کرداری</p><p>به دل کس نرسد آزاری</p><h2><a id="poem-66043" href="https://ganjoor.net/jami/7ourang/7-4/sh83">بخش ۸۳ - حکایت آن جوانمرد که چون به روی معشوق که چشم روشنش بود آبله افتاد خود را به نابینایی فرانمود تا معشوق نداند که عیب وی را می بیند</a></h2>
<p>آن جوانمرد زنی زیبا خواست</p><p>خانه دل به خیالش آراست</p><p>لیک ازان پیش که بینند به هم</p><p>وز پی وصل نشینند به هم</p><p>آن صنم عارضه ای پیدا کرد</p><p>بر سر بستر و بالین جا کرد</p><p>زآتش تب به رخش تاب نماند</p><p>زآبله در گل او آب نماند</p><p>اختر منخسف افزون ز شمار</p><p>ماند بر ماه رخش ثابت وار</p><p>قرص خورشید رخش پر زده شد</p><p>خوان خوبیش به هم بر زده شد</p><p>مردم دلداده چو آن قصه شنید</p><p>دیده بر بست و به رخ پرده کشید</p><p>هر دم از درد فغانی می کرد</p><p>دردمندانه بیانی می کرد</p><p>که ازین درد که آمد به سرم</p><p>مانده از نور سواد بصرم</p><p>بعد یکچند برآورد نفیر</p><p>که فغان از اثر چرخ اثیر</p><p>کز دلم نقد شکیبایی برد</p><p>وز کفم گوهر بینایی برد</p><p>پس ازان هر دو به هم پیوستند</p><p>شاد و ناشاد به هم بنشستند</p><p>مرد کورانه معاشی می کرد</p><p>زن ز کوریش دریغی می خورد</p><p>آن نکو زن چه پس از سالی بیست</p><p>که درین دیر پر آفات بزیست</p><p>خیمه در عالم تنهایی زد</p><p>مرد حالی دم بینایی زد</p><p>لب گشادند حریفان به سؤال</p><p>شرح جستند ز کیفیت حال</p><p>گفت آن روز که آن غیرت حور</p><p>ماند از آبله در عین قصور</p><p>نظر از جمله جهان در بستم</p><p>فارغ از دیدن او بنشستم</p><p>تا نداند که من آن می بینم</p><p>دامن خاطر ازو می چینم</p><p>در دلش ناید ازان اندوهی</p><p>به ضمیرش نرسد مکروهی</p><p>چون ازین دیر فنا رخت ببست</p><p>به سراپرده جاوید نشست</p><p>فارغ از وهم غم افزایی خویش</p><p>کردم اقرار به بینایی خویش</p><p>همه گفتند که احسنت ای مرد</p><p>وز حریفان به جوانمردی فرد</p><p>غایت دین مروت اینست</p><p>حد آیین فتوت اینست</p><h2><a id="poem-66044" href="https://ganjoor.net/jami/7ourang/7-4/sh84">بخش ۸۴ - مناجات در انتقال از فتوت به صدق</a></h2>
<p>ای جوانمردی مردان از تو</p><p>جنبش راهنوردان از تو</p><p>ما برای تو جهانگردانیم</p><p>در وفای تو جوانمردانیم</p><p>جز به سر نیست جهانگردی ما</p><p>جز به جان نیست جوانمردی ما</p><p>فرخ آن کس که سرافرازی یافت</p><p>در رهت پایه جانبازی یافت</p><p>سر تویی خیل سرافرازان را</p><p>جان تویی پیکر جانبازان را</p><p>جامی از رنج طلب آمده سیر</p><p>بر درت می گذرد دیر به دیر</p><p>تیر غفلت بکش از کیش او را</p><p>گرمیی ده به ره خویش او را</p><p>چون صبا تیز عنانش گردان</p><p>در طلب گرد جهانش گردان</p><p>با دلی تنگ درونی تیره</p><p>شد بر او بیهده گویی چیره</p><p>فیض نوریش ده از عالم صدق</p><p>تا چو صبح از تو برآرد دم صدق</p><h2><a id="poem-66045" href="https://ganjoor.net/jami/7ourang/7-4/sh85">بخش ۸۵ - عقد بیست و ششم در صدق که عبارت از آنست که ظاهر و باطن برابر بود و بلکه باطن از ظاهر خوبتر</a></h2>
<p>ای گرو کرده زبان را به دروغ</p><p>برده بهتان ز کلام تو فروغ</p><p>این نه شایسته هر دیده ور است</p><p>که زبانت دگر و دل دگر است</p><p>از ره صدق و صفا دوری چند</p><p>دل قیری رخ کافوری چند</p><p>روی در قاعده احسان کن</p><p>ظاهر و باطن خود یکسان کن</p><p>یکدل و یکجهت و یکرو باش</p><p>وز دورویان جهان یکسو باش</p><p>از کجی خیزد هر جا خللیست</p><p>راستی رستی نیکو مثلیست</p><p>راست جو راست نگر راست گزین</p><p>راست گو راست شنو راست نشین</p><p>تیر اگر راست رود بر هدف است</p><p>ور رود کج ز هدف بر طرف است</p><p>رورقم های «الف بی » بنگر</p><p>که الف از همه باشد برتر</p><p>رو بنه تخته ابجد به کنار</p><p>که درآید الف اول به شمار</p><p>گر سبب جوید حکمت طلبی</p><p>نیست جز راستی آن را سببی</p><p>راست رو است که سرور باشی</p><p>در حساب از همه برتر باشی</p><p>صدق اکسیر مس هستی توست</p><p>پایه افراز فرو دستی توست</p><p>اثر کذب بود هیچکسی</p><p>به کسی گر رسی از صدق رسی</p><p>صبح کاذب زند از کذب نفس</p><p>نور او یک دو نفس باشد و بس</p><p>صبح صادق چو بود صدق پسند</p><p>علم نورش از آنست بلند</p><p>دل اگر صدق پسندیت دهد</p><p>بر همه خلق بلندیت دهد</p><p>وگر از کذب گزیند علمی</p><p>علم او بنشیند به دمی</p><p>صدق پیش آر که صدیق شوی</p><p>گوهر لجه تحقیق شوی</p><p>گر چه صدیق نبی راست خلف</p><p>باشدش بر دگر اصناف شرف</p><p>گر بر این قاعده برهان خواهی</p><p>به که برهانش ز قرآن خواهی</p><p>آنست صدیق که دل صاف شود</p><p>دعوی او همه انصاف شود</p><p>وعده او به وفا انجامد</p><p>دلش از غش به صفا آرامد</p><p>در درون تخم امانت فکند</p><p>وز برون خار خیانت بکند</p><p>بر فتد بیخ نفاق از گل او</p><p>سرزند شاخ وفاق از دل او</p><p>نه در او رنگ تکلف باشد</p><p>نه در او بوی تصلف باشد</p><p>دامن همت صدیقان گیر</p><p>در ره خدمت صدیقان میر</p><p>بو که بر جان تو خالی ز قصور</p><p>از صفای دلشان ریزد نور</p><p>مس قلب تو ازان زر گردد</p><p>سنگ بی قدر تو گوهر گردد</p><h2><a id="poem-66046" href="https://ganjoor.net/jami/7ourang/7-4/sh86">بخش ۸۶ - حکایت کعبه روی که به سبب راستی از کید ناراستی برست و آن ناراست به برکت راستی وی به راستان پیوست</a></h2>
<p>رهروی کعبه تمنا می داشت</p><p>لیکنش مادر ازان وا می داشت</p><p>کعبه اش بود بلی مادر او</p><p>طوف می کرد به گرد سر او</p><p>نیک زن رخت چو زین خانه ببست</p><p>ثمن خانه اش آورد به دست</p><p>زان ثمن کرد چو آمد به شمار</p><p>جیب را مخزن پنجه دینار</p><p>شد عصا در کف و نعلین به پای</p><p>در ره کعبه بیابان پیمای</p><p>چون ز ره مرحله ای چند برید</p><p>ناگهش راهزنی پیش رسید</p><p>گفت ای شیخ چه داری در جیب</p><p>جیب پر زر بود از صوفی عیب</p><p>بود چون راسترو و راست سرشت</p><p>شیوه راستی از دست نهشت</p><p>گفت در جیب پی توشه راه</p><p>نیست دینار زرم جز پنجاه</p><p>راهزن گفت برون آور هان</p><p>هر چه داری به تنگ جیب نهان</p><p>بستد آن را و یکایک بشمرد</p><p>بوسه ها داد و بدو باز سپرد</p><p>گفت کافتاد ازین راستیم</p><p>در کم و کاست کم و کاستیم</p><p>صدقت از کذب رهانید مرا</p><p>پایه بر چرخ رسانید مرا</p><p>ناوک صدق توام صید تو ساخت</p><p>آهوی دام و سگ قید تو ساخت</p><p>پس به الحاح و نیازی غالب</p><p>ساخت بر مرکب خویشش راکب</p><p>که به این راحله ره را کن طی</p><p>که منت می رسم اینک از پی</p><p>سال دیگر به جهان دست فشاند</p><p>در پی او به حرم راحله راند</p><p>هر دو بودند به هم پیر و مرید</p><p>تا اجل رشته صحبت ببرید</p><h2><a id="poem-66047" href="https://ganjoor.net/jami/7ourang/7-4/sh87">بخش ۸۷ - مناجات در انتقال از صدق به اخلاص</a></h2>
<p>ای ز نورت علم صبح سفید</p><p>صادقان را به تو خوش صبح امید</p><p>ما چو صبح از تو به صدقیم علم</p><p>جز به مهرت ز ازل نازده دم</p><p>تا به کی جامه جان چاک زنیم</p><p>علم صدق بر افلاک زنیم</p><p>انجم اشک چو گردون ریزیم</p><p>چون شفق اشک به خون آمیزیم</p><p>تاب مهری به دل ما افکن</p><p>تا شود زان نفس ما روشن</p><p>برسانیم به روشن نفسی</p><p>ناکسان را به مقامات کسی</p><p>هست در کشمکش نفس نژند</p><p>جامی از ناکسی خود گله مند</p><p>مده از گرم روان واپسیش</p><p>برهان از کسی و ناکسیش</p><p>گر چه راهی به خطا پیموده</p><p>از عمل های ریاآلوده</p><p>به خلاصی ز ریا خاصش کن</p><p>حلقه کوب در اخلاصش کن</p><h2><a id="poem-66048" href="https://ganjoor.net/jami/7ourang/7-4/sh88">بخش ۸۸ - عقد بیست و هفتم در اخلاص که پای همت بر سر هوا نهادن است و گردن ارادت از ربقه ریا گشادن</a></h2>
<p>ای به خود رسته که چون شاخ گیا</p><p>می دهد جنبش تو باد هوا</p><p>تا کی از باد هوا جنبیدن</p><p>چون هوا نیست خوش آرامیدن</p><p>هست جنبش ز هوا عادت خس</p><p>جنبش از بهر خدا باید و بس</p><p>چون هوا آید جنبش کم کن</p><p>کوه سان پا به زمین محکم کن</p><p>ور خدا خواندت از سر کن پای</p><p>بر هوا پا نه و در راه درآی</p><p>دام ازین وادی خونخوار بکش</p><p>دامن از صحبت اغیار بکش</p><p>روی در قبله یکرویی کن</p><p>خلق بگذار و خداجویی کن</p><p>تا کی از دین ببری رونق را</p><p>کز پی خلق پرستی حق را</p><p>چون نباشد نظر کس به تو باز</p><p>دانه چین مرغ شوی وقت نماز</p><p>نهی آن گونه پی سجده جبین</p><p>کو پی دانه برد سر به زمین</p><p>وقت سجده که سوی خانه بود</p><p>مدت چیدن یک دانه بود</p><p>نه در آن سجده وقاری بودت</p><p>نه به دل هوش و قراری بودت</p><p>ور بود همچو تویی حاضر تو</p><p>که در آن سجده بود ناظر تو</p><p>دیر ماند سر تو سجده شناس</p><p>همچو در کاه سر گاو خراس</p><p>سجده جز بهر خدا شرک بود</p><p>شرک بر چهره جان چرک بود</p><p>رشحی از چشمه اخلاص بجوی</p><p>وز رخ جان خود آن چرک بشوی</p><p>چیست اخلاص دل از خود کندن</p><p>کار خود را به خدا افکندن</p><p>نقد دل از همه خالص کردن</p><p>روی چون زر به خلاص آوردن</p><p>دل به اسباب جهان نا دادن</p><p>دیده بر حور جنان ننهادن</p><p>ساختن از دو جهان قبله یکی</p><p>تافتن روی ز هر وهم و شکی</p><p>گر بری ره به چنین اخلاصی</p><p>باشی اندر صف مردان خاصی</p><p>خطبه قرب به نام تو بود</p><p>جرعه وصل به کام تو بود</p><p>لهو تو جد شود و سهو صواب</p><p>هزل تو مایه احسان و ثواب</p><p>محرم کعبه اقبال شوی</p><p>محرم پرده اجلال شوی</p><h2><a id="poem-66049" href="https://ganjoor.net/jami/7ourang/7-4/sh89">بخش ۸۹ - حکایت آن عجمی که کلمات عربی شنید دعا و استغفار پنداشت دست اخلاص به آمین برداشت هر چند آن دعا نبود آثار مغفرت روی نمود</a></h2>
<p>عربی چند به هم ذوق کنان</p><p>لب گشادند به نادر سخنان</p><p>یکی از نجد حکایت می کرد</p><p>یکی از وجد شکایت می کرد</p><p>یکی از ناقه و محمل می گفت</p><p>یکی از وادی و ساحل می گفت</p><p>یکی از عشق به خوبان عرب</p><p>یکی از سعی در اسباب طرب</p><p>ناگهان مخلصی از ملک عجم</p><p>زد به سر منزل آن قوم قدم</p><p>به فنون ادبش راه نبود</p><p>وز زبان عرب آگاه نبود</p><p>شد گمانش که دعا می خوانند</p><p>سخن از حمد و ثنا می رانند</p><p>طلب عفو گنهکاریهاست</p><p>بر در لطف عفو زاریهاست</p><p>او هم آنجا به تواضع بنشست</p><p>گریه و آه و فغان در پیوست</p><p>هر چه آن قوم بیان می کردند</p><p>با هم اسرار عیان می کردند</p><p>او به تقلید همان را می گفت</p><p>گوهر اشک به مژگان می سفت</p><p>حشو می گفت و دعا می پنداشت</p><p>ذم همی خواند و ثنا می پنداشت</p><p>لیک چون بر لبش آن خاص کلام</p><p>بود در معنی اخلاص تمام</p><p>یافت درباره وی حکم دعا</p><p>داد خاصیت غفران و رضا</p><p>شد ازان دعوت از نخوت دور</p><p>جرم از عفو و گناهان مغفور</p><p>کرد از اخلاص ز تقصیر بری</p><p>بر مس قلب خود اکسیر گری</p><h2><a id="poem-66050" href="https://ganjoor.net/jami/7ourang/7-4/sh90">بخش ۹۰ - مناجات در انتقال از اخلاص به جود</a></h2>
<p>ای ز بیمت دل عشاق دو نیم</p><p>خطر مخلص راه تو عظیم</p><p>وای مخلص اگرش آید پیش</p><p>خطر دیدن اخلاص ز خویش</p><p>دید اخلاص ز خود اشراک است</p><p>نعت اشراک نه از ادراک است</p><p>کار مخلص همه نقص است و خلل</p><p>کسر او تا نه به فتح است بدل</p><p>کسر مخلص ز وی و فتح ز توست</p><p>کسر او هست به فتح تو درست</p><p>بی تو جامی تنی آمد بی روح</p><p>بر تن ای روح فشان گنج فتوح</p><p>هر عمارت که زدی ویران کن</p><p>همچو گنجش به خود آبادان کن</p><p>کیست او تا دم اخلاص زند</p><p>تا قدم در حرم خاص زند</p><p>دار در سایه انعام خودش</p><p>بهره مند از کرم عام خودش</p><p>مکن از حرص و هوا پا بستش</p><p>گوهر جود نه اندر دستش</p><h2><a id="poem-66051" href="https://ganjoor.net/jami/7ourang/7-4/sh91">بخش ۹۱ - عقد بیست و هشتم در بذل و جود که اول آن اعطای درهم و دینار است و آخر آن بذل وجود</a></h2>
<p>ای درم گرد تو بسیار شده</p><p>دین تو در سر دینار شده</p><p>گنج جود است کف تو مپسند</p><p>از هر انگشت بر آنجا دو سه بند</p><p>دست بسته بود از مرد درشت</p><p>بهر آزار درم جویان مشت</p><p>مشت پرز که نماید مدخل</p><p>مشت پر کرده بود بر سایل</p><p>کف بی جود وی از خوی نه خوب</p><p>بر گدایان ز قفا سیلی کوب</p><p>پنجه خود به مساحت بگشای</p><p>بر درم جود در راحت بگشای</p><p>غنچه سان خرده چه پیچی به ورق</p><p>خرج کن همچو گل آن را به طبق</p><p>موجب قبض بود جمع درم</p><p>مایه بسط و طرب بذل و کرم</p><p>بین کفت را که به بیشی و کمی</p><p>قبض و بسط از درم و بی درمی</p><p>باش چون حقه که هست از زر و مال</p><p>خواه پر خواه تهی بر یک حال</p><p>نه چو همیان که زر و بی زریش</p><p>می دهد فربهی و لاغریش</p><p>عقد همیان که پر از سیم و زر است</p><p>بر میان تو چو زرین کمر است</p><p>بر میان همچو کمر مپسند آن</p><p>جز پی خدمت حاجتمندان</p><p>گنج از امساک بود خاک به سر</p><p>کان ز امساک شود زیر و زبر</p><p>هر چه داری ز در و گوهر ناب</p><p>ریز بر خاک و برآ خوش چو سحاب</p><p>بار فقر ار فکنی از یک تن</p><p>بار منت منهش بر گردن</p><p>کوهی از فقر اگر آید پیش</p><p>کاهی از منت ازان باشد بیش</p><p>چون عطابخش خدا آمد و بس</p><p>به که دانا ننهد منت کس</p><p>در کرم حیله گری بیش نیی</p><p>جود را رهگذری بیش نیی</p><p>چیست چندین عظموت و جبروت</p><p>پشت لب بر زدن و باد بروت</p><p>کیسه بیشتر از کان که شنید</p><p>کاسه گرمتر از آش که دید</p><p>هر زر و مال که بخشیده دهی</p><p>باید از وجه پسندیده دهی</p><p>به ستم سیم ستانی ز کسان</p><p>تا کشی خوان کرم بهر خسان</p><p>نیست لایقتر ازین هیچ کرم</p><p>کز کسان بازکشی دست ستم</p><p>قحبه کز کسب زنا بخشد زر</p><p>بخل صد بار ز جودش بهتر</p><p>جود او دود شرارت شرر است</p><p>بخل او نخل سعادت ثمر است</p><p>مالت از دزد به تاراج افتد</p><p>به که نی در کف محتاج افتد</p><p>ابر باید که به صحرا بارد</p><p>زان چه حاصل که به دریا بارد</p><p>می دهد سبزه و گل صحرا را</p><p>می کند آبله رو دریا را</p><p>دل فاسق که به زر شاد کنی</p><p>مجلس فسق وی آباد کنی</p><p>به می و نقل کنی یاوریش</p><p>مطرب و شاهد و شمع آوریش</p><p>ظلم زور ز زر یافته هست</p><p>ظلم را تیغ زراندود به دست</p><p>از زر و سیم بر او جود مکن</p><p>ظلم را تیغ زر اندود مکن</p><p>هر چه بخشی که بگیری دگری</p><p>آن نه جود است که بیع است و شری</p><p>تخم تلبیس بود دانه به دام</p><p>نیست بر گرسنه مرغان انعام</p><p>صید گر دانه که می افشاند</p><p>می کند حیله که جان بستاند</p><p>همتی ورز درین کاخ منیر</p><p>همچو خورشید ببخش و مپذیر</p><p>فیض خور نیست به هر شیب و فراز</p><p>بهر نفعی که به وی گردد باز</p><p>بر عطا صیت و ثنایی مطلب</p><p>وز عطاخواه جزایی مطلب</p><p>ور فتد زو دو صدت گنج به چنگ</p><p>باز ده ور چه کشد کار به جنگ</p>
</body></html>