<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>لیلی و مجنون - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66166" href="https://ganjoor.net/jami/7ourang/7-6-leyli-majnoon/sh1">بخش ۱ - آغاز</a></h2>
<p>ای خاک تو تاج سربلندان</p><p>مجنون تو عقل هوشمندان</p><p>محجوب تو را نهار لیلی</p><p>مکشوف تو را سها سهیلی</p><p>خورشید ز توست روشنی گیر</p><p>بی روشنی تو چشمه قیر</p><p>بر چشمه قیر اگر بتابی</p><p>گیرد فلکش به آفتابی</p><p>ای دست مقربان آگاه</p><p>از دامن عزت تو کوتاه</p><p>در راه تو عقل فکرت اندیش</p><p>صد سال اگر قدم نهد پیش</p><p>ناآمده از تو رهنمایی</p><p>دور است که ره برد به جایی</p><p>هر رو که در آشنایی توست</p><p>از پرتو رهنمایی توست</p><p>ای هستی بخش هر چه هست است</p><p>کس بی تو ز نیستی نرسته ست</p><p>فرمان تو را درازدستی</p><p>بر عالم نیستی و هستی</p><p>خود را ز تو نیست هست دیده</p><p>هست از تو به نیستی رسیده</p><p>جز تو همه سرفکنده تو</p><p>هر نیست چو هست بنده تو</p><p>ای از خم کاف و حلقه نون</p><p>صد نقش بدیع داده بیرون</p><p>آن نور که از شکاف کاف است</p><p>پیدا کن قاف تا به قاف است</p><p>بی نقطه نون نگشته دایر</p><p>بر مرکز هستی این دوایر</p><p>هر بحر کرم که صرف کردی</p><p>از چشمه این دو حرف کردی</p><p>ای در یکی و یگانگی فرد</p><p>با تو نفس از یگانگی سرد</p><p>پاکی ز توهم دویی تو</p><p>در حکم خرد همین تویی تو</p><p>رقام ازل به کلک تقدیر</p><p>قسام ابد به تیغ تدبیر</p><p>دیباچه نویس دفتر عقل</p><p>رخشانی بخش گوهر عقل</p><p>پرگار زن محیط افلاک</p><p>بر مرکز تنگ عرصه خاک</p><p>کاشانه فروز شب سیاهان</p><p>از مشعل نور صبحگاهان</p><p>دراعه طراز کوه و صحرا</p><p>از سبزی حله های خضرا</p><p>بر قامت شاهدان نوروز</p><p>بی رشته قبا و پیرهن دوز</p><p>شیرازه کن جریده گل</p><p>دمساز جریده خوان بلبل</p><p>از کیسه غنچه بند فرسای</p><p>در کاسه لاله مشک تر سای</p><p>رخساره نگار هر نگاری</p><p>ناوک زن هر درون فگاری</p><p>یاریگر هر ز یار مانده</p><p>همراه هر از دیار رانده</p><p>تسکین ده درد بی قراران</p><p>مرهم نه داغ دلفگاران</p><p>شورابه گشای چشمه چشم</p><p>صفرا شکن زبانه خشم</p><p>دباغ ادیم لاجوردی</p><p>صباغ خزان چهره زردی</p><p>از طلعت دلبران طناز</p><p>بر طلعت خویش برقع انداز</p><p>خارافکن راه سست رایان</p><p>خارا کن سد تیز پایان</p><p>عصیان کاه جنایت آمرز</p><p>اول گیر نهایت آمرز</p><p>بگذشت ز حد جنایت من</p><p>تا خود چه شود نهایت من</p><p>گر بگدازی گناهکارم</p><p>ور بنوازی امیدوارم</p><p>بنگر به امیدواری من</p><p>بگذر ز گناهکاری من</p><p>هر چیز که خواهم از تو دارم</p><p>وین نیز که خواهم از تو دارم</p><p>مهر کهن مرا نوی ده</p><p>در خواهش خود دلی قوی ده</p><p>روزی که قوی نهاد بودم</p><p>بیرون ز طریق داد بودم</p><p>کارم نه به وفق عقل و دین بود</p><p>رویم نه به شارع یقین بود</p><p>و امروز که رو به ره نهادم</p><p>وز دل گره گنه گشادم</p><p>در دست نماند قوت کار</p><p>وز پای برفت زور رفتار</p><p>بر سستی و پیریم ببخشای</p><p>بر عجز و فقیریم ببخشای</p><p>بنشسته به فرق من سفیدی</p><p>برفیست ز ابر ناامیدی</p><p>زین برف فسرده گشت روزم</p><p>زان آتش آه می فروزم</p><p>هر برف که بر زمین نشیند</p><p>بهر گل و یاسمین نشیند</p><p>زین برف که بر گلم نشسته ست</p><p>بس خار که بر دلم شکسته ست</p><p>خاری که شکست در دل من</p><p>روزی که برآید از گل من</p><p>خواهم که کند به سویت آهنگ</p><p>در دامن رحمتت زند چنگ</p><p>باشد به چو من شکسته رایی</p><p>زین چنگ زدن رسد نوایی</p><h2><a id="poem-66167" href="https://ganjoor.net/jami/7ourang/7-6-leyli-majnoon/sh2">بخش ۲ - دست فکرت در سلسله ممکنات زدن و به ذروه توحید واجب برآمدن</a></h2>
<p>هر جا به اثر نظر گمارند</p><p>زان پی به در مؤثر آرند</p><p>ننهند ز زشته بر خرد بند</p><p>گیرند به رشته ریس پیوند</p><p>در خط چو قلم فرو نمانند</p><p>زان قصه خط نویس خوانند</p><p>هر جا بینند رشته تابی</p><p>در گردنشان شود طنابی</p><p>تا چرخ شوند رهنوردان</p><p>وز چرخ به سوی چرخ گردان</p><p>هر جا خوانند تازه حرفی</p><p>در نامه ز خامه شگرفی</p><p>زان حرف به سوی خامه آیند</p><p>وز خامه به خامه زن گرایند</p><p>از هر چه بود به ملک امکان</p><p>در جلوه گری ز جسم تا جان</p><p>صد سلسله در میان نهد پای</p><p>لیکن همه منتهی به یک جای</p><p>از مرکز دایره به هر سوی</p><p>باشد خط نصف قطر را روی</p><p>کارش به محیط یابد انجام</p><p>سیرش به محیط گردد آرام</p><p>در دایره کین خطوط پیداست</p><p>هر یک به محیط می رود راست</p><p>رو زین ره راست گر نپیچی</p><p>قدری داری وگر نه هیچی</p><p>ای میل به تاب و پیچ کرده</p><p>روی از دو جهان به هیچ کرده</p><p>یک لحظه ز تاب و پیچ باز آی</p><p>هیچند همه ز هیچ باز آی</p><p>در گردش این بلند کردار</p><p>بین این همه نقش های پرگار</p><p>هر نقش اگر چه دلپسند است</p><p>آیینه صنع نقشبند است</p><p>باید ره دلپسند رفتن</p><p>از نقش به نقشبند رفتن</p><p>تا چند به نقش بند مانی</p><p>آن به که به نقشبند رانی</p><p>هر نقش عجب که زیر و بالاست</p><p>برهان وجود حق تعالی ست</p><p>هر جنس کرم که رهنورد است</p><p>از کارگه قدیم فرد است</p><p>هر مرغ سخن که در ترانه ست</p><p>توحید سرای آن یگانه ست</p><p>هر غنچه به شکر او دهانیست</p><p>هر برگ گل طری زبانیست</p><p>هر لاله که در حریم باغیست</p><p>از نور هدایتش چراغیست</p><p>از سبزه تر به طرف گلشن</p><p>داده خط بندگیش سوسن</p><p>با خلعت سبز نیکبختان</p><p>رقصان به هوای او درختان</p><p>راسخ قدمان باغ دایم</p><p>در طاعتش ایستاده قایم</p><p>ما را که به تختگاه تعلیم</p><p>بنهاده به فرق تاج تکریم</p><p>هر تیغ بلا که بر سر آید</p><p>گردنکشی از درش نشاید</p><p>آن به که ز عنف پاک باشیم</p><p>در راه وفاش خاک باشیم</p><p>نقد دل و جان به او سپاریم</p><p>خود در دو جهان جز او که داریم</p><p>آن دم که رسد نفس به آخر</p><p>گردد سکرات موت ظاهر</p><p>جز دامن فضل او نگیریم</p><p>میریم به یاد او چو میریم</p><p>نظارگیان این کهن دیر</p><p>در مرحله نظر سبک سیر</p><p>بالغ نظران آفرینش</p><p>روشن بصران تیز بینش</p><p>پوشیده درج چرخ دانان</p><p>ننوشته درج دهر خوانان</p><h2><a id="poem-66168" href="https://ganjoor.net/jami/7ourang/7-6-leyli-majnoon/sh3">بخش ۳ - نخل خامه رطب بار پیراستن و نخلستان نعت خواجه ابرار به آن آراستن علیه افضل الصلوات و اکمل التحیات</a></h2>
<p>ای صدرنشین تخت کونین</p><p>تخم و ثمر درخت کونین</p><p>ای اول فکر و آخر کار</p><p>ای قبله هفت و زبده چار</p><p>چون روی بدین دیار کردی</p><p>وین هفت شتر قطار کردی</p><p>شد عرش بدان بزرگواری</p><p>فرش تو درین شتر سواری</p><p>از پای شتر نشانه در راه</p><p>مهر است یکی و دیگری ماه</p><p>عیسی که به خر نشسته خوش بود</p><p>پیش شترت مهار کش بود</p><p>سر رشته جاه و اعتبارش</p><p>افتاده به دست ازان مهارش</p><p>ای ناقه تو به سرخ مویی</p><p>داده به دو کون سرخ رویی</p><p>رنگش که عجب شفق نسق بود</p><p>خورشید رخ تو را شفق بود</p><p>همرنگیش ار نخواست گردون</p><p>هر شام چرا شود شفق گون</p><p>اختر چشم و هلال گردن</p><p>زو بختی چرخ چشم روشن</p><p>گامی که زده به ره شتابان</p><p>زان گشته چهار بدر تابان</p><p>کوهانش بلند قدر چون طور</p><p>وز حق تو بر او تجلی نور</p><p>ای گوهر سلک محرمیت</p><p>پشت تو قوی به خاتمیت</p><p>ملکت خاتم نهاده در مشت</p><p>کردی تو ز کبریا بر آن پشت</p><p>خاص تو خلافت الهی</p><p>شاهان به خلافتت مباهی</p><p>در جیب تو خاتم خلافت</p><p>تابان ز قفایت از لطافت</p><p>با بخت تو تخت سخت پیمان</p><p>خاتم داری تو را سلیمان</p><p>مهر تو به جانش مهر کن بود</p><p>در دیوان تو مهر زن بود</p><p>او دست زده به عرش بلقیس</p><p>پای تو و اوج عرش تقدیس</p><p>او در صف وحش و موقف طیر</p><p>محتاج به هدهد سبا سیر</p><p>جبریل ز سروری به سر تاج</p><p>پیش تو به هدهدیست محتاج</p><p>ای مقصد کارگاه تقدیر</p><p>مقصود چهل صباح تخمیر</p><p>در خاک ارادت اولین کشت</p><p>در کاخ نبوت آخرین خشت</p><p>این کاخ ز هیچ آفریده</p><p>یک خشت به قالبت ندیده</p><p>با تو ز دگر کسان چه حاصل</p><p>تو خشت زری و دیگران گل</p><p>برتر ز سپهر تکیه گاهت</p><p>خشت مه و مهر فرش راهت</p><p>زان در که برآید از تو کاری</p><p>بر ما بگشای خشتواری</p><p>ای از تو به وعده شفاعت</p><p>خرم دل مفلسان طاعت</p><p>ما دولت طاعت از تو داریم</p><p>امید شفاعت از تو داریم</p><p>پاکیزه دل از غلو و تقصیر</p><p>از خوان توییم چاشنی گیر</p><p>دل کنج نوال توست ما را</p><p>سر در ره آل توست ما را</p><p>شادیم به آل نامدارت</p><p>یاریم به هر چهار یارت</p><p>آن چارستون خانه دین</p><p>وان چار چراغ بزم تمکین</p><p>هر یک به خلافتت سزاوار</p><p>هر چار یکی هر یکی چار</p><p>ایشان به یگانگی به هم راست</p><p>بیگانگی از فضولی ماست</p><p>شاهان به صفا موافق آهنگ</p><p>وز سگخویی سپاه در چنگ</p><p>جان بر شرف لقایشان باد</p><p>دل در کنف وفایشان باد</p><h2><a id="poem-66169" href="https://ganjoor.net/jami/7ourang/7-6-leyli-majnoon/sh4">بخش ۴ - پایه معراج سخن را از قمه عرش گذرانیدن و به اول درجه از درجات معارج قدر او صلی الله علیه و سلم رسانیدن</a></h2>
<p>ای اشهب شبرو تو از نور</p><p>از ظلمت جسم پیکرش دور</p><p>از زرده مهر گرمروتر</p><p>وز خنگ سپهر تیزدو تر</p><p>بر هر چه فکنده نور دیده</p><p>با نور به هم به آن رسیده</p><p>نی رنجکش زمین سم او</p><p>نی دستخوش صبا دم او</p><p>رانش ز نشان داغ ساده</p><p>با داغ تو در بهشت زاده</p><p>خضرای فلک چراگه او را</p><p>بر دیده روشنان ره او را</p><p>آب از نم سلسبیل خورده</p><p>سبق از پر جبرئیل برده</p><p>برتر بودش سپهر کن سم</p><p>از نعل هلال و میخ انجم</p><p>باریک و خمیده پیکر ماه</p><p>گردد چو رکاب هر سر ماه</p><p>باشد ز رکابیش خورد بر</p><p>پای تو به او درآورد سر</p><p>ای پایه اول تو معراج</p><p>نعلین تو فرق عرش را تاج</p><p>عمری به هزار دیده افلاک</p><p>گردید به گرد خطه خاک</p><p>تا کی تو به دیده اش نهی پای</p><p>سازی بر سر چو افسرش جای</p><p>آن شب که به سیر آسمانی</p><p>رفتی ز سرای ام هانی</p><p>در پویه براق زیر رانت</p><p>جبریل چو برق در عنانت</p><p>برداشت قدم ز ریگ بطحا</p><p>افراشت علم به سنگ اقصی</p><p>بر خیل رسل امامیت داد</p><p>در سیر سبل تمامیت داد</p><p>این هفت بساط در نوشتی</p><p>وز چار رباط درگذشتی</p><p>در منزل مه مقام کردی</p><p>کار وی ازان تمام کردی</p><p>بهر قدمت تمام سر شد</p><p>بر چرخ به سروری سمر شد</p><p>کاتب ز تو حرف راستی جست</p><p>از هر چه نه راست لوح خود شست</p><p>چون خامه نهاد بر خطت سر</p><p>از مدح تو داد زیب دفتر</p><p>زهره ز تو یافت مژده خاص</p><p>شد چنگ زنان ذوق رقاص</p><p>می رفت رهت به گیسوی چنگ</p><p>می ساخت به پایبوست آهنگ</p><p>بود آینه صیقل خورشید</p><p>عکسی ز رخ تو داشت امید</p><p>از روی تو لعمه ای بر آن تافت</p><p>رخشندگی این همه ازان یافت</p><p>بهرام ز دست خنجر افکند</p><p>زیر سم مرکبت سرافکند</p><p>در چاوشی رهت کمر بست</p><p>وز فخر کلاه گوشه بشکست</p><p>بر خورده چو نقطه مشتری مشت</p><p>کرده به تو رو، به مهر و مه پشت</p><p>چو سایه فتاد در قفایت</p><p>تا سرمه خرد زخاک پایت</p><p>کیوان که بر این حصار عالی</p><p>مشهور بود به کوتوالی</p><p>با تو به خلاف پا نیفشرد</p><p>روی تو بدید و قلعه بسپرد</p><p>از بام زحل عروج کردی</p><p>جا بر فلک البروج کردی</p><p>از اختر پر دوازه برج</p><p>همچون از در دوازده برج</p><p>کردند مقدسان نثارت</p><p>از تحفه خویش شرمسارت</p><p>از نقش جهانیان مقدس</p><p>بستی نقشی به چرخ اطلس</p><p>کرسی به زمین چو فرشت افتاد</p><p>زانجا سایه به عرشت افتاد</p><p>بر عرش ز سایه ات رمیدی</p><p>محمل سوی وایه ات کشیدی</p><p>از ششدره جهت بجستی</p><p>وز تنگی روز و شب برستی</p><p>ملکی دیدی در او مکان نی</p><p>تمییز زمین و آسمان نی</p><p>کردی ز عنایت پیاپی</p><p>هفتاد هزار پرده را طی</p><p>بی پرده جمال دوست دیدی</p><p>وز پرده به پردگی رسیدی</p><p>گشتی همه دیده پای تا فرق</p><p>در پرتو نور او شدی غرق</p><p>کردی همه کاینات را گم</p><p>چون قطره به موجخیز قلزم</p><p>گوشت ز زبان بی زبانی</p><p>بشنید کلام جاودانی</p><p>ذرات حقیقت تو شد گوش</p><p>گوشت ز جهات رست چون هوش</p><p>دریافت به تیزهوشی ذوق</p><p>از تحت همان حدیث کز فوق</p><p>هر نکته ازان شنیده پاک</p><p>سرمایه صد هزار ادراک</p><p>تورات کلیم ازان ندایی</p><p>انجیل مسیح ازان صدایی</p><p>بر سقف زبرجدی که رفتی</p><p>زان خوبتر آمدی که رفتی</p><p>چون ز اوج سپهر آمدی باز</p><p>مه رفتی و مهر آمدی باز</p><p>شد عالم تیره از تو پر نور</p><p>ویرانه گیتی از تو معمور</p><p>نور تو میان جان نشیناد</p><p>بی نور تو کس جهان مبیناد</p><h2><a id="poem-66170" href="https://ganjoor.net/jami/7ourang/7-6-leyli-majnoon/sh5">بخش ۵ - در معنی عشق صادقان و صدق عاشقان</a></h2>
<p>چون صبح ازل ز عشق دم زد</p><p>عشق آتش شوق در قلم زد</p><p>از لوح عدم قلم سرافراشت</p><p>صد نقش بدیع پیکر انگاشت</p><p>هستند افلاک زاده عشق</p><p>ارکان به زمین فتاده عشق</p><p>بی عشق نشان ز نیک و بد نیست</p><p>چیزی که ز عشق نیست خود نیست</p><p>این سقف بلند لاجوردی</p><p>روزان و شبان به گرد گردی</p><p>نیلوفر بوستان عشق است</p><p>گوی خم صولجان عشق است</p><p>مغناطیسی که طبع سنگ است</p><p>در آهن سخت کرده چنگ است</p><p>عشقیست فتاده آهن آهنگ</p><p>سر بر زده از درونه سنگ</p><p>زان گیر قیاس دردمندان</p><p>در جذبه عشق دلپسندان</p><p>بین سنگ که چون درین نشیمن</p><p>بی سنگ شود ز شوق آهن</p><p>هر چند که عشق دردناک است</p><p>آسایش سینه های پاک است</p><p>از محنت چرخ باژگون گرد</p><p>بی دولت عشق کی رهد مرد</p><p>کس ز آدمیان چه دون چه عالی</p><p>از معنی عشق نیست خالی</p><p>لیکن از دوست فرق تا دوست</p><p>افزون باشد ز مغز تا پوست</p><p>معشوق یکی زر است و سیم است</p><p>بی سیم دلش چو زر دو نیم است</p><p>معشوق یکی رز است و باغ است</p><p>زینهاش به سینه مانده باغ است</p><p>خوش آن که به مهر شاهدی جست</p><p>زین دغدغه ها ضمیر خود شست</p><p>دل بست به طرفه نازنینی</p><p>در مجلس انس خرده بینی</p><p>دامن پاکی ز دست اغیار</p><p>نی دامن چاک چون گل از خار</p><p>خوشتر ز وی آنکه چون اسیری</p><p>شد بسته پیر دیده پیری</p><p>خجلت ده گل به تازه رویی</p><p>رشک سمن از سفید مویی</p><p>آیینه روح ها جمالش</p><p>مفتاح فتوح ها مقالش</p><p>عشقت چو ازین دو جا بخواند</p><p>محمل به حقیقتت رساند</p><p>صحرای وجود را گل است این</p><p>دریای مجاز را پل است این</p><p>زین عشق کسی که بی نصیب است</p><p>در انجمن جهان غریب است</p><p>غافل ز حریم محرمیت</p><p>نشنیده نسیم آدمیت</p><p>آرند که واعظی سخنور</p><p>بر مجلس وعظ سایه گستر</p><p>از دفتر عشق نکته می راند</p><p>و افسانه عاشقان همی خواند</p><p>خر گم شده ای بر او گذر کرد</p><p>وز گمشده خودش خبر کرد</p><p>زد بانگ که کیست حاضر امروز</p><p>کز عشق نبوده خاطر افروز</p><p>نی محنت عشق دیده هرگز</p><p>نه داغ بتان کشیده هرگز</p><p>برخاست ز جای ساده مردی</p><p>هرگز ز دلش نزاده دردی</p><p>کان کس منم ای ستوده دهر</p><p>کز عشق نبوده هرگزم بهر</p><p>خر گم شده را بخواند کای یار</p><p>اینک خر تو بیار افسار</p><p>این را ز خری کزان دژم نیست</p><p>جز گوش دراز هیچ کم نیست</p><p>سرمایه محرمی ز عشق است</p><p>بل ک آدمی آدمی ز عشق است</p><p>هر کس که نه عاشق آدمی نیست</p><p>شایسته بزم محرمی نیست</p><p>جامی به کمند عشق شو بند</p><p>بگسل ز همه به عشق پیوند</p><p>جز عشق مگوی هیچ و مشنو</p><p>حرفی که نه عشق ازان خمش شو</p><h2><a id="poem-66171" href="https://ganjoor.net/jami/7ourang/7-6-leyli-majnoon/sh6">بخش ۶ - در سبب نظم این کتاب و باعث ترتیب این خطاب</a></h2>
<p>از هر چه سخنوران بدانند</p><p>وز لوح سخنوری بخوانند</p><p>مقبول ترین فسانه عشق است</p><p>مطبوع ترین ترانه عشق است</p><p>زین راز چو پرده باز کردم</p><p>وین طرفه ترانه ساز کردم</p><p>شد طوطی طبع من شکرخا</p><p>از قصه یوسف و زلیخا</p><p>جست از کلکم در آن شکرریز</p><p>شیرین سخنان شکر آمیز</p><p>در عالم ازان فتاد شوری</p><p>در خاطر عاشقان سروری</p><p>سر چشمه لطف بود لیکن</p><p>زان تشنگیم نگشت ساکن</p><p>مرغ دل من ز جای دیگر</p><p>می خواست زند نوای دیگر</p><p>چون قرعه زدم به فال میمون</p><p>افتاد به شرح حال مجنون</p><p>هر چند که پیش ازین دو استاد</p><p>در ملک سخن بلند بنیاد</p><p>در نکته وری زبان گشادند</p><p>داد سخن اندر آن بدادند</p><p>از گنجه چو گنج آن گهر ریز</p><p>وز هند چو طوطی این شکر ریز</p><p>آن مقرعه زن به کوس دعوی</p><p>وین جلوه ده عروس معنی</p><p>آن کنده ز نظم نقش در سنگ</p><p>وین داده به حسن صنعتش رنگ</p><p>آن برده علم به اوج اعجاز</p><p>وین کرده فسون ساحری ساز</p><p>من هم کمر از قفا ببستم</p><p>بر ناقه بادپا نشستم</p><p>هر جا که رسید رخش ایشان</p><p>از خاطر فیض بخش ایشان</p><p>من نیز به فاقه ناقه راندم</p><p>خود را به غبارشان رساندم</p><p>گر مانده ام از شمارشان پس</p><p>بر چهره من غبارشان بس</p><p>اکسیر وجودم آن غبار است</p><p>بر فرق نیازم آن نثار است</p><p>نی نی غرقم به موج قلزم</p><p>از خاک چرا کنم تیمم</p><p>از چشمه همت آب جویم</p><p>وز روی خود آن غبار شویم</p><p>فیاض همه سروش غیب است</p><p>دریوزه که نی ازوست عیب است</p><p>گوهر چو توان ز کان گرفتن</p><p>سستی بود از دکان گرفتن</p><p>در مشت من است دجله حقا</p><p>حقابه نبایدم ز سقا</p><p>جام از کف دست خویش کردن</p><p>آب از نم جوی خویش خوردن</p><p>به زانکه خوری به کاسه زر</p><p>از حوضه ساقیان دیگر</p><p>در لجه فیض نیست امساک</p><p>لیکن قحط است خاطر پاک</p><p>بسته ست دهان چشمه را سنگ</p><p>چون آب کند به جوشش آهنگ</p><p>سرچشمه کنم ز سنگ خالی</p><p>تا سر کشد آب بر حوالی</p><p>هر سو جویی ز آب رانم</p><p>هم خود خورم آب و هم خورانم</p><p>سازم ز سروش غیب ساقی</p><p>دریوزه کنم شراب باقی</p><h2><a id="poem-66172" href="https://ganjoor.net/jami/7ourang/7-6-leyli-majnoon/sh7">بخش ۷ - در ذکر بعضی رفتگان از دایره مال و سال و دعای بعضی مرکزنشینان نقطه حال</a></h2>
<p>ای ساقی جان فداک روحی</p><p>پر کن قدح از می صبوحی</p><p>زان می که بر اهل دل مباح است</p><p>روشن کن غره صباح است</p><p>تا حاضر صبحدم نشینیم</p><p>در پرتو آن به هم نشینیم</p><p>رانیم به مجلس حریفان</p><p>حرفی ز لطایف لطیفان</p><p>آنان که به هم رفیق بودیم</p><p>بر یکدیگر شفیق بودیم</p><p>با هم قدم طلب نهادیم</p><p>با هم ورق ادب گشادیم</p><p>در غیبت و در حضور همپشت</p><p>بی هم به نمک نبرده انگشت</p><p>ما را بگذاشتند و رفتند</p><p>زین باک نداشتند و رفتند</p><p>چون لاله جدا ز باغ ایشان</p><p>داریم به سینه داغ ایشان</p><p>فردوس برین مقامشان باد</p><p>کوثر رشحی ز جامشان باد</p><p>ساقی می غم زدای درده</p><p>وان جام طرف فزای درده</p><p>آن می که چو طبع ازان شود شاد</p><p>از حال مقدمان دهد یاد</p><p>ثابت قدمان راه تجرید</p><p>صافی قدحان بزم توحید</p><p>پیران مسالک طریقت</p><p>شیران مهالک حقیقت</p><p>رو تافتگان ز خودپرستی</p><p>ره یافتگان به سر هستی</p><p>بنهاده به سینه داغ بودند</p><p>بر ظلمتیان چراغ بودند</p><p>خلقی زیشان درین شب تار</p><p>بودند در اقتباس انوار</p><p>فارغ ز چراغ و شمع گشتند</p><p>مستغرق نور جمع گشتند</p><p>هر جا زیشان نشان پاییست</p><p>تا پایه قرب رهنماییست</p><p>بادا سر ما فدای ایشان</p><p>جان خاک ره وفای ایشان</p><p>ساقی دل ما ز ما گرفته ست</p><p>غم شیب و فراز ما گرفته ست</p><p>می ده که ازین منی و مایی</p><p>یکدم ما را دهد رهایی</p><p>لب های امید را بخندان</p><p>از جرعه جام نقشبندان</p><p>از نقش خودی و خودپسندی</p><p>ما را برهان به نقشبندی</p><p>زین پیش اگر چه بود بغداد</p><p>از یمن جنیدیان بس آباد</p><p>بغداد شده کنون سمرقند</p><p>باشد ز عبیدیان خطرمند</p><p>چون نام بری جنیدیان را</p><p>کن قافیه شان عبیدیان را</p><p>در شعر چو زان سخن برآید</p><p>زین قافیه خوبتر نشاید</p><p>ترتیب رسوم صوفیانه</p><p>نظمیست بدیع در زمانه</p><p>این نظم که باد لایزالی</p><p>زین قافیه ها مباد خالی</p><p>ساقی بده آن می چو خورشید</p><p>در جام جهان نمای جمشید</p><p>آن می که بود ز نور پرتو</p><p>تاریخ گشای کهنه و نو</p><p>بهرام کجا و گور او کو</p><p>وان بازوی شیر زور او کو</p><p>کاووس چه کرد کاس خود را</p><p>وان کاخ سپهر اساس خود را</p><p>چنگیز که بود گرگ این دشت</p><p>وین دشت ز گرگیش تهی گشت</p><p>در پنجه مرگ روبهی کرد</p><p>قالب به مصاف او تهی کرد</p><p>تیمور شه آن چو سد آهن</p><p>ایمن ز فساد رخنه افکن</p><p>شد در کف عجز نرم چون موم</p><p>جان داد ز ملک و مال محروم</p><p>شهرخ که به فرخی به سر برد</p><p>آوازه به شهرخی بدر برد</p><p>شد در صف این بساط آفات</p><p>با شاهرخی قرینه مات</p><p>ساقی نفسی بهانه بگذار</p><p>رطلی دو می مغانه پیش آر</p><p>آن می که دمد به بویش از دل</p><p>ریحان دعای شاه عادل</p><p>شاهی که ز ظلم عار دارد</p><p>وز عدل و کرم شعار دارد</p><p>عدلش چو پناه تخت و تاج است</p><p>او را به دعا چه احتیاج است</p><p>فاروق چو ناقه زین فضا راند</p><p>آوازه عدل او به جا ماند</p><p>حجاج چو رخت ازین دکان بست</p><p>از ظلمت ظلم او جهان رست</p><p>آن گشت به عادلی نکونام</p><p>در روض رضا گرفت آرام</p><p>وین زیست ز ظالمی بداندیش</p><p>صد عقبه عقوبت آمدش پیش</p><p>خوش وقت کسی که پند گیرد</p><p>عبرت ز کس دگر پذیرد</p><p>بر سبلت ناپسند خندد</p><p>وان را که پسند کار بندد</p><p>ساقی بده آن می کهنسال</p><p>یاقوت مذاب و لعل سیال</p><p>آن می که چو دوستان بنوشند</p><p>با هم به وفا و مهر کوشند</p><p>آرام شود رمیدگان را</p><p>پیوند دهد بریدگان را</p><p>یاری که کند به یار پیوند</p><p>نخل املش شود برومند</p><p>یار است کلید گنج امید</p><p>یار است نوید عیش جاوید</p><p>مقصود وجود چیست جز یار</p><p>زین سوداسود چیست جز یار</p><p>تا خاتمت وجود از آغاز</p><p>مرغی نکند چو یار پرواز</p><p>خاصه که به باغ آشنایی</p><p>بر شاخ وفا بود نوایی</p><p>یعنی که نوای لطف سازد</p><p>دل های شکستگان نوازد</p><p>کاری نبود به جای این کار</p><p>یاران جهان فدای این یار</p><p>ساقی دم صبح مشکبیز است</p><p>و انفاس نسیم صبح خیز است</p><p>آمد ز شرابخانه بویی</p><p>برخیز و به دست کن سبویی</p><p>زان می که چو شمع جان فروزد</p><p>پروانه عقل را بسوزد</p><p>چون عقل بسوخت عشق سر زد</p><p>گنجشک بشد همای پر زد</p><p>خود را برهان ز حیله عقل</p><p>و آزاده شو از عقیله عقل</p><p>تا سود بری ز مایه عشق</p><p>وآسوده زیی به سایه عشق</p><p>هر جا عشق است پاکبازیست</p><p>هر جا عقل است حیله سازیست</p><p>جامی به جنون عشقبازی</p><p>خود را برهان ز حیله سازی</p><p>ور زانکه بدان شرف نیرزی</p><p>کایین جنون عشق ورزی</p><p>بنشین و فسانه خوان و افسون</p><p>زان کس که ز عشق بود مجنون</p><h2><a id="poem-66173" href="https://ganjoor.net/jami/7ourang/7-6-leyli-majnoon/sh8">بخش ۸ - آغاز سلسله جنبانی داستان عشق لیلی و مجنون که آن سر دفتر پردگیان حجله جمال و عفت بود و این سر حلقه زنجیریان عشق و محبت</a></h2>
<p>تاریخ نویس عشقبازان</p><p>شیرین رقم سخن طرازان</p><p>از سرور عاشقان چو دم زد</p><p>بر لوح بیان چنین رقم زد</p><p>کز عامریان بلند قدری</p><p>بر صدر شرف خجسته بدری</p><p>مقبول عرب به کار سازی</p><p>محبوب عجم به دلنوازی</p><p>از مال و منال بودش اسباب</p><p>افزون ز عمارت گل و آب</p><p>چون خیمه درین بساط غبرا</p><p>می بود مقیم کوه و صحرا</p><p>صحرای عرب مخیم او</p><p>معمور ز یمن مقدم او</p><p>عرض رمه اش برون ز فرسنگ</p><p>بر آهوی دشت کرده جا تنگ</p><p>اشتر گله هاش کوه کوهان</p><p>چون کوه بلند پرشکوهان</p><p>زیشان گشتی گه چراخوار</p><p>کوهستان ها زمین هموار</p><p>خیلش گذران به هر کناره</p><p>چون گله گور بی شماره</p><p>بگشاده دری به میزبانی</p><p>در داده صلای میهمانی</p><p>هر شام به کوه و دشت تا روز</p><p>آتش پی میهمانی افروز</p><p>حاجت طلبان به روی او شاد</p><p>ویرانی شان به جودش آباد</p><p>دستش به ایادی جمیله</p><p>انگشت نمای هر قبیله</p><p>داده کف او شکست خاتم</p><p>بر بسته به جود دست حاتم</p><p>سادات عرب به چاپلوسی</p><p>پیش در او به خاکبوسی</p><p>شاهان عجم ز بختیاری</p><p>با او به هوای دوستداری</p><p>از جاه هزار زیب و فر داشت</p><p>وان از همه به که ده پسر داشت</p><p>هر یک ز نهال عمر شاخی</p><p>وز شهر امل بلند کاخی</p><p>لیکن ز همه کهینه فرزند</p><p>می داشت دلش به مهر خود بند</p><p>بر دست بود بلی ده انگشت</p><p>در قوت حمله جمله یک پشت</p><p>باشد ز همه به سور و ماتم</p><p>انگشت کهین سزای خاتم</p><p>آری بود او ز برج امید</p><p>فرخنده مهی تمام خورشید</p><p>فرخندگی مه تمامش</p><p>بیرون ز قیاس و قیس نامش</p><p>سالش که قدم به چارده داشت</p><p>بر چارده مه خط سیه داشت</p><p>یاقوت لبش به خوشنویسی</p><p>ماهش به شعار مشک ریسی</p><p>تابان مه روشن از جبینش</p><p>خورشید فتاده بر زمینش</p><p>ابروش بلای نازنینان</p><p>محراب دعا پاکدینان</p><p>قدش نخلی عجب دلاویز</p><p>بر خسته دلان ز لب رطب ریز</p><p>دور شکرش ز موی میمی</p><p>زیر کمرش ز موی نیمی</p><p>گوی ذقنش ز سیم ساده</p><p>سبزه ز درون برون نداده</p><p>سرو قد گلرخان دلجوی</p><p>چوگان شده در هوای آن گوی</p><p>سر تا قدم از ادب سرشته</p><p>بر دل رقم ادب نوشته</p><p>طبعش ز سخن به موشکافی</p><p>مشعوف به شعر شعربافی</p><p>چون لعل لبش خموش بودی</p><p>بر روزن راز گوش بودی</p><p>چون غنچه تنگ او شکفتی</p><p>سنجیده هزار نکته گفتی</p><p>کلکش ز سواد طره حور</p><p>صد نقش زدی به لوح کافور</p><p>هر حرف که بر ورق کشیدی</p><p>بر نغز خطان ورق دریدی</p><p>با طایفه ای ز خردسالان</p><p>چون او همه مشکبو غزالان</p><p>همواره هوای گشت کردی</p><p>طوافی کوه و دشت کردی</p><p>گه باز زدی به کوه دامان</p><p>با کبک دری شدی خرامان</p><p>گه بنشستی به طرف وادی</p><p>بر رود زدی نوای شادی</p><p>گه ره سوی چشمه سار جستی</p><p>وز چشمه دل غبار شستی</p><p>گه رخت به مرغزار بردی</p><p>وز دل غم روزگار بردی</p><p>می زد قدمی به هر بهانه</p><p>فارغ ز حوادث زمانه</p><p>نه در جگرش ز عشق تابی</p><p>نه بر مژه اش ز شوق آبی</p><p>نه جامه صابری دریده</p><p>نی ناله عاشقی کشیده</p><p>شب خواب فراغتش ربودی</p><p>بر بستر عافیت غنودی</p><p>روزش در آرزو گشادی</p><p>در هر تک و پوی رو نهادی</p><p>کامی که عنان کش دلش بود</p><p>بر وفق مراد حاصلش بود</p><p>بینا نظر پدر به حالش</p><p>خرم دل مادر از جمالش</p><p>ناگشته هنوز خاطراندیش</p><p>کاخر ز فلک چه آیدش پیش</p><p>حالیست عجب که آدمیزاد</p><p>آسوده زید درین غم آباد</p><p>غافل که چه بر سرش نوشتند</p><p>در آب و گلش چه تخم کشتند</p><p>شاخی کش از آب و خاک خیزد</p><p>در دامن او چه میوه ریزد</p><p>شیرین گردد ازان دهانش</p><p>یا تلخ شود مذاق جانش</p><h2><a id="poem-66174" href="https://ganjoor.net/jami/7ourang/7-6-leyli-majnoon/sh9">بخش ۹ - داستان مایل شدن مجنون به یکی از خوبان قبایل و محبوبان شیرین شمایل و از غیرت التفات وی با دیگری دل از وی برداشتن و هر دو را به هم بگذاشتن</a></h2>
<p>آن را که به عشق گل سرشتند</p><p>وین حرف به لوح دل نوشتند</p><p>شسته نشود ز لوحش این حرف</p><p>ور عمر کند به شست و شو صرف</p><p>هر لحظه کند به یاری آهنگ</p><p>در دامن دلبری زند چنگ</p><p>گر در همه جا به جان خریدار</p><p>تا خود به کجا شود گرفتار</p><p>قیس آن ز قیاس عقل بیرون</p><p>نامش به گمان خلق مجنون</p><p>ناگشته هنوز اسیر لیلی</p><p>می داشت به هر جمیله میلی</p><p>یک ناقه رهگذار بودش</p><p>کارنده به هر دیار بودش</p><p>مویش چو شفق به سرخرنگی</p><p>زنجیره زده چو موی زنگی</p><p>از گردن و موی او مثالی</p><p>طالع شده در شفق هلالی</p><p>بی ماندگی از روش فلک سان</p><p>پیشش همه کوه و دشت یکسان</p><p>سیلی گردی میان وادی</p><p>بر قله کوه گردبای</p><p>کردی پی راه بین هر جای</p><p>آیینه گری به هر کف پای</p><p>هر روز بر او سوار گشتی</p><p>پوینده هر دیار گشتی</p><p>آهنگ به هر قبیله کردی</p><p>جویایی هر جمیله کردی</p><p>روزی به همین طریقه می گشت</p><p>ناگه به یکی قبیله بگذشت</p><p>می کرد به هر طرف نگاهی</p><p>از دور بدید جلوه گاهی</p><p>خوبان چو ستاره حلقه بسته</p><p>ماهی به میانشان نشسته</p><p>ماهی نه که روشن آفتابی</p><p>در هر دل ازو فتاده تابی</p><p>شد جانبشان سلام گویان</p><p>زان ماه نشان و نام جویان</p><p>گفتند کریمه نام دارد</p><p>اصل و نسب از کرام دارد</p><p>دستوری چون به سوی او راند</p><p>در ساحت او شتر بخواباند</p><p>زانوی شتر ببست و بنشست</p><p>بنهاد به زانوی ادب دست</p><p>دزدیده به روی او نظر کرد</p><p>در جان وی آن نظر اثر کرد</p><p>خندان خندان شکر شکن شد</p><p>با او به کرشمه در سخن شد</p><p>از لب به سخن شکر همی ریخت</p><p>لؤلؤ ز عقیق تر همی ریخت</p><p>او هم به خوشی جواب می داد</p><p>وز ساغر لب شراب می داد</p><p>قیس از سخنش ز دست می شد</p><p>ناخورده شراب مست می شد</p><p>از جام هم آن دو باده پیمای</p><p>رفتند به یک دو جرعه از جای</p><p>بودند بدین صفت زمانی</p><p>کز دور پدید شد جوانی</p><p>سروی ز ریاض زندگانی</p><p>پوشیده لباس ارغوانی</p><p>بر ناقه تیز گام راکب</p><p>رخشنده رخی چو نجم ثاقب</p><p>افتاد در آن گروه جوشی</p><p>برخاست ز جان شان خروشی</p><p>بی خواست شدند پیش او باز</p><p>بگشاده به خیر مقدم آواز</p><p>در نغمه به ساقشان خلاخل</p><p>چون در کف مطربان جلاجل</p><p>آن شیوه چو دید قیس ازیشان</p><p>برخاست ز جای خود پریشان</p><p>گرداند بر آن پریرخان پشت</p><p>وآورد زمام ناقه در مشت</p><p>آنان چو شتاب وی بدیدند</p><p>فریادکنان ز پی دویدند</p><p>کای قیس چنین شتاب منمای</p><p>وز قاعده عتاب بازآی</p><p>مپسند که بی رخت نشینیم</p><p>بنشین که رخ تو سیر بینیم</p><p>صحبت به مثل اگر زمانیست</p><p>از رابطه ازل نشانیست</p><p>دامن ز وفا کشیدن نتوان</p><p>سر رشته آن برید نتوان</p><p>هر چند ز ره غبار رفتند</p><p>صد نکته آبدار گفتند</p><p>چون ز آتششان نداشت دودی</p><p>آن گفت و شنو نداشت سودی</p><p>بر ناقه خود نشست و زانان</p><p>بر تافت عنان نشید خوانان</p><p>کای دل کم یار بی وفا گیر</p><p>در زاویه فراغ جاگیر</p><p>آن کس که چو گل دو روی باشد</p><p>در وی ز وفا چه بوی باشد</p><p>زانان چه کنم که چون رسم من</p><p>چون کوه کشند پا به دامن</p><p>ور کم ز منی نماید اقبال</p><p>باشند ترانه زن ز خلخال</p><p>حاشا که اگر غبار گردم</p><p>با باد درین دیار گردم</p><p>ور ابر گهر نثار باشم</p><p>یک قطره بر این دیار پاشم</p><p>زین گفت و شنود خامشی به</p><p>وز هیچکسان فرامشی به</p><h2><a id="poem-66175" href="https://ganjoor.net/jami/7ourang/7-6-leyli-majnoon/sh10">بخش ۱۰ - گرم شدن مجنون از سماع آوازه لیلی و آهنگ مقام او کردن و چون شکاریان سرگشته به پای خود روی به دام آوردن</a></h2>
<p>برگشت چو قیس غم رسیده</p><p>زان شمع قبیله دل رمیده</p><p>بهر شب خود چراغ می جت</p><p>وز لاله رخان سراغ می جست</p><p>هر زنده که آمدی ز هر حی</p><p>گشتی به نیاز مرده وی</p><p>کز خیل بتان خبر چه داری</p><p>زین قصه بگوی هر چه داری</p><p>جمعی به دیار وی رسیدند</p><p>وان میل و شعف ز وی بدیدند</p><p>گفتند که در فلان قبیله</p><p>ماهیست چو حور عین جمیله</p><p>لیلی آمد به نام و خیلی</p><p>هر سو به هواش کرده میلی</p><p>حسن رخش از صفت برون است</p><p>هم خود برو و ببین که چون است</p><p>از گوش مجوی کار دیده</p><p>فرق است ز دیده تا شنیده</p><p>این قصه شنید قیس و برخاست</p><p>خود را به لباس بهتر آراست</p><p>از شوق درون فغان برآورد</p><p>وان ناقه به زیر ران درآورد</p><p>می راند در آرزوی لیلی</p><p>تا سر برزد به کوی لیلی</p><p>چون مردم لیلیش بدیدند</p><p>بر وی دم مردمی دمیدند</p><p>گفتند به نیکویی ثنایش</p><p>کردند به صدر خانه جایش</p><p>لیک از هر سو نظر همی تافت</p><p>از مقصد خود اثر نمی یافت</p><p>خون گشت ز ناامیدیش دل</p><p>ناگاه برآمد از مقابل</p><p>آواز حلی و بانگ خلخال</p><p>گرداند سماع آن بر او حال</p><p>در حله ناز دید سروی</p><p>چون کبک دری روان تذروی</p><p>رویی ز حساب وصف بیرون</p><p>گلگونه نکرده لیک گلگون</p><p>جبهه چو کشیده لوح سیمی</p><p>نی نی ز مه تمام نیمی</p><p>ابروش کمان عنبرین توز</p><p>مژگانش ز مشک تیر دلدوز</p><p>آهو چشمی که گویی آهو</p><p>چشمش به نظاره دوخت در رو</p><p>چون لعل لبی ولی نه از سنگ</p><p>چون می در لطف و لعل در رنگ</p><p>کوچک دهنی عجب شکربار</p><p>زنبور عسل مگر به گلزار</p><p>بر برگ گلی شده هنرکوش</p><p>نیشی زده است و کرده پر نوش</p><p>درج گهرش ز عقد دندان</p><p>چون غنچه ز رشح صبح خندان</p><p>سیمین ذقنش ز لطف سیبی</p><p>چون سیم عجب خرد فریبی</p><p>بر وی خالی ز مشک سوده</p><p>یارانه ز لطف او نموده</p><p>غبغب که ازوست طوق داری</p><p>گویی که تو سیمتن نگاری</p><p>سیمین سیبی گرفته در مشت</p><p>حلقه شده گرد سیبش انگشت</p><p>هر موی ز زلف او کمندی</p><p>بر پای دلی نهاده بندی</p><p>لیلی آمد بدین شمایل</p><p>وز جای برفت قیس را دل</p><p>گشتند به روی یکدگر خوش</p><p>در خرمن هم زدند آتش</p><p>آن حلقه زلف باز می کرد</p><p>وین دست هوس دراز می کرد</p><p>آن پرده ز رخ گشاد می داد</p><p>وین صبر و خرد به باد می داد</p><p>آن ناوک زهرناک می زد</p><p>وین زمزمه هلاک می زد</p><p>آن خنده زنان شکر همی ریخت</p><p>وین گریه کنان گهر همی ریخت</p><p>آن از نم خوی جبین همی شست</p><p>وین دفتر عقل و دین همی شست</p><p>آن بر سر حسن و ناز می بود</p><p>وین سر به ره نیاز می بود</p><p>القصه شدند چاشنی گیر</p><p>از یکدیگر چو شکر و شیر</p><p>چون غنچه به هم دو سرو گلرنگ</p><p>کردند آغاز صبحتی تنگ</p><p>شد دیده چو بهره ور ز دیدار</p><p>گشتند شکر شکن به گفتار</p><p>هر یک به بهانه ای ز جایی</p><p>می گفت نبوده ماجرایی</p><p>نی شرح غم نو و کهن بود</p><p>مقصود سخن همین سخن بود</p><p>غافل ز فریب این غم آباد</p><p>بودند ز بند هر غم آزاد</p><p>الا غم آن که چون سرآید</p><p>این روز وصال و شب درآید</p><p>دور از دلبر چگونه باشند</p><p>بی یکدیگر چگونه باشند</p><p>بی ترجمه زبان، هر یک</p><p>می گفت زبان جان هر یک</p><p>زارم ز توهم شب امروز</p><p>دور از شب باد یارب امروز</p><p>خورشید که پادشاه روز است</p><p>وز ظلمت شب پناه روز است</p><p>تا حشر جهان فروز بادا</p><p>شب های زمانه روز بادا</p><p>این می گفتند لیک گردون</p><p>کی گردش خود کند دگرگون</p><p>زرین علمی که مشرق انداخت</p><p>دور فلکش به مغرب انداخت</p><p>قیس و لیلی ز هم بریدند</p><p>دیدند ز فرقت آنچه دیدند</p><p>آن ناقه به جای خویشتن راند</p><p>وین پای شکسته در وطن ماند</p><h2><a id="poem-66176" href="https://ganjoor.net/jami/7ourang/7-6-leyli-majnoon/sh11">بخش ۱۱ - افسانه شب گذرانیدن مجنون و لیلی از جمال هم دور و از وصال یکدیگر مهجور</a></h2>
<p>شب کز سر چرخ لاجوردی</p><p>گوی زر خور ز تیز گردی</p><p>در ظلمت چاه مغرب افتاد</p><p>شد عرصه دهر ظلمت آباد</p><p>زرین طاووس ازین کهن باغ</p><p>بگذشت و نشست لشکر زاغ</p><p>مشکین پرها ز هم گشادند</p><p>کافوری بیضه ها نهادند</p><p>افروخت هزار مشعل نور</p><p>رخشانی بیضه های کافور</p><p>قیس از لیلی برید پیوند</p><p>محمل به منازل خود افکند</p><p>دل با لیلی و تن به خانه</p><p>جان ناوک درد را نشانه</p><p>چون مار گزیده ناتوانی</p><p>می کند به کار خویش جانی</p><p>لیلی می گفت و اشک می ریخت</p><p>وز پنجه به فرق خاک می بیخت</p><p>لیلی می گفت و آه می کرد</p><p>آهش به سپهر راه می کرد</p><p>هر چند شدی فسانه پرداز</p><p>کردی پی خواب حیله ها ساز</p><p>کاری به حیل نمی شدی راست</p><p>می خفت و همی نشست و می خاست</p><p>پهلو چو به بسترش رسیدی</p><p>خواب از مژه ترش رمیدی</p><p>گویی که ز بسترش به هر بار</p><p>در پهلو همی خلید صد خار</p><p>ور بنشستی سر به زانو</p><p>آورده در آن دو آینه رو</p><p>هر صورت محنتی که بودی</p><p>زان آینه هاش رو نمودی</p><p>ور زانکه به خاستن زدی رای</p><p>فریادکنان بجستی از جای</p><p>بر سینه غمی گران تر از کوه</p><p>صد چرخ زدی به رقص اندوه</p><p>نومید ز چاره سازی شب</p><p>راندی سخن از درازی شب</p><p>گفتی شب غم عجب بلاییست</p><p>شب نی که سیاه اژدهاییست</p><p>بر دور افق کشیده خود را</p><p>در کام گرفته نیک و بد را</p><p>کام از لب یار چون ربایم</p><p>کافتاده به کام اژدهایم</p><p>کو صبح که یک فسون بخواند</p><p>وز آفت او مرا رهاند</p><p>این بود ز داغ فرقت یار</p><p>شب تا دم صبح قیس را کار</p><p>لیلی به حریم خانه خویش</p><p>هم داشت ازین قبل دلی ریش</p><p>از صحبت قیس یاد می کرد</p><p>وز دست فراق داد می کرد</p><p>هر حال که قیس ناتوان داشت</p><p>او نیز جدا ز وی همان داشت</p><p>چشمش ز خیال او نمی خفت</p><p>می راند ز دیده اشک و می گفت</p><p>هست او مرغی بلند پرواز</p><p>هر جا خواهد شدن کند ساز</p><p>من فرش حرمسرای خویشم</p><p>جنبش نبود ز جای خویشم</p><p>رفتن سوی او ز من نشاید</p><p>وای دل من گر او نیاید</p><p>مردان همه جا خجسته حالند</p><p>بیچاره زنان که بسته بالند</p><p>آمد شد عشق کار زن نیست</p><p>زن مالک کار خویشتن نیست</p><p>عشقی که برآورد سر از جیب</p><p>از مرد هنر بود ز زن عیب</p><p>داغی که مراست در دل از وی</p><p>رنجی که مراست حاصل از وی</p><p>گر بر دل وی ز صد یکی هست</p><p>امید وصالش اندکی هست</p><p>ور نیست زهی بلا که افتاد</p><p>این مردن نو مبارکم باد</p><p>تا صبحدم این ترانه می زد</p><p>وآتش ز دلش زبانه می زد</p><p>القصه دو عاشق وفادار</p><p>هر دو به فراق هم گرفتار</p><p>تاریک شبی به روز بردند</p><p>وز جان ره عاشقی سپردند</p><p>در دل غم آنکه شب چه زاید</p><p>چون روز شود چه رو نماید</p>
</body></html>