<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>رباعیات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79620" href="https://ganjoor.net/jami/divanj/fateha-shabab/robaee-jf/sh1">شمارهٔ ۱</a></h2>
<p>سبحانک لا علم لنا الا ما</p><p>علمت و الهمت لنا الهاما</p><p>ما را برهان ز ما و آگاهی ده</p><p>از سر معینی که داری با ما</p><h2><a id="poem-79621" href="https://ganjoor.net/jami/divanj/fateha-shabab/robaee-jf/sh2">شمارهٔ ۲</a></h2>
<p>دردا و هزار بار دردا دردا</p><p>کامروز ندارم خبری از فردا</p><p>فردا که شوم فرد ز بیگانه و خویش</p><p>رب ارحم لی ولا تذرنی فردا</p><h2><a id="poem-79622" href="https://ganjoor.net/jami/divanj/fateha-shabab/robaee-jf/sh3">شمارهٔ ۳</a></h2>
<p>گه باده و گاه جام خوانیم تو را</p><p>گه دانه و گاه دام خوانیم تو را</p><p>جز نام تو بر لوح جهان حرفی نیست</p><p>آیا به کدام نام خوانیم تو را</p><h2><a id="poem-79623" href="https://ganjoor.net/jami/divanj/fateha-shabab/robaee-jf/sh4">شمارهٔ ۴</a></h2>
<p>عمری به شکیب می ستودم خود را</p><p>در شیوه صبر می نمودم خود را</p><p>چون هجر آمد کدام صبر و چه شکیب</p><p>المنة لله آزمودم خود را</p><h2><a id="poem-79624" href="https://ganjoor.net/jami/divanj/fateha-shabab/robaee-jf/sh5">شمارهٔ ۵</a></h2>
<p>گر شاخ صبوری به بر آید چه عجب</p><p>ور محنت دوری به سر آید چه عجب</p><p>چون دل که خلاصه وجود است آنجاست</p><p>تن نیز اگر بر اثر آید چه عجب</p><h2><a id="poem-79625" href="https://ganjoor.net/jami/divanj/fateha-shabab/robaee-jf/sh6">شمارهٔ ۶</a></h2>
<p>درج دهنت که هست تنگ و نایاب</p><p>در وی درج است سی و دو در خوشاب</p><p>رنگین لب تو بود پی ضبط حساب</p><p>بر وی رقم «لام » و «بی » از لعل مذاب</p><h2><a id="poem-79626" href="https://ganjoor.net/jami/divanj/fateha-shabab/robaee-jf/sh7">شمارهٔ ۷</a></h2>
<p>ای رحمت تو شامل ملک و ملکوت</p><p>خاص تو ردای کبریا و جبروت</p><p>جان را به تو قوت است و دل را به تو قوت</p><p>انت الباقی و کل شی ء سیموت</p><h2><a id="poem-79627" href="https://ganjoor.net/jami/divanj/fateha-shabab/robaee-jf/sh8">شمارهٔ ۸</a></h2>
<p>من ناحیة الوصال هبت نفحات</p><p>فارتاح فؤادنا لشم الفوحات</p><p>در وادی هجر تشنه لب می مردیم</p><p>آمد ز سحاب لطف جانان رشحات</p><h2><a id="poem-79628" href="https://ganjoor.net/jami/divanj/fateha-shabab/robaee-jf/sh9">شمارهٔ ۹</a></h2>
<p>توحید حق ای خلاصه مخترعات</p><p>باشد به سخن یافتن از ممتنعات</p><p>رو نفی وجود کن که در خود یابی</p><p>سری که نیابی ز فصوص و لمعات</p><h2><a id="poem-79629" href="https://ganjoor.net/jami/divanj/fateha-shabab/robaee-jf/sh10">شمارهٔ ۱۰</a></h2>
<p>یک ذره ز ذرات جهان پیدا نیست</p><p>کز نور تو لمعه ای در آن پیدا نیست</p><p>از غیر نشان تو همی جستم دی</p><p>و امروز ز غیر تو نشان پیدا نیست</p><h2><a id="poem-79630" href="https://ganjoor.net/jami/divanj/fateha-shabab/robaee-jf/sh11">شمارهٔ ۱۱</a></h2>
<p>همسایه و همنشین و همره همه اوست</p><p>در دلق گدا و اطلس شه همه اوست</p><p>در انجمن فرق و نهانخانه جمع</p><p>بالله همه اوست ثم بالله همه اوست</p><h2><a id="poem-79631" href="https://ganjoor.net/jami/divanj/fateha-shabab/robaee-jf/sh12">شمارهٔ ۱۲</a></h2>
<p>در صورت آب و گل عیان غیر تو کیست</p><p>در خلوت جان و دل نهان غیر تو کیست</p><p>گفتی که ز غیر من بپرداز دلت</p><p>ای جان و جهان در دو جهان غیر تو کیست</p><h2><a id="poem-79632" href="https://ganjoor.net/jami/divanj/fateha-shabab/robaee-jf/sh13">شمارهٔ ۱۳</a></h2>
<p>بر شکل بتان رهزن عشاق حق است</p><p>لا بلکه عیان در همه آفاق حق است</p><p>چیزی که بود ز روی تقیید جهان</p><p>والله که همان ز وجه اطلاق حق است</p><h2><a id="poem-79633" href="https://ganjoor.net/jami/divanj/fateha-shabab/robaee-jf/sh14">شمارهٔ ۱۴</a></h2>
<p>زین پیش برون ز خویش پنداشتمت</p><p>در غایت سیر خود گمان داشتمت</p><p>اکنون که تو را یافتم آنی دانم</p><p>کاندر قدم نخست بگذاشتمت</p><h2><a id="poem-79634" href="https://ganjoor.net/jami/divanj/fateha-shabab/robaee-jf/sh15">شمارهٔ ۱۵</a></h2>
<p>کردم توبه شکستیش روز نخست</p><p>چون بشکستم به توبه ام خواندی چست</p><p>القصه زمام توبه ام در کف توست</p><p>یکدم نه شکسته اش گذاری نه درست</p><h2><a id="poem-79635" href="https://ganjoor.net/jami/divanj/fateha-shabab/robaee-jf/sh16">شمارهٔ ۱۶</a></h2>
<p>آن کس که لبت دید تو را جان گفته ست</p><p>وان کس که رخت، مهر درخشان گفته ست</p><p>القصه جهان حسن تو بسیار است</p><p>هر کس ز تو هر چه دیده است آن گفته ست</p><h2><a id="poem-79636" href="https://ganjoor.net/jami/divanj/fateha-shabab/robaee-jf/sh17">شمارهٔ ۱۷</a></h2>
<p>قرب تو به اسباب و علل نتوان یافت</p><p>بی سابقه فضل ازل نتوان یافت</p><p>بر هر چه بود توان گرفتن بدلی</p><p>تو بی بدلی تو را بدل نتوان یافت</p><h2><a id="poem-79637" href="https://ganjoor.net/jami/divanj/fateha-shabab/robaee-jf/sh18">شمارهٔ ۱۸</a></h2>
<p>سوفسطایی که از خرد بی خبر است</p><p>گوید عالم خیالی اندر گذر است</p><p>آری عالم همه خیالی ست ولی</p><p>جاوید در او حقیقتی جلوه گر است</p><h2><a id="poem-79638" href="https://ganjoor.net/jami/divanj/fateha-shabab/robaee-jf/sh19">شمارهٔ ۱۹</a></h2>
<p>راهی ست ز حق به خلق بس روشن و راست</p><p>راهی ست ز خلق سوی حق پر کم و کاست</p><p>هر کس که ازان رهش رساندند رسید</p><p>وان کس که درین رهش فکندند نخاست</p><h2><a id="poem-79639" href="https://ganjoor.net/jami/divanj/fateha-shabab/robaee-jf/sh20">شمارهٔ ۲۰</a></h2>
<p>روزم به غم جهان فرسوده گذشت</p><p>شب در هوس بوده و نابوده گذشت</p><p>عمری که ازو دمی جهانی ارزد</p><p>القصه به فکرهای بیهوده گذشت</p><h2><a id="poem-79640" href="https://ganjoor.net/jami/divanj/fateha-shabab/robaee-jf/sh21">شمارهٔ ۲۱</a></h2>
<p>نی بر دل ما ز هیچ یاری باری ست</p><p>نی بر دل هیچ کس ز ما آزاری ست</p><p>از کسوت فخر و عار عاری شده ایم</p><p>ما را نه به کس فخر و نه از کس عاری ست</p><h2><a id="poem-79641" href="https://ganjoor.net/jami/divanj/fateha-shabab/robaee-jf/sh22">شمارهٔ ۲۲</a></h2>
<p>باز آ که عظیم دردناکم ز غمت</p><p>پیراهن صبر کرده چاکم ز غمت</p><p>افتاده میان خون و خاکم ز غمت</p><p>القصه بطولها هلاکم ز غمت</p><h2><a id="poem-79642" href="https://ganjoor.net/jami/divanj/fateha-shabab/robaee-jf/sh23">شمارهٔ ۲۳</a></h2>
<p>مسکین دل من بر آتش عشق گداخت</p><p>واندر طلب تو نقد هستی درباخت</p><p>آخر خود را به وصل لایق نشناخت</p><p>بنشست و به داغ و درد دوری در ساخت</p><h2><a id="poem-79643" href="https://ganjoor.net/jami/divanj/fateha-shabab/robaee-jf/sh24">شمارهٔ ۲۴</a></h2>
<p>با زلف تو نافه را سر مسکینی ست</p><p>با روی تو ماه رسته از خودبینی ست</p><p>شیرین لب خود مگز که آن تبخاله</p><p>کافتاده بر آن لب همه از شیرینی ست</p><h2><a id="poem-79644" href="https://ganjoor.net/jami/divanj/fateha-shabab/robaee-jf/sh25">شمارهٔ ۲۵</a></h2>
<p>بی تاب شد از تب ورق نسرینت</p><p>بی آب ز تبخاله لب شیرینت</p><p>تو خفته به سان چشم و من چون ابرو</p><p>با پشت خمیده بر سر بالینت</p><h2><a id="poem-79645" href="https://ganjoor.net/jami/divanj/fateha-shabab/robaee-jf/sh26">شمارهٔ ۲۶</a></h2>
<p>فارقت و لاحبیب لی الا انت</p><p>احباب چنین کنند احسنت احسنت</p><p>ظن می بردم که در فراقم بکشی</p><p>والله لقد فعلت ما کنت ظننت</p><h2><a id="poem-79646" href="https://ganjoor.net/jami/divanj/fateha-shabab/robaee-jf/sh27">شمارهٔ ۲۷</a></h2>
<p>هر دیده که روزی به جمالت نگریست</p><p>چون از تو جدا ماند چرا خون نگریست</p><p>هر چند که بی تو زنده ام حیرانم</p><p>زان کس که رخ تو دید و دور از تو بزیست</p><h2><a id="poem-79647" href="https://ganjoor.net/jami/divanj/fateha-shabab/robaee-jf/sh28">شمارهٔ ۲۸</a></h2>
<p>افسوس که دلبر پسندیده برفت</p><p>دامن ز کفم چو عمر درچیده برفت</p><p>از دیده برفت خون ز دل نیز بلی</p><p>از دل برود هر آنچه از دیده برفت</p><h2><a id="poem-79648" href="https://ganjoor.net/jami/divanj/fateha-shabab/robaee-jf/sh29">شمارهٔ ۲۹</a></h2>
<p>ای سرو سهی که کس به پایت ننشست</p><p>در سایه قد دلربایت ننشست</p><p>در باغ خیال دل بسی تازه نهال</p><p>بنشاند ولی یکی به جایت ننشست</p><h2><a id="poem-79649" href="https://ganjoor.net/jami/divanj/fateha-shabab/robaee-jf/sh30">شمارهٔ ۳۰</a></h2>
<p>تا چند کنی بحث قدیم و محدث</p><p>تا چند دهی شرح معاد و مبعث</p><p>یک عین قدیم بین در اطوار ظهور</p><p>آنگاه بدوز لب که تم المبحث</p><h2><a id="poem-79650" href="https://ganjoor.net/jami/divanj/fateha-shabab/robaee-jf/sh31">شمارهٔ ۳۱</a></h2>
<p>ای با رخت انوار مه و خور همه هیچ</p><p>با لعل تو سلسبیل و کوثر همه هیچ</p><p>بودم همه بین چو تیزبین شد چشمم</p><p>دیدم که همه تویی و دیگر همه هیچ</p><h2><a id="poem-79651" href="https://ganjoor.net/jami/divanj/fateha-shabab/robaee-jf/sh32">شمارهٔ ۳۲</a></h2>
<p>در رنج خمار بودن ای یار ملیح</p><p>جهل است به حکم عقل والجهل قبیح</p><p>چون دفع خمار جز به می نتوان کرد</p><p>درده قدحی که الضرورات تبیح</p><h2><a id="poem-79652" href="https://ganjoor.net/jami/divanj/fateha-shabab/robaee-jf/sh33">شمارهٔ ۳۳</a></h2>
<p>تا کی ز رخت پرده گشایم گستاخ</p><p>وز لعل لبت بوسه ربایم گستاخ</p><p>زین پس قدم از تارک سرخواهم ساخت</p><p>تا چند به پا سوی تو آیم گستاخ</p><h2><a id="poem-79653" href="https://ganjoor.net/jami/divanj/fateha-shabab/robaee-jf/sh34">شمارهٔ ۳۴</a></h2>
<p>المنة لله که نه شیخم نه مرید</p><p>نی طالب علم و نه مدرس نه معید</p><p>فارغ ز جهانیان چه زیرک چه بلید</p><p>در زاویه ای نشسته ام فرد و وحید</p><h2><a id="poem-79654" href="https://ganjoor.net/jami/divanj/fateha-shabab/robaee-jf/sh35">شمارهٔ ۳۵</a></h2>
<p>آن شاهد غیبی ز نهانخانه بود</p><p>زد جلوه کنان خیمه به صحرای نمود</p><p>از زلف تعینات بر عارض ذات</p><p>هر حلقه که بست دل ز صد حلقه ربود</p><h2><a id="poem-79655" href="https://ganjoor.net/jami/divanj/fateha-shabab/robaee-jf/sh36">شمارهٔ ۳۶</a></h2>
<p>هر صورت دلکش که تو را روی نمود</p><p>خواهد فلکش زود چشم تو ربود</p><p>رو دل به کسی ده که در اطوار وجود</p><p>بوده ست همیشه با تو و خواهد بود</p><h2><a id="poem-79656" href="https://ganjoor.net/jami/divanj/fateha-shabab/robaee-jf/sh37">شمارهٔ ۳۷</a></h2>
<p>زان جنبش و کوشش که دل خسته نمود</p><p>چون در ره جست و جوی کاری نگشود</p><p>در سایه ممدود شهنشاه ودود</p><p>رفتم خفتم چو کاهل پای مرود</p><h2><a id="poem-79657" href="https://ganjoor.net/jami/divanj/fateha-shabab/robaee-jf/sh38">شمارهٔ ۳۸</a></h2>
<p>بر روی زمین به تازگی سبزه دمید</p><p>بر صفحه خاک شد خط سبز پدید</p><p>گویی ز سفرکنندگان زیر زمین</p><p>با روی زمینیان خطی تازه رسید</p><h2><a id="poem-79658" href="https://ganjoor.net/jami/divanj/fateha-shabab/robaee-jf/sh39">شمارهٔ ۳۹</a></h2>
<p>بر گوشه چشم تو که چشمش مرساد</p><p>دانی ز چه خاست آن کبودی که فتاد</p><p>مشاطه حسن دید چشم سیهت</p><p>شرمنده شد و سرمه به یک گوشه نهاد</p><h2><a id="poem-79659" href="https://ganjoor.net/jami/divanj/fateha-shabab/robaee-jf/sh40">شمارهٔ ۴۰</a></h2>
<p>یارب برهانیم ز حرمان چه شود</p><p>راهی دهیم به کوی عرفان چه شود</p><p>بس گبر که از کرم مسلمان کردی</p><p>یک گبر دگر کنی مسلمان چه شود</p><h2><a id="poem-79660" href="https://ganjoor.net/jami/divanj/fateha-shabab/robaee-jf/sh41">شمارهٔ ۴۱</a></h2>
<p>حق فاعل و هر چه جز حق آلات بود</p><p>تأثیر ز آلت از محالات بود</p><p>هستی که مؤثر حقیقی ست یکی ست</p><p>باقی همه اوهام و خیالات بود</p><h2><a id="poem-79661" href="https://ganjoor.net/jami/divanj/fateha-shabab/robaee-jf/sh42">شمارهٔ ۴۲</a></h2>
<p>نی غنچه باغ من طراوت گیرد</p><p>نی شربت عیش من حلاوت گیرد</p><p>از خم سعادتم اگر باده دهند</p><p>در ساغر من رنگ شقاوت گیرد</p><h2><a id="poem-79662" href="https://ganjoor.net/jami/divanj/fateha-shabab/robaee-jf/sh43">شمارهٔ ۴۳</a></h2>
<p>با طبل اجل کوس نمی دارد سود</p><p>صیت کی و کاووس نمی دارد سود</p><p>زین غم همه انفاس من افسوس شده ست</p><p>افسوس که افسوس نمی دارد سود</p><h2><a id="poem-79663" href="https://ganjoor.net/jami/divanj/fateha-shabab/robaee-jf/sh44">شمارهٔ ۴۴</a></h2>
<p>عاشق چو شوی تیغ به سر باید خورد</p><p>زهری که رسد همچو شکر باید خورد</p><p>هر چند تو را بر جگر آبی نبود</p><p>دریا دریا خون جگر باید خورد</p><h2><a id="poem-79664" href="https://ganjoor.net/jami/divanj/fateha-shabab/robaee-jf/sh45">شمارهٔ ۴۵</a></h2>
<p>دلخسته و سینه چاک می باید شد</p><p>وز هستی خویش پاک می باید شد</p><p>آن به که به خود خاک شویم اول کار</p><p>چون آخر کار خاک می باید شد</p><h2><a id="poem-79665" href="https://ganjoor.net/jami/divanj/fateha-shabab/robaee-jf/sh46">شمارهٔ ۴۶</a></h2>
<p>دل تا در دلبر به تظلم شده باد</p><p>تن بر درش از در ترحم شده باد</p><p>چون نیست حجاب او به جز هستی ما</p><p>در هستی او هستی او گم شده باد</p><h2><a id="poem-79666" href="https://ganjoor.net/jami/divanj/fateha-shabab/robaee-jf/sh47">شمارهٔ ۴۷</a></h2>
<p>ای روی تو گل دهان و لب نقل و نبیذ</p><p>عیش همه از لذت وصل تو لذیذ</p><p>تا چشم بد زمانه ماند ز تو دور</p><p>از دست منت باد به گردن تعویذ</p><h2><a id="poem-79667" href="https://ganjoor.net/jami/divanj/fateha-shabab/robaee-jf/sh48">شمارهٔ ۴۸</a></h2>
<p>ای چشم من از نور رخت چشمه نور</p><p>سر من از اسرار غمت جای سرور</p><p>ظاهر به تو گشت جمله ذرات و تو را</p><p>خورشید صفت در همه ذرات ظهور</p><h2><a id="poem-79668" href="https://ganjoor.net/jami/divanj/fateha-shabab/robaee-jf/sh49">شمارهٔ ۴۹</a></h2>
<p>دور از رخت ای سنگدل سیمینبر</p><p>لم یبق من الوجود عین و اثر</p><p>هر چند که تلخ و جان ستان باشد مرگ</p><p>والله نواک منه ادهی وامر</p><h2><a id="poem-79669" href="https://ganjoor.net/jami/divanj/fateha-shabab/robaee-jf/sh50">شمارهٔ ۵۰</a></h2>
<p>چشم تو که ریخت خون صد خسته جگر</p><p>در ماتمشان کبود پوشید مگر</p><p>نی نی غلطم که در گلستان رخت</p><p>یک جای دمید نرگس و نیلوفر</p><h2><a id="poem-79670" href="https://ganjoor.net/jami/divanj/fateha-shabab/robaee-jf/sh51">شمارهٔ ۵۱</a></h2>
<p>از سبزه به صحرا نگر ای لاله عذار</p><p>هر جا به خط سبز الفی کرده نگار</p><p>بر تخته خاک گویی اطفال بهار</p><p>پیوسته الف مشق کنند از زنگار</p><h2><a id="poem-79671" href="https://ganjoor.net/jami/divanj/fateha-shabab/robaee-jf/sh52">شمارهٔ ۵۲</a></h2>
<p>بر مائده جهان چه برنا و چه پیر</p><p>باشد پی لقمه ای به صد محنت اسیر</p><p>ریزد به مثل ز دیده طفل صغیر</p><p>صد قطره اشک بهر یک قطره شیر</p><h2><a id="poem-79672" href="https://ganjoor.net/jami/divanj/fateha-shabab/robaee-jf/sh53">شمارهٔ ۵۳</a></h2>
<p>ای فضل تو دستگیر من دستم گیر</p><p>سیر آمده ام ز خویشتن دستم گیر</p><p>تا چند کنم توبه و تا کی شکنم</p><p>ای توبه ده توبه شکن دستم گیر</p><h2><a id="poem-79673" href="https://ganjoor.net/jami/divanj/fateha-shabab/robaee-jf/sh54">شمارهٔ ۵۴</a></h2>
<p>ماییم به راه عشق پویان همه عمر</p><p>وصل تو به جد و جهد جویان همه عمر</p><p>یک چشم زدن خیال تو پیش نظر</p><p>بهتر که جمال خوبرویان همه عمر</p><h2><a id="poem-79674" href="https://ganjoor.net/jami/divanj/fateha-shabab/robaee-jf/sh55">شمارهٔ ۵۵</a></h2>
<p>بی مایه و سودخواهی آمد آخر</p><p>بی گفت و شنود خواهی آمد آخر</p><p>بسیار مرو به اوج هستی بالا</p><p>زیرا که فرود خواهی آمد آخر</p><h2><a id="poem-79675" href="https://ganjoor.net/jami/divanj/fateha-shabab/robaee-jf/sh56">شمارهٔ ۵۶</a></h2>
<p>جامی دم گفت و گو فرو بند دگر</p><p>دل شیفته خیال مپسند دگر</p><p>در شعر مده عمر گرانمایه به باد</p><p>انگار سیه شد ورقی چند دگر</p><h2><a id="poem-79676" href="https://ganjoor.net/jami/divanj/fateha-shabab/robaee-jf/sh57">شمارهٔ ۵۷</a></h2>
<p>ای دل پی دلدار نبودی هرگز</p><p>جوینده اسرار نبودی هرگز</p><p>جز بود خودت نیست حجابی بگسل</p><p>از بوده خود انگار نبودی هرگز</p><h2><a id="poem-79677" href="https://ganjoor.net/jami/divanj/fateha-shabab/robaee-jf/sh58">شمارهٔ ۵۸</a></h2>
<p>دل خسته و جان فگار و مژگان خونریز</p><p>رفتم به دیار آن مه مهرانگیز</p><p>من جای نکرده گرم گردون به ستیز</p><p>زد بانگ که هان چند نشینی برخیز</p><h2><a id="poem-79678" href="https://ganjoor.net/jami/divanj/fateha-shabab/robaee-jf/sh59">شمارهٔ ۵۹</a></h2>
<p>گنجشک ضعیف توام ای مایه ناز</p><p>افتاده به دام تو به صد عجز و نیاز</p><p>هر چند به پا گذاریم رشته دراز</p><p>چون رشته به دست توست می آیم باز</p><h2><a id="poem-79679" href="https://ganjoor.net/jami/divanj/fateha-shabab/robaee-jf/sh60">شمارهٔ ۶۰</a></h2>
<p>ای فاضل منطقی به فریادم رس</p><p>با من مزن از منطق ازین بیش نفس</p><p>گشتم ز تصورات و تصدیقاتش</p><p>خرسند به یک تصور ساذج و بس</p><h2><a id="poem-79680" href="https://ganjoor.net/jami/divanj/fateha-shabab/robaee-jf/sh61">شمارهٔ ۶۱</a></h2>
<p>چون شب برسد ز صبح‌خیزان می‌باش</p><p>چون صبح شود ز اشک‌ریزان می‌باش</p><p>آویز در آن که ناگزیر است تو را</p><p>وز هرچه خلاف او گریزان می‌باش</p><h2><a id="poem-79681" href="https://ganjoor.net/jami/divanj/fateha-shabab/robaee-jf/sh62">شمارهٔ ۶۲</a></h2>
<p>من در غم هجر و دل به دیدار تو خوش</p><p>تن در غم هجر و دل به دیدار تو خوش</p><p>تا کی چشمم سرشک حسرت ریزد</p><p>اندر غم هجر و دل به دیدار تو خوش</p><h2><a id="poem-79682" href="https://ganjoor.net/jami/divanj/fateha-shabab/robaee-jf/sh63">شمارهٔ ۶۳</a></h2>
<p>ای خاک درت کعبه ارباب خصوص</p><p>نازل شده ز آسمان به وصف تو نصوص</p><p>از پرتو روی و خاتم لعل لبت</p><p>ظاهر شده سر لمعات است و فصوص</p><h2><a id="poem-79683" href="https://ganjoor.net/jami/divanj/fateha-shabab/robaee-jf/sh64">شمارهٔ ۶۴</a></h2>
<p>ای ذات رفیع تو نه جوهر نه عرض</p><p>فضل و کرمت نیست معلل به غرض</p><p>هر کس که نباشد تو عوض باشی ازو</p><p>وان را که نباشی تو کسی نیست عوض</p><h2><a id="poem-79684" href="https://ganjoor.net/jami/divanj/fateha-shabab/robaee-jf/sh65">شمارهٔ ۶۵</a></h2>
<p>ای بر سر حرف این و آن نازده خط</p><p>پندار دویی دلیل بعد است و سخط</p><p>در جمله کاینات بی سهو و غلط</p><p>یک عین فحسب دان و یک ذات فقط</p><h2><a id="poem-79685" href="https://ganjoor.net/jami/divanj/fateha-shabab/robaee-jf/sh66">شمارهٔ ۶۶</a></h2>
<p>آن را که نه عاشق است از یار چه حظ</p><p>وان را که نه مشتاق ز دیدار چه حظ</p><p>نابینا را چو چشم عالم بین نیست</p><p>ز الوان چه تمتع و ز انوار چه حظ</p><h2><a id="poem-79686" href="https://ganjoor.net/jami/divanj/fateha-shabab/robaee-jf/sh67">شمارهٔ ۶۷</a></h2>
<p>از تفرقه هجر تو در حلقه جمع</p><p>از بس که فشاندم اشک دوشینه چو شمع</p><p>در دیده نماند اشک و اکنون ز دلم</p><p>لو زاد علی العین دم فهوالدمع</p><h2><a id="poem-79687" href="https://ganjoor.net/jami/divanj/fateha-shabab/robaee-jf/sh68">شمارهٔ ۶۸</a></h2>
<p>خورشید تو زنگ خورده تیغ است دریغ</p><p>پنهان شده در نیام میغ است دریغ</p><p>مرآت جمال آفرینش همه اوست</p><p>ناداده جلا چنین دریغ است دریغ</p><h2><a id="poem-79688" href="https://ganjoor.net/jami/divanj/fateha-shabab/robaee-jf/sh69">شمارهٔ ۶۹</a></h2>
<p>امروز چنین کز آسمان ریزد برف</p><p>ترسم که بپرای جهان ریزد برف</p><p>ساید ز بلور مهره ژاله سپهر</p><p>چون سودگی بلور ازان ریزد برف</p><h2><a id="poem-79689" href="https://ganjoor.net/jami/divanj/fateha-shabab/robaee-jf/sh70">شمارهٔ ۷۰</a></h2>
<p>کی باشد کی لباس هستی شده شق</p><p>تابان گشته جمال وجه منطق</p><p>دل در سطوات نور او مستهلک</p><p>جان در غلبات شوق او مستغرق</p><h2><a id="poem-79690" href="https://ganjoor.net/jami/divanj/fateha-shabab/robaee-jf/sh71">شمارهٔ ۷۱</a></h2>
<p>ماییم به موج خیز حرمان شده غرق</p><p>چیزی نه به جز رعونت و حیله و زرق</p><p>ای کاش نمی یافت ره از لجه جمع</p><p>کشتی وجود ما سوی ساحل فرق</p><h2><a id="poem-79691" href="https://ganjoor.net/jami/divanj/fateha-shabab/robaee-jf/sh72">شمارهٔ ۷۲</a></h2>
<p>هر روز روم سوی گلستان غمناک</p><p>چون غنچه گریبان صبوری زده چاک</p><p>باشد که بگوید گل نورسته ز گل</p><p>با من خبری زان گل نورفته به خاک</p><h2><a id="poem-79692" href="https://ganjoor.net/jami/divanj/fateha-shabab/robaee-jf/sh73">شمارهٔ ۷۳</a></h2>
<p>ای لاله دلسوخته دامن چاک</p><p>داری رخی از داغ درون آتشناک</p><p>از خاک ز نو برآمدی چیست خبر</p><p>زان گل که به تازگی فرو رفته به خاک</p><h2><a id="poem-79693" href="https://ganjoor.net/jami/divanj/fateha-shabab/robaee-jf/sh74">شمارهٔ ۷۴</a></h2>
<p>کردم به طواف خانه یار آهنگ</p><p>سنگی دیدم نهاده آنجا بر سنگ</p><p>چون بود تهی ز یار ناکرده درنگ</p><p>واگر دیدم سنگ زنان بر دل تنگ</p><h2><a id="poem-79694" href="https://ganjoor.net/jami/divanj/fateha-shabab/robaee-jf/sh75">شمارهٔ ۷۵</a></h2>
<p>بگذر به دیار یارم ای پیک شمال</p><p>بر خاک رهش به جای من دیده بمال</p><p>ور قصه حال من کند از تو سوال</p><p>قل مات من الهجر علی اصعب حال</p><h2><a id="poem-79695" href="https://ganjoor.net/jami/divanj/fateha-shabab/robaee-jf/sh76">شمارهٔ ۷۶</a></h2>
<p>ای چارده ساله مه که در حسن و جمال</p><p>همچون مه چارده رسیدی به کمال</p><p>یارب نرسد به حسنت آسیب زوال</p><p>در چارده سالگی بمانی صد سال</p><h2><a id="poem-79696" href="https://ganjoor.net/jami/divanj/fateha-shabab/robaee-jf/sh77">شمارهٔ ۷۷</a></h2>
<p>در دیده عیان تو بوده ای من غافل</p><p>در سینه نهان تو بوده ای من غافل</p><p>از جمله جهان تو را نشان می جستم</p><p>خود جمله جهان تو بوده ای من غافل</p><h2><a id="poem-79697" href="https://ganjoor.net/jami/divanj/fateha-shabab/robaee-jf/sh78">شمارهٔ ۷۸</a></h2>
<p>ای برده غمت شادی صد ساله ز دل</p><p>هرگز نرود داغ تو چون لاله ز دل</p><p>روزی که به دل داغ تو با خاک برم</p><p>لاله ز گلم برآید و ناله ز دل</p><h2><a id="poem-79698" href="https://ganjoor.net/jami/divanj/fateha-shabab/robaee-jf/sh79">شمارهٔ ۷۹</a></h2>
<p>گویم نفسی دار ز من پاس ای دل</p><p>کز شرط ره است پاس انفاس ای دل</p><p>آن را که نه حق شناس و حق بین باشد</p><p>تا بتوانی مبین و مشناس ای دل</p><h2><a id="poem-79699" href="https://ganjoor.net/jami/divanj/fateha-shabab/robaee-jf/sh80">شمارهٔ ۸۰</a></h2>
<p>افلاک بود قسی حوادث چو سهام</p><p>رامی حق و آماجگه افراد انام</p><p>هشدار که سر کار شد گفته تمام</p><p>وز دایره رضا منه بیرون گام</p><h2><a id="poem-79700" href="https://ganjoor.net/jami/divanj/fateha-shabab/robaee-jf/sh81">شمارهٔ ۸۱</a></h2>
<p>ما احسن بالک ای جهان گشته حمام</p><p>گاهی به عراق می روی گاه به شام</p><p>جز تو که برد نکرده در راه مقام</p><p>از عاشق مهجور به معشوق پیام</p><h2><a id="poem-79701" href="https://ganjoor.net/jami/divanj/fateha-shabab/robaee-jf/sh82">شمارهٔ ۸۲</a></h2>
<p>ماییم و دل تنگ تر از حلقه «میم »</p><p>در زیر جفا و جور چون نقطه «جیم »</p><p>حاشا که چو «بی » کناره جوید ز بلا</p><p>چون «لام الف » ار شود سراپا به دو نیم</p><h2><a id="poem-79702" href="https://ganjoor.net/jami/divanj/fateha-shabab/robaee-jf/sh83">شمارهٔ ۸۳</a></h2>
<p>عمری به هوس باد هوا پیمودم</p><p>در هر کاری خون جگر پالودم</p><p>در هر چه زدم دست ز غم فرسودم</p><p>دست از همه بازداشتم آسودم</p><h2><a id="poem-79703" href="https://ganjoor.net/jami/divanj/fateha-shabab/robaee-jf/sh84">شمارهٔ ۸۴</a></h2>
<p>گر در سفرم تویی رفیق سفرم</p><p>ور در حضرم تویی انیس حضرم</p><p>هر جا که نشینم و به هر جا گذرم</p><p>جز تو نبود هیچ مراد دگرم</p><h2><a id="poem-79704" href="https://ganjoor.net/jami/divanj/fateha-shabab/robaee-jf/sh85">شمارهٔ ۸۵</a></h2>
<p>رفت آنکه به قبله بتان روی آرم</p><p>حرف غمشان به لوح دل بنگارم</p><p>آهنگ جمال جاودانی دارم</p><p>حسنی که نه جاودان ازان بیزارم</p><h2><a id="poem-79705" href="https://ganjoor.net/jami/divanj/fateha-shabab/robaee-jf/sh86">شمارهٔ ۸۶</a></h2>
<p>خون می گریم وز تو چه پنهان دارم</p><p>کز بهر چه این دو چشم گریان دارم</p><p>هر چند دلی به وصل شادان دارم</p><p>صد داغ بر آن ز بیم هجران دارم</p><h2><a id="poem-79706" href="https://ganjoor.net/jami/divanj/fateha-shabab/robaee-jf/sh87">شمارهٔ ۸۷</a></h2>
<p>گه در هوس روی نکو آویزم</p><p>گه در سفر زلف مشکبو آویزم</p><p>القصه ز هر چه رنگ و بویی یابم</p><p>از حسن تو فی الحال در او آویزم</p><h2><a id="poem-79707" href="https://ganjoor.net/jami/divanj/fateha-shabab/robaee-jf/sh88">شمارهٔ ۸۸</a></h2>
<p>بهر تو به بر و بحر بشتافته ام</p><p>هامون ببریده کوه بشکافته ام</p><p>از هر چه رسیده پیش رو تافته ام</p><p>تا ره به حریم وصل تو یافته ام</p><h2><a id="poem-79708" href="https://ganjoor.net/jami/divanj/fateha-shabab/robaee-jf/sh89">شمارهٔ ۸۹</a></h2>
<p>هر جا گذرم نوای عشقت شنوم</p><p>بر خوان بلا صلای عشقت شنوم</p><p>در دشت روم نفیر درد تو کشم</p><p>با کوه آیم صدای عشقت شنوم</p><h2><a id="poem-79709" href="https://ganjoor.net/jami/divanj/fateha-shabab/robaee-jf/sh90">شمارهٔ ۹۰</a></h2>
<p>از زلف تو تاری نربودم رفتم</p><p>وز لعل تو رازی نشنودم رفتم</p><p>زنگ غمت از دل نزدودم رفتم</p><p>القصه چنان کامده بودم رفتم</p><h2><a id="poem-79710" href="https://ganjoor.net/jami/divanj/fateha-shabab/robaee-jf/sh91">شمارهٔ ۹۱</a></h2>
<p>تا چند غلام کهنه یا نو باشم</p><p>در کشمکش کنیز و بانو باشم</p><p>کنجی خواهم که جاودان با غم تو</p><p>پا در دامان و سر به زانو باشم</p><h2><a id="poem-79711" href="https://ganjoor.net/jami/divanj/fateha-shabab/robaee-jf/sh92">شمارهٔ ۹۲</a></h2>
<p>تا چند پی نفس دغاباز روم</p><p>تا کی ره عقل حیله پرداز روم</p><p>از ننگ وجود خود به تنگ آمده ام</p><p>یا رب کرمی تا به عدم باز روم</p><h2><a id="poem-79712" href="https://ganjoor.net/jami/divanj/fateha-shabab/robaee-jf/sh93">شمارهٔ ۹۳</a></h2>
<p>خوش آنکه ز قید خودپرستی برهیم</p><p>وز تنگ دلی و تنگ دستی برهیم</p><p>بینیم فضای راحت آباد عدم</p><p>وز محنت تنگنای هستی برهیم</p><h2><a id="poem-79713" href="https://ganjoor.net/jami/divanj/fateha-shabab/robaee-jf/sh94">شمارهٔ ۹۴</a></h2>
<p>هر دم غم آن ماه چگل می گویم</p><p>بی مهری آن مهر گسل می گویم</p><p>چون محرم رازی به جهان یافت نشد</p><p>با کاغذ و خامه درد دل می گویم</p><h2><a id="poem-79714" href="https://ganjoor.net/jami/divanj/fateha-shabab/robaee-jf/sh95">شمارهٔ ۹۵</a></h2>
<p>گر دولت وصل را نشایم چه کنم</p><p>این راز نهان با که گشایم چه کنم</p><p>گویند به کوی او بسی می آیی</p><p>چون با دل خویش بس نیایم چه کنم</p><h2><a id="poem-79715" href="https://ganjoor.net/jami/divanj/fateha-shabab/robaee-jf/sh96">شمارهٔ ۹۶</a></h2>
<p>جانا ز تو تا به چند اندوه کشم</p><p>وین بار غم گران تر از کوه کشم</p><p>دلدار اگر تویی و دلداده منم</p><p>اندوه کشم از تو و انبوه کشم</p><h2><a id="poem-79716" href="https://ganjoor.net/jami/divanj/fateha-shabab/robaee-jf/sh97">شمارهٔ ۹۷</a></h2>
<p>این کاسه که من بی تو به لب می آرم</p><p>نی از پی شادی و طرب می آرم</p><p>چشم سیه تو روز من کرد سیاه</p><p>روز سیه خویش به شب می آرم</p><h2><a id="poem-79717" href="https://ganjoor.net/jami/divanj/fateha-shabab/robaee-jf/sh98">شمارهٔ ۹۸</a></h2>
<p>بنگر به جهان سر الهی پنهان</p><p>چون آب حیات در سیاهی پنهان</p><p>پیدا آمد ز بحر ماهی انبوه</p><p>شد بحر در انبوهی ماهی پنهان</p><h2><a id="poem-79718" href="https://ganjoor.net/jami/divanj/fateha-shabab/robaee-jf/sh99">شمارهٔ ۹۹</a></h2>
<p>یا رب ز دو کون بی نیازم گردان</p><p>وز افسر فقر سرفرازم گردان</p><p>در راه طلب محرم رازم گردان</p><p>زان ره که نه سوی توست بازم گردان</p><h2><a id="poem-79719" href="https://ganjoor.net/jami/divanj/fateha-shabab/robaee-jf/sh100">شمارهٔ ۱۰۰</a></h2>
<p>یارب همه خلق را به من بدخو کن</p><p>وز جمله جهانیان مرا یکسو کن</p><p>روی دل من صرف کن از هر جهتی</p><p>در عشق خودم یک جهت و یک رو کن</p><h2><a id="poem-79720" href="https://ganjoor.net/jami/divanj/fateha-shabab/robaee-jf/sh101">شمارهٔ ۱۰۱</a></h2>
<p>یارب دلم از بتان سرکش برهان</p><p>وز خط خوش و عارض مهوش برهان</p><p>یعنی که جمال خویش بیرون ز همه</p><p>بنمای و مرا ازین کشاکش برهان</p><h2><a id="poem-79721" href="https://ganjoor.net/jami/divanj/fateha-shabab/robaee-jf/sh102">شمارهٔ ۱۰۲</a></h2>
<p>رخ بنمایی که ماه گردون است این</p><p>لب بگشایی که لعل میگون است این</p><p>سر تا قدمت ز یکدگر خوب تر است</p><p>سبحان الله چه شکل موزون است این</p><h2><a id="poem-79722" href="https://ganjoor.net/jami/divanj/fateha-shabab/robaee-jf/sh103">شمارهٔ ۱۰۳</a></h2>
<p>آمد سحری به خوابم آن قره عین</p><p>تابان ز دو زلف او دو رخ کالقمرین</p><p>می ریخت ز دیده اشک و می گفت به ناز</p><p>جامی چونی علی مقاسات البین</p><h2><a id="poem-79723" href="https://ganjoor.net/jami/divanj/fateha-shabab/robaee-jf/sh104">شمارهٔ ۱۰۴</a></h2>
<p>آن را که زمین کشد درون چون قارون</p><p>نی موسیش آورد برون نی هارون</p><p>فاسد شده را ز روزگار وارون</p><p>لایمکن ان یصلحه العطارون</p><h2><a id="poem-79724" href="https://ganjoor.net/jami/divanj/fateha-shabab/robaee-jf/sh105">شمارهٔ ۱۰۵</a></h2>
<p>تاریخ جهان که قصه خرد و کلان</p><p>درج است در آن چه شهریاران چه یلان</p><p>در هر ورقش بخوان که فی عام کذا</p><p>قد مات فلان و فلان و فلان</p><h2><a id="poem-79725" href="https://ganjoor.net/jami/divanj/fateha-shabab/robaee-jf/sh106">شمارهٔ ۱۰۶</a></h2>
<p>خواهی به بهار گیر خواهی به خزان</p><p>کس نیست به جز چنار صباغ رزان</p><p>آری دستش به عادت رنگرزان</p><p>گه سبز و گهی زرد ازان ست ازان</p><h2><a id="poem-79726" href="https://ganjoor.net/jami/divanj/fateha-shabab/robaee-jf/sh107">شمارهٔ ۱۰۷</a></h2>
<p>گل نیست ز تو به سرخرویی افزون</p><p>لیکن آمد با تو به دعوی بیرون</p><p>زین جرم صبا ز شاخش آویخت نگون</p><p>با چهره دویدش از نگونساری خون</p><h2><a id="poem-79727" href="https://ganjoor.net/jami/divanj/fateha-shabab/robaee-jf/sh108">شمارهٔ ۱۰۸</a></h2>
<p>هر فصل گلی کز اثر چرخ برین</p><p>آید ز زمین گلی برون پرده نشین</p><p>آیم به سر خاک تو شاید با گل</p><p>همراه برون آمده باشی ز زمین</p><h2><a id="poem-79728" href="https://ganjoor.net/jami/divanj/fateha-shabab/robaee-jf/sh109">شمارهٔ ۱۰۹</a></h2>
<p>ای صفوت روح اعظم آیینه تو</p><p>وی ظلمت خاک آدم آیینه تو</p><p>روی دگر است در هر آیینه تو را</p><p>ای هژده هزار عالم آیینه تو</p><h2><a id="poem-79729" href="https://ganjoor.net/jami/divanj/fateha-shabab/robaee-jf/sh110">شمارهٔ ۱۱۰</a></h2>
<p>ای حسن بتان ماه سیما از تو</p><p>وی جانب شان میل دل ما از تو</p><p>خون شد دل ما ز دست ایشان یا رب</p><p>زیشان نالیم یا ز خود یا از تو</p><h2><a id="poem-79730" href="https://ganjoor.net/jami/divanj/fateha-shabab/robaee-jf/sh111">شمارهٔ ۱۱۱</a></h2>
<p>نام تو که خامشی نمی شاید ازو</p><p>بر سینه در فتوح بگشاید ازو</p><p>تکرار همی کنم به آواز بلند</p><p>تا همچو زبان گوش بیاساید ازو</p><h2><a id="poem-79731" href="https://ganjoor.net/jami/divanj/fateha-shabab/robaee-jf/sh112">شمارهٔ ۱۱۲</a></h2>
<p>یا من ملکوت کل شی ء بیده</p><p>طوبی لمن ارتضاک ذخرا لغده</p><p>این بس که دلم جز تو نخواهد کامی</p><p>تو خواه بده کام دلم خواه مده</p><h2><a id="poem-79732" href="https://ganjoor.net/jami/divanj/fateha-shabab/robaee-jf/sh113">شمارهٔ ۱۱۳</a></h2>
<p>ای در دل تو هزار مشکل ز همه</p><p>مشکل شود آسوده تو را دل ز همه</p><p>چون تفرقه دل است حاصل ز همه</p><p>دل را به یکی سپار و بگسل ز همه</p><h2><a id="poem-79733" href="https://ganjoor.net/jami/divanj/fateha-shabab/robaee-jf/sh114">شمارهٔ ۱۱۴</a></h2>
<p>در غیرتم از صبا که چون بیگه و گه</p><p>گستاخ رود به کوی آن زیبا مه</p><p>او می رود و من از قفا می گویم</p><p>گریان گریان که لیتنی کنت معه</p><h2><a id="poem-79734" href="https://ganjoor.net/jami/divanj/fateha-shabab/robaee-jf/sh115">شمارهٔ ۱۱۵</a></h2>
<p>از شرب مدام و لاف مشرب توبه</p><p>وز عشق بتان سیم غبغب توبه</p><p>دل در هوس گناه و بر لب توبه</p><p>زین توبه نادرست یا رب توبه</p><h2><a id="poem-79735" href="https://ganjoor.net/jami/divanj/fateha-shabab/robaee-jf/sh116">شمارهٔ ۱۱۶</a></h2>
<p>از میل ملاهی و مناهی توبه</p><p>وز نفس مباهی به تباهی توبه</p><p>در توبه چو هست اضافت فعل به خویش</p><p>زین توبه که می کنم الهی توبه</p><h2><a id="poem-79736" href="https://ganjoor.net/jami/divanj/fateha-shabab/robaee-jf/sh117">شمارهٔ ۱۱۷</a></h2>
<p>ماییم به غمناکی خود شاد شده</p><p>بل از غم و شادی همه آزاد شده</p><p>خاکی ست وجود ما که در راه فنا</p><p>گشته همه گرد و گرد بر باد شده</p><h2><a id="poem-79737" href="https://ganjoor.net/jami/divanj/fateha-shabab/robaee-jf/sh118">شمارهٔ ۱۱۸</a></h2>
<p>دور از رخ تو منم ز جان بگذشته</p><p>صد نامه غم ز خون دل بنوشته</p><p>گاهی جگرم ز دست دل خون گشته</p><p>گاهی دلم از خون جگر آغشته</p><h2><a id="poem-79738" href="https://ganjoor.net/jami/divanj/fateha-shabab/robaee-jf/sh119">شمارهٔ ۱۱۹</a></h2>
<p>هستی همه ذلت و هوان است و ضعه</p><p>زین مرحله هر که رفت الله معه</p><p>بگذر به زمین نیستی تا یابی</p><p>فی الارض مراغما کثیرا و سعه</p><h2><a id="poem-79739" href="https://ganjoor.net/jami/divanj/fateha-shabab/robaee-jf/sh120">شمارهٔ ۱۲۰</a></h2>
<p>یا رب سوی مقصدم ره سیر بده</p><p>مقصود دلم ز کعبه و دیر بده</p><p>با غیر تو شغل ناگوار است مرا</p><p>شغلی با خود، فراغی از غیر بده</p><h2><a id="poem-79740" href="https://ganjoor.net/jami/divanj/fateha-shabab/robaee-jf/sh121">شمارهٔ ۱۲۱</a></h2>
<p>بود آینه وجود عالم مثلا</p><p>وان آینه را وجود ما و تو جلا</p><p>آن آینه چون یافت جلا شد به کمال</p><p>مشهود جمال ذات و اسماء علا</p><h2><a id="poem-79741" href="https://ganjoor.net/jami/divanj/fateha-shabab/robaee-jf/sh122">شمارهٔ ۱۲۲</a></h2>
<p>ای آنکه به بر و بحر بشتافته ای</p><p>ور کوه رسیده پیش بشکافته ای</p><p>پرسم خبری بهر خدا راست بگوی</p><p>کز گمشده من چه خبر یافته ای</p><h2><a id="poem-79742" href="https://ganjoor.net/jami/divanj/fateha-shabab/robaee-jf/sh123">شمارهٔ ۱۲۳</a></h2>
<p>ای دل تا کی فضولی و بوالعجبی</p><p>از من چه نشان عافیت می طلبی</p><p>سرگشته بود خواه ولی خواه نبی</p><p>در وادی ما ادری ما یفعل بی</p><h2><a id="poem-79743" href="https://ganjoor.net/jami/divanj/fateha-shabab/robaee-jf/sh124">شمارهٔ ۱۲۴</a></h2>
<p>گر خاک سر کوی مذلت باشی</p><p>رسوا شده شهر و محلت باشی</p><p>به زانکه به زرق و خودنمایی صد سال</p><p>شایسته هفتاد و دو ملت باشی</p><h2><a id="poem-79744" href="https://ganjoor.net/jami/divanj/fateha-shabab/robaee-jf/sh125">شمارهٔ ۱۲۵</a></h2>
<p>از پنجه پنج و ششدر شش بدرآی</p><p>وز کشمکش سپهر سرکش بدرآی</p><p>خواهی که چشی ذوق خوشی های عدم</p><p>از ناخوشی وجود خود خوش بدرآی</p><h2><a id="poem-79745" href="https://ganjoor.net/jami/divanj/fateha-shabab/robaee-jf/sh126">شمارهٔ ۱۲۶</a></h2>
<p>از لطف قد و صباحت خد چه کنی</p><p>وز سلسله زلف مجعد چه کنی</p><p>از هر طرفی جمال مطلق تابان</p><p>ای بی خبر از حسن مقید چه کنی</p><h2><a id="poem-79746" href="https://ganjoor.net/jami/divanj/fateha-shabab/robaee-jf/sh127">شمارهٔ ۱۲۷</a></h2>
<p>ای از تو به باغ هر گلی را رنگی</p><p>هر مرغی را ز شوق تو آهنگی</p><p>با کوه از اندوه تو رازی گفتند</p><p>برخاست صدای ناله از هر سنگی</p><h2><a id="poem-79747" href="https://ganjoor.net/jami/divanj/fateha-shabab/robaee-jf/sh128">شمارهٔ ۱۲۸</a></h2>
<p>رفتی که دلم ز بار غم رنجه کنی</p><p>تا خاطرم از بار ستم رنجه کنی</p><p>مشکل که زیم بی تو چو آیی روزی</p><p>زنهار به خاک من قدم رنجه کنی</p><h2><a id="poem-79748" href="https://ganjoor.net/jami/divanj/fateha-shabab/robaee-jf/sh129">شمارهٔ ۱۲۹</a></h2>
<p>نی ترک وجود غم فزاینده کنی</p><p>نی آرزوی حیات پاینده کنی</p><p>آینده عمر خواهی از رفته فزون</p><p>در رفته چه کردی که در آینده کنی</p><h2><a id="poem-79749" href="https://ganjoor.net/jami/divanj/fateha-shabab/robaee-jf/sh130">شمارهٔ ۱۳۰</a></h2>
<p>ای کرده نهان ز سایلت خوان عطا</p><p>دریوزه احسان و تمنای عطا</p><p>چون هست دلت به مرکز عدل محیط</p><p>زان صورت حیف را خطی خواند خطا</p><h2><a id="poem-79750" href="https://ganjoor.net/jami/divanj/fateha-shabab/robaee-jf/sh131">شمارهٔ ۱۳۱</a></h2>
<p>در دعوی لاف معنی از من بگریخت</p><p>خوش آنکه ز مدعی رهزن بگریخت</p><p>هر جا ز در خانه درآمد دعوی</p><p>معنی به شتاب از ره روزن بگریخت</p><h2><a id="poem-79751" href="https://ganjoor.net/jami/divanj/fateha-shabab/robaee-jf/sh132">شمارهٔ ۱۳۲</a></h2>
<p>شد فصل بهار و گشتم از غصه هلاک</p><p>دارم جگری کباب و چشمی نمناک</p><p>گلها همه سر ز خاک بیرون کردند</p><p>الا گل من که سر فرو برد به خاک</p><h2><a id="poem-79752" href="https://ganjoor.net/jami/divanj/fateha-shabab/robaee-jf/sh133">شمارهٔ ۱۳۳</a></h2>
<p>حیران شده ام که میل جان با تن چیست</p><p>واندر گل تیره این دل روشن چیست</p><p>عمری ست که با هزار من هستی من</p><p>من می گویم ولی ندانم من چیست</p><h2><a id="poem-79753" href="https://ganjoor.net/jami/divanj/fateha-shabab/robaee-jf/sh134">شمارهٔ ۱۳۴</a></h2>
<p>عالم همه با حوادث آفات است</p><p>منفی ست که وهم می کند اثبات است</p><p>هر چیز که رنگ و بوی هستی دارد</p><p>یا فعل حق است یا صفت یا ذات است</p><h2><a id="poem-79754" href="https://ganjoor.net/jami/divanj/fateha-shabab/robaee-jf/sh135">شمارهٔ ۱۳۵</a></h2>
<p>دانی چه کسم ز ناکسان ناکس تر</p><p>وز جمله خسیسان به خسیسی خس تر</p><p>در راه طلب که واپسان بسیارند</p><p>هستم ز همه مرحله ها واپس تر</p><h2><a id="poem-79755" href="https://ganjoor.net/jami/divanj/fateha-shabab/robaee-jf/sh136">شمارهٔ ۱۳۶</a></h2>
<p>بحری ست کف جود شه کوه وقار</p><p>هرگز نفتد به غیر گوهر به کنار</p><p>موجش به عراق چون گهر کرد نثار</p><p>جامی به هرات ازان گهر چیده هزار</p><h2><a id="poem-79756" href="https://ganjoor.net/jami/divanj/fateha-shabab/robaee-jf/sh137">شمارهٔ ۱۳۷</a></h2>
<p>شه چون مه چارده شب آمد ز سفر</p><p>بر فتح هری یافت دم صبح ظفر</p><p>وین طرفه که سال و ماه این فتح شود</p><p>روشن چو تأمل کنی از شهر صفر</p><h2><a id="poem-79757" href="https://ganjoor.net/jami/divanj/fateha-shabab/robaee-jf/sh138">شمارهٔ ۱۳۸</a></h2>
<p>هر چند که در دل غم هجران افکند</p><p>جان پرتو حسن به جانب آن افکند</p><p>حسن را چو فزون نمود یک نقطه دگر</p><p>از خون جگر قطره به دامان افکند</p><h2><a id="poem-79758" href="https://ganjoor.net/jami/divanj/fateha-shabab/robaee-jf/sh139">شمارهٔ ۱۳۹</a></h2>
<p>آنها که در آفاق به هم پیوستند</p><p>آخر ز میانه پای رفتن بستند</p><p>افسوس که حاسدان نادان پی نام</p><p>بر وضع دگر به جایشان بنشستند</p><h2><a id="poem-79759" href="https://ganjoor.net/jami/divanj/fateha-shabab/robaee-jf/sh140">شمارهٔ ۱۴۰</a></h2>
<p>زین پیش رهی بود ز بغداد نیاز</p><p>موصل به حریم وصل آن کعبه راز</p><p>داریم ز شاه همدان چشم که باز</p><p>ایمن شود از حرامی آن راه دراز</p><h2><a id="poem-79760" href="https://ganjoor.net/jami/divanj/fateha-shabab/robaee-jf/sh141">شمارهٔ ۱۴۱</a></h2>
<p>با غیب به بویت آمد ای حرف شناس</p><p>وانفاس تو را بود بر آن حرف اساس</p><p>باش آگه ازان حرف در امید و هراس</p><p>حرفی گفتم شگرف اگر داری پاس</p><h2><a id="poem-79761" href="https://ganjoor.net/jami/divanj/fateha-shabab/robaee-jf/sh142">شمارهٔ ۱۴۲</a></h2>
<p>ای یافته مرهم خود از داغ مپرس</p><p>نظاره طاووس کن از زاغ مپرس</p><p>گفتار نکو شنو به قایل منگر</p><p>انگور خور ای ساده دل از باغ مپرس</p><h2><a id="poem-79762" href="https://ganjoor.net/jami/divanj/fateha-shabab/robaee-jf/sh143">شمارهٔ ۱۴۳</a></h2>
<p>در مسجد و خانقه بسی گردیدم</p><p>بس شیخ و مرید را که پا بوسیدم</p><p>نی یک ساعت ز هستی خود رستم</p><p>نی آن که ز خویش رسته باشد دیدم</p><h2><a id="poem-79763" href="https://ganjoor.net/jami/divanj/fateha-shabab/robaee-jf/sh144">شمارهٔ ۱۴۴</a></h2>
<p>صد تیغ جفا زدی و راندی ز درم</p><p>وانگه گله می کنی که رفتی ز برم</p><p>با این همه خاک باد بر فرق سرم</p><p>گر عهد و وفای تو به پایان نبرم</p><h2><a id="poem-79764" href="https://ganjoor.net/jami/divanj/fateha-shabab/robaee-jf/sh145">شمارهٔ ۱۴۵</a></h2>
<p>گفتم که هوای او برون شد ز سرم</p><p>از خاک درش درد سر خود ببرم</p><p>لیکن چو به حال خویش درمی نگرم</p><p>صد بار گرفتارتر از پیشترم</p><h2><a id="poem-79765" href="https://ganjoor.net/jami/divanj/fateha-shabab/robaee-jf/sh146">شمارهٔ ۱۴۶</a></h2>
<p>آن را که بود نور نبی در بشره</p><p>حاجت نبود به طول و عرض شجره</p><p>وان را که ز رخ نتابد این نور سره</p><p>شجره ندهد به غیر لعنت ثمره</p><h2><a id="poem-79766" href="https://ganjoor.net/jami/divanj/fateha-shabab/robaee-jf/sh147">شمارهٔ ۱۴۷</a></h2>
<p>بر مسند ناز خفته ای با دگران</p><p>صد گوهر راز سفته ای با دگران</p><p>با من سخن ار نگویی این بس که رسد</p><p>در گوش من آنچه گفته ای با دگران</p><h2><a id="poem-79767" href="https://ganjoor.net/jami/divanj/fateha-shabab/robaee-jf/sh148">شمارهٔ ۱۴۸</a></h2>
<p>سرخی ز لب لعل به سنگ آوردن</p><p>وز گل به گیاه بوی و رنگ آوردن</p><p>مقصود دل از کام نهنگ آوردن</p><p>بتوان، نتوان تو را به چنگ آوردن</p><h2><a id="poem-79768" href="https://ganjoor.net/jami/divanj/fateha-shabab/robaee-jf/sh149">شمارهٔ ۱۴۹</a></h2>
<p>دل از روش مؤمن و ترسا برکن</p><p>زنار مغان ببر چلیپا بشکن</p><p>خود را به سر کوی مه ما افکن</p><p>می بین رخ جانفزاش مهما امکن</p><h2><a id="poem-79769" href="https://ganjoor.net/jami/divanj/fateha-shabab/robaee-jf/sh150">شمارهٔ ۱۵۰</a></h2>
<p>از نور ازل دلت منور بادا</p><p>اسرار ابد در او مصور بادا</p><p>بی آنکه عنان عزم تابی سویی</p><p>ملک همه عالمت مسخر بادا</p><h2><a id="poem-79770" href="https://ganjoor.net/jami/divanj/fateha-shabab/robaee-jf/sh151">شمارهٔ ۱۵۱</a></h2>
<p>گنجشک توام که پای بستم کردی</p><p>وز دانه اندوه و غمم پروردی</p><p>با رشته ز دست تو پریدم صد بار</p><p>بازم به همان رشته به دست آوردی</p><h2><a id="poem-79771" href="https://ganjoor.net/jami/divanj/fateha-shabab/robaee-jf/sh152">شمارهٔ ۱۵۲</a></h2>
<p>ای باد اگر سوی بدخشان گذری</p><p>زنهار بر آن ماه درخشان گذری</p><p>گویی چه شود گر چو خور آسان آسان</p><p>یک بار دگر سوی خراسان گذری</p><h2><a id="poem-79772" href="https://ganjoor.net/jami/divanj/fateha-shabab/robaee-jf/sh153">شمارهٔ ۱۵۳</a></h2>
<p>فی القلب دم یسیل من آماقی</p><p>کی یظهر ما سترت من اشواقی</p><p>از قصه هجر و قصه مشتاقی</p><p>رمزی گفتم و قس علیه الباقی</p><h2><a id="poem-79773" href="https://ganjoor.net/jami/divanj/fateha-shabab/robaee-jf/sh154">شمارهٔ ۱۵۴</a></h2>
<p>ای کاش بدانمی که من کیستمی</p><p>سرگشته درین جهان پی چیستمی</p><p>گر مقبلم آزاده و خوش زیستمی</p><p>ور نی به هزار دیده بگریستمی</p>
</body></html>