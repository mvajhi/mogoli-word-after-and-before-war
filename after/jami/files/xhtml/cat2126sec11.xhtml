<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۱۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-79171" href="https://ganjoor.net/jami/divanj/fateha-shabab/ghazal-jf/sh706">شمارهٔ ۷۰۶</a></h2>
<p>دمی نگذرد کز غمت خون نگریم</p><p>ز وصلت جدا مانده ام چون نگریم</p><p>چو افزون شود دمبدم بی تو دردم</p><p>نه مردم اگر هم دم افزون نگریم</p><p>نبینم به طرف چمن سرو نازی</p><p>که از شوق آن قد موزون نگریم</p><p>نیارم گهی سوی لب جام باده</p><p>که بر یاد آن لعل میگون نگریم</p><p>ز لیلی مرا هیچ گه یاد ناید</p><p>که بر محنت و درد مجنون نگریم</p><p>نه خون جگر ماند نی آب دیده</p><p>نه از بیغمی دان که اکنون نگریم</p><p>نبینم گهی گریه زار جامی</p><p>که از دیده و دل بر او خون نگریم</p><h2><a id="poem-79172" href="https://ganjoor.net/jami/divanj/fateha-shabab/ghazal-jf/sh707">شمارهٔ ۷۰۷</a></h2>
<p>به عارض تو ز ماه تمام چون گویم</p><p>به لعل تو ز می لاله فام چون گویم</p><p>لبت گهی که درآید به شکرافشانی</p><p>حدیث طوطی شیرین کلام چون گویم</p><p>خوش آن زمان که تو را بینم و ز حیرانی</p><p>چنان شوم که ندانم سلام چون گویم</p><p>جفای تو همه وقتی رسد نمی دانم</p><p>که شکر این کرم مستدام چون گویم</p><p>شراب را که بر هر جا حرام می دانند</p><p>اگر ز دست تو باشد حرام چون گویم</p><p>گدای کوی تو گویم چو نام من پرسند</p><p>چو این خجسته لقب هست نام چون گویم</p><p>چو جامی از هوست می پرست شد با او</p><p>به جز حکایت صهبا و جام چون گویم</p><h2><a id="poem-79173" href="https://ganjoor.net/jami/divanj/fateha-shabab/ghazal-jf/sh708">شمارهٔ ۷۰۸</a></h2>
<p>بیا ای اشک تا بر روزگار خویشتن گریم</p><p>چو شمع از محنت شبهای تار خویشتن گریم</p><p>ندارم مهربانی تا کند بر حال من گریه</p><p>همان بهتر که خود بر حال زار خویشتن گریم</p><p>مرا هم در غریبی شوخ چشمی آفت جان شد</p><p>نگویی کز غم یار و دیار خویشتن گریم</p><p>نباشد در بهاران دور از ابر چمن گریه</p><p>من آن ابرم که دور از نوبهار خویشتن گریم</p><p>مدد فرما به خون ای دل که در چشمم نماند آبی</p><p>که خواهم امشب از هجران یار خویشتن گریم</p><p>ز هجران بود گریه پیشتر از وعده وصلت</p><p>کنون از درد و داغ انتظار خویشتن گریم</p><p>مگو جامی نشاید گریه از بیداد مهرویان</p><p>که من چندین ز بخت خاکسار خویشتن گریم</p><h2><a id="poem-79174" href="https://ganjoor.net/jami/divanj/fateha-shabab/ghazal-jf/sh709">شمارهٔ ۷۰۹</a></h2>
<p>زلف تو عمر ماست می گویم</p><p>این سخن عمرهاست می گویم</p><p>بهر جان و دل آن دو رخساره</p><p>گونه گونه بلاست می گویم</p><p>خط تو گفته اند مشک خطا</p><p>این حکایت خطاست می گویم</p><p>منع تا کی ز ناسزای رقیب</p><p>آنچه او را سزاست می گویم</p><p>در وفای تو راست چون الفیم</p><p>به وفایت که راست می گویم</p><p>می بری نام نیم لحظه فراق</p><p>طاقت آن که راست می گویم</p><p>با حدیث لب تو جامی را</p><p>مرغ شیرین نواست می گویم</p><h2><a id="poem-79175" href="https://ganjoor.net/jami/divanj/fateha-shabab/ghazal-jf/sh710">شمارهٔ ۷۱۰</a></h2>
<p>جز آنکه مهر تو را جا به جان خود کردیم</p><p>تو خود بگوی به جای تو ما چه بد کردیم</p><p>مرم ز چشم رمد دیده کو خیال رخت</p><p>که ما ز خاک درت رفع آن رمد کردیم</p><p>چو دیده را پی فراشی حریم درت</p><p>نماند آب به خون دلش مدد کردیم</p><p>حدود منزل دل عشق و شوق و صدق و وفاست</p><p>پی نزول تو وقفش به چار حد کردیم</p><p>بلند گشت سخن چون به قامت تو رسید</p><p>چو ذکر قامت خوبان سروقد کردیم</p><p>زدیم بر محک امتحان هر آن نقدی</p><p>که بی عیار قبول تو بود رد کردیم</p><p>به کنج صومعه جامی دم از خرد می زد</p><p>به یک دو جام میش فارغ از خرد کردیم</p><h2><a id="poem-79176" href="https://ganjoor.net/jami/divanj/fateha-shabab/ghazal-jf/sh711">شمارهٔ ۷۱۱</a></h2>
<p>به دیده ای که ز راه تو خار و خس چینم</p><p>دریغم آید اگر در گل و سمن بینم</p><p>اگر چه دنیی و عقبی کنند بر من عرض</p><p>من آستان تو بر هر دو کون بگزینم</p><p>من و دعای تو همواره این بود کارم</p><p>من و هوای تو پیوسته این بود دینم</p><p>مگو به طرف چمن شو نظاره کن در گل</p><p>چو مرغ باغ نه من عاشق ریاحینم</p><p>مرا ز باغ چه آید ز گل چه بگشاید</p><p>چو شوق روی تو آشفته ساخت چندینم</p><p>به یک تبسم شیرین ازان لب نمکین</p><p>هزار شور فکندی به جان شیرینم</p><p>چه پرسیم چه کسی این همه تغافل چیست</p><p>سگ تو جامی شوریده حال مسکینم</p><h2><a id="poem-79177" href="https://ganjoor.net/jami/divanj/fateha-shabab/ghazal-jf/sh712">شمارهٔ ۷۱۲</a></h2>
<p>کجا باشد چو تو شوخی کماندار و کمند افکن</p><p>شکرگفتار و شیرین لب سمن رخسار و سیمین تن</p><p>خرامان هر کجا باشی رخ ما و کف آن پا</p><p>سواره هر طرف رانی سر ما و سم توسن</p><p>سپاهی کشته شد هر گوشه ای تیر نظر مگشا</p><p>جهانی فتنه شد هر جانبی طرف کله مشکن</p><p>به صد خواری سرم افتاده در میدان عزیزش کن</p><p>زکات حسن را چون گوی یکبارش به چوگان زن</p><p>دهان پر شعله شوق است و لب از آه می بندم</p><p>که می ترسم سیه گردد جهان از دود این روزن</p><p>فدایت باد جان ای زاغ چون میرم درین صحرا</p><p>خدا را استخوانم را ببر پیش سگان افکن</p><p>جهان را ای فلک شبها به نور مه چه افروزی</p><p>چو دارد شعله آه من این ویرانه را روشن</p><p>چو گشتم کشته در راهت ز من دامن کشان مگذر</p><p>مباد از خون ناپاک من آلاید تو را دامن</p><p>ز بامش گر رسد مرغی ز جان طعمه مده جامی</p><p>که قوت طایر قدسی نشاید دانه ارزن</p><h2><a id="poem-79178" href="https://ganjoor.net/jami/divanj/fateha-shabab/ghazal-jf/sh713">شمارهٔ ۷۱۳</a></h2>
<p>همچو نقطه خال آن شیرین دهن</p><p>زیر لب افتاده بالای ذقن</p><p>می کنم زان خال لب هر لحظه یاد</p><p>می نهم داغی به جان خویشتن</p><p>حرص دانه رفت از مور و نرفت</p><p>شوق خال او هنوز از جان من</p><p>گم شد اندر پیرهن لاغر تنم</p><p>رشته ای کم باش گو از پیرهن</p><p>آه عاشق گر نبودی خانه سوز</p><p>جا کجا در سنگ کردی کوهکن</p><p>سوخت جانم ز آتش آه ای سرشک</p><p>زودتر آبی بر این آتش بزن</p><p>جامی آن خال سیه خوش دانه ای ست</p><p>تخم مهرش در زمین دل فکن</p><h2><a id="poem-79179" href="https://ganjoor.net/jami/divanj/fateha-shabab/ghazal-jf/sh714">شمارهٔ ۷۱۴</a></h2>
<p>آن کان حسن بود و نبود از جهان نشان</p><p>و الآن ان عرفت علی ما علیه کان</p><p>اعداد کون و کثرت صورت نمایشی ست</p><p>فالکل واحد یتجلی بکل شان</p><p>نوری ست محض کرده به اوصاف خود ظهور</p><p>نام تنوعات ظهورش بود جهان</p><p>هر چند در نهان و عیان نیست غیر او</p><p>فی حد ذاته نه نهان است و نی عیان</p><p>فایض بود به جود بر اعیان انس و جن</p><p>ساری بود ز لطف در اطوار جسم و جان</p><p>دانا به هر بصیرت و بینا به هر بصر</p><p>گویا به هر زبان و توانا به هر توان</p><p>جامی کشیده دار زبان را که سر عشق</p><p>رمزی ست کس مگوی و حدیثی ست کس مدان</p><h2><a id="poem-79180" href="https://ganjoor.net/jami/divanj/fateha-shabab/ghazal-jf/sh715">شمارهٔ ۷۱۵</a></h2>
<p>بیا ای ساقی مهوش بده جام می رخشان</p><p>به روی شاه ابوالقاسم معزالدوله بابرخان</p><p>شهنشاه فلک مسند که زد از دولت سرمد</p><p>قدم بر تارک فرقد علم بر طارم کیوان</p><p>رخش آیینه دل‌ها لبش حلال مشکل‌ها</p><p>کفش دریا و ساحلها ز موجش قلزم احسان</p><p>ز باغ جاه او برگی ست این زنگارگون گلشن</p><p>ز قصر قدر او خشتی ست این فیروزه رنگ ایوان</p><p>چو دارد خلق درویشانه با آیین سلطانی</p><p>گدای حضرت اویند اگر درویش اگر سلطان</p><p>تمنای کمال مدحتش کردم خرد گفتا</p><p>منه پای امل زین بیش بیرون از حد امکان</p><p>ز نظم دلکش جامی سرود بزم او بادا</p><p>نوای عشرت باقی نوید عیش جاویدان</p><h2><a id="poem-79181" href="https://ganjoor.net/jami/divanj/fateha-shabab/ghazal-jf/sh716">شمارهٔ ۷۱۶</a></h2>
<p>تو در پرده نهان ای کعبه جان</p><p>ز شوقت عالمی رو در بیابان</p><p>تو گنجی و درین معموره هر دم</p><p>به جست و جوی تو صد خانه ویران</p><p>نه غنچه ست این که از شرم جمالت</p><p>کشیده روی خود گل در گریبان</p><p>رسیدی بر سرم در پاکشان زلف</p><p>به راهت عمر من آمد به پایان</p><p>ز گلزار مرادم بشکفد گل</p><p>چو گردد غنچه تنگ تو خندان</p><p>شوی درمان هر دردی که گویند</p><p>چو من گفتن نمی یارم چه درمان</p><p>کشیدی دست باز از قتل جامی</p><p>ازین نیکی چرا گشتی پشیمان</p><h2><a id="poem-79182" href="https://ganjoor.net/jami/divanj/fateha-shabab/ghazal-jf/sh717">شمارهٔ ۷۱۷</a></h2>
<p>بناز ای چشم شوخت فتنه خوبان ترکستان</p><p>نه چشم است آن که دین غارت کن تازیک و ترک است آن</p><p>به لطف روی گلگونت نروید لاله در صحرا</p><p>به شکل قد دلجویت نخیزد سرو در بستان</p><p>ز میگون لعل تو آورد مطرب در میان نقلی</p><p>کنون عمری ست کان نقل است نقل مجلس مستان</p><p>چه شیرین پرورش داده ست با آن لب تو را دایه</p><p>همانا شهد ناب آمد به جای شیرش از پستان</p><p>به ناکامی نخواهم دور ازان در زندگی دیگر</p><p>خدا را کام من زان لب بده یا جان من بستان</p><p>زنی تیغ و شفیع این گنه سازی دو ساعد را</p><p>نکرده زیر پا کس خون عاشق را بدین دستان</p><p>بدین کشور نیاز آورد با دست تهی جامی</p><p>میفشان آستین بی نیازی بر تهیدستان</p><h2><a id="poem-79183" href="https://ganjoor.net/jami/divanj/fateha-shabab/ghazal-jf/sh718">شمارهٔ ۷۱۸</a></h2>
<p>هر کس که بیند آن لعل خندان</p><p>انگشت حیرت گیرد به دندان</p><p>با سرو قدت لاف بلندی</p><p>از سر نهاده بالابلندان</p><p>راه غمت را با آن درازی</p><p>پیمودم صد پی مشکین کمندان</p><p>جعد بنفشه در باغ بی تو</p><p>صاحبدلان را بند است و زندان</p><p>هرگز نباشد مه نیمه تو</p><p>گر خود به خوبی گردد دو چندان</p><p>درددل من دانی ولیکن</p><p>رحمی نداری بر دردمندان</p><p>جامی پسندد صد رنج با خود</p><p>جز رنج صحبت با خودپسندان</p><h2><a id="poem-79184" href="https://ganjoor.net/jami/divanj/fateha-shabab/ghazal-jf/sh719">شمارهٔ ۷۱۹</a></h2>
<p>چند ز آشوب می فتنه برانگیختن</p><p>مست برون تاختن و خون کسان ریختن</p><p>خون مرا ریختی دست من و دامنت</p><p>گر نه به فتراک خویش خواهیم آویختن</p><p>قاعده عشق چیست شرط محبت کدام</p><p>از همه بگریختن با غمت آمیختن</p><p>از تو برانگیختن رخش وز باد صبا</p><p>بر سر اهل وفا گرد بلا بیختن</p><p>جامی ازان قید زلف جست رهایی ولی</p><p>قوت مجنون نبود سلسله بگسیختن</p><h2><a id="poem-79185" href="https://ganjoor.net/jami/divanj/fateha-shabab/ghazal-jf/sh720">شمارهٔ ۷۲۰</a></h2>
<p>چند از دگران وصف جمال تو شنیدن</p><p>خوش آنکه میسر شودم روی تو دیدن</p><p>ترسم رود از دست اگر روی تو بینم</p><p>زینسان که شوم مست ز نام تو شنیدن</p><p>از اشک خود آموختم ای مردم دیده</p><p>آغشته به خون پیش تو هر لحظه دویدن</p><p>کبک ار چه به رفتار بسی تیز نهد پای</p><p>دستش ندهد با تو درین شیوه رسیدن</p><p>ما را نبود تحفه به جز ناله و آهی</p><p>وان هم نتوان پیش تو گستاخ کشیدن</p><p>از خون دلم بس که رود تف سوی بالا</p><p>خونابه دل خواهدم از بام چکیدن</p><p>جامی که بود تا گلی از باغ تو چیند</p><p>ای کاش تواند خسی از راه تو چیدن</p><h2><a id="poem-79186" href="https://ganjoor.net/jami/divanj/fateha-shabab/ghazal-jf/sh721">شمارهٔ ۷۲۱</a></h2>
<p>ای شه تنگ قبایان مه زرین کمران</p><p>سرور کج کلهان خسرو شیرین پسران</p><p>مرهم سینه بی کینه آشفته دلان</p><p>مردم دیده غمدیده صاحبنظران</p><p>تا کی افتم به رهت آه زنان اشک فشان</p><p>تا کی آیم به درت نعره زنان جامه دران</p><p>گذری کن به سر عاشق مهجور که هست</p><p>محنت عاشقی و دولت خوبی گذران</p><p>با خیال تو سحر معذرتی می گفتم</p><p>کای شده مونس تنهایی خونین جگران</p><p>خویش را شهره به عشق دگران می سازم</p><p>تا نگویند حدیث من و تو بی خبران</p><p>گفت جامی چو دلت شیفته ماست چه باک</p><p>گر به تلبیس شوی شهره به عشق دگران</p><h2><a id="poem-79187" href="https://ganjoor.net/jami/divanj/fateha-shabab/ghazal-jf/sh722">شمارهٔ ۷۲۲</a></h2>
<p>بگشاد نقاب از رخ گل باد بهاران</p><p>شد طرف چمن بزمگه باده گساران</p><p>شد لاله ستان گرد گل از بس که نهادند</p><p>رو سوی تماشای چمن لاله عذاران</p><p>در موسم گل توبه ز می دیر نپاید</p><p>یاد است مرا این سخن از تجربه کاران</p><p>از سبحه شماران مطلب گوهر مقصود</p><p>کامد صدف آن کف انگورفشاران</p><p>بر صحبت گل دل منه ای مرغ که چون تو</p><p>گشتند درین باغ و گذشتند هزاران</p><p>از گمشدگان زیر گل آمد به تو سبزه</p><p>همچون خط یاران که نویسند به یاران</p><p>بین غنچه نشکفته که آورد به سویت</p><p>سربسته پیامی ز دل سینه فگاران</p><p>جامی نرود سوز تو از سینه به گریه</p><p>داغ دل لاله نشود شسته به باران</p><h2><a id="poem-79188" href="https://ganjoor.net/jami/divanj/fateha-shabab/ghazal-jf/sh723">شمارهٔ ۷۲۳</a></h2>
<p>شد وزان سوی رزان باد خزان باز وزان</p><p>گشت زرد از غم بی برگی خود رنگ رزان</p><p>برگها بین به چمن گشته چو گلها رنگین</p><p>نیست جز رنگ بهار اینکه برآورد خزان</p><p>هست هر برگ و چناری ز کف رنگرزی</p><p>بسته بر چوب خزان دست همه رنگرزان</p><p>آن که دی دست زنان بود به عشرت در باغ</p><p>بینی امروز به صد حسرتش انگشت گزان</p><p>سرد شد مجلس مستان ز دم باد صبا</p><p>گویی از انجمن واعظ شهر است وزان</p><p>شیره را خام به خم کن مپسند ای خواجه</p><p>کش رسد آفتی از آتش جلاب پزان</p><p>جامی احسنت که آنگونه که خاطر می خواست</p><p>آمد آن تازه غزل بلکه بسی بهتر ازان</p><h2><a id="poem-79189" href="https://ganjoor.net/jami/divanj/fateha-shabab/ghazal-jf/sh724">شمارهٔ ۷۲۴</a></h2>
<p>بودم آن روز درین میکده از دردکشان</p><p>که نه از تاک نشان بود و نه از تاک نشان</p><p>از خرابات نشینان چه نشان می طلبی</p><p>بی نشان ناشده زیشان نتوان یافت نشان</p><p>هر یک از ماهوشان مظهر شان دگرند</p><p>شان آن شاهد جان جلوه گری از همه شان</p><p>جان فدایش که به دلجویی ما دلشدگان</p><p>می رود کوی به کو دامن اجلال کشان</p><p>در ره میکده آن به که شوی ای دل خاک</p><p>شاید آن مست بدین سو گذرد جرعه فشان</p><p>نکته عشق به تقلید مگو ای واعظ</p><p>پیش ازین باده بچش چاشنیی پس بچشان</p><p>جامی این خرقه پرهیز بینداز که یار</p><p>همدم بی سر و پایان شود و رندوشان</p><h2><a id="poem-79190" href="https://ganjoor.net/jami/divanj/fateha-shabab/ghazal-jf/sh725">شمارهٔ ۷۲۵</a></h2>
<p>ای خاک نعل توسن تو تاج سرکشان</p><p>دیوانه جمال تو خیل پریوشان</p><p>خواهند سرو و گل که به راهت شوند خاک</p><p>روی که گشت باغ روی مست و سرخوشان</p><p>دی می شدی سواره و من بوسه می زدم</p><p>هر جا ز نعل اسب تو می یافتم نشان</p><p>مردم ز شوق آن لب میگون خدای را</p><p>کز جام نیم خورد خودم جرعه ای چشان</p><p>روبد ره تو سنبل مشکین چو بگذری</p><p>بر طرف باغ زلف معنبر به پاکشان</p><p>بستی نقاب و صولت صبرم فرو شکست</p><p>بنمای روی و شعله شوقم فرونشان</p><p>جامی که مرد تشنه لب از شوق لعل تو</p><p>می نوش و جرعه ای دو سه بر خاک او فشان</p><h2><a id="poem-79191" href="https://ganjoor.net/jami/divanj/fateha-shabab/ghazal-jf/sh726">شمارهٔ ۷۲۶</a></h2>
<p>نه زهد آید مرا مانع ز بزم عشرت اندیشان</p><p>غم خود دور می دارم ز بزم عشرت ایشان</p><p>به جایی کاطلس شاهان نشاید فرش ره حاشا</p><p>که راه قرب یابد دلق گردآلود درویشان</p><p>مباش آن شوخ گو شرمنده ز آیین جفا کوشی</p><p>که نبود شیوه آزار در دین وفاکیشان</p><p>نه اندیشم دعایی غیر ازین کان شاه خوبان را</p><p>مبادا هیچ گه آسیبی از کید بداندیشان</p><p>مرا پیوند خویشی بود با صبر و خرد لیکن</p><p>دلم تا آشنای عشق شد بگسستم از خویشان</p><p>ز راه دل رسد اشک جگرگون دیده ما را</p><p>بلی این خانه را می آید آب تیره از پیشان</p><p>چو آید دور جامی جام گلگون دیگری را ده</p><p>بود خونابه دل بس می لعل جگرریشان</p><h2><a id="poem-79192" href="https://ganjoor.net/jami/divanj/fateha-shabab/ghazal-jf/sh727">شمارهٔ ۷۲۷</a></h2>
<p>فزاید ز خط حسن نازک عذاران</p><p>علیکم بحسن الخط ای دوستداران</p><p>شود تازه از خط بهار نکویی</p><p>بدان گونه کز سبزه عهد بهاران</p><p>میا خوی فشان می چکان از رخ و لب</p><p>به هم بر مزن وقت پرهیزگاران</p><p>قرارت نه این بود با ما ز اول</p><p>که باشی قرار دل بی قراران</p><p>ندانم چه بود اینکه گشتند آخر</p><p>چنین ناامید از تو امیدواران</p><p>شد از تیغ مهرت دلم پاره پاره</p><p>چو ابرو ازو هر مژه اشکباران</p><p>قدح گیر جامی که جز می نبخشد</p><p>فراغت ز درد سر هوشیاران</p><h2><a id="poem-79193" href="https://ganjoor.net/jami/divanj/fateha-shabab/ghazal-jf/sh728">شمارهٔ ۷۲۸</a></h2>
<p>ای همه سیمبران سنگ تو بر سینه زنان</p><p>تلخکام از لب میگون تو شیرین دهنان</p><p>با گل و بلبل اگر باد نه بوی تو رساند</p><p>آن چرا جامه دران آمد و این نعره زنان</p><p>دلق سالوس مرا پرده ناموس درید</p><p>جلوه تنگ قبایان تنک پیرهنان</p><p>چون نرنجم که درین بزم طرب نپسندند</p><p>یک ترنجم به کف از غبغب سیمین ذقنان</p><p>بر در پیر خرابات که خمخانه او</p><p>باد محروس ز سنگ ستم خم شکنان</p><p>می زدم حلقه برآمد ز درون آوازی</p><p>کای تو را خاتم دولت گرو اهرمنان</p><p>ساکن خانقه و مدرسه می باش که نیست</p><p>کنج میخانه ما جز وطن بی وطنان</p><p>لاف قوت مزن ای پشه عاجز که شکست</p><p>زیر این بار گران پشت همه پیلتنان</p><p>جامی این نظم حسن گر بفرستد سوی فارس</p><p>حافظش نام نهد خسرو شیرین سخنان</p><h2><a id="poem-79194" href="https://ganjoor.net/jami/divanj/fateha-shabab/ghazal-jf/sh729">شمارهٔ ۷۲۹</a></h2>
<p>حکایت کرد باد از گل، گل از پیراهن جانان</p><p>که نبود بوی جانان جز نصیب پاکدامانان</p><p>پر از لاله ست صحرا داغ هجران دیده ای گویی</p><p>گذشته ست آن طرف از دیده ها خون دل افشانان</p><p>تو خوش زی ای به بزم وصل در سر ساغر عشرت</p><p>که من هم سرخوشم بیرون در از سنگ دربانان</p><p>به دل پیکان او ناآمده دل می رود پیشش</p><p>بلی شرط مروت باشد استقبال مهمانان</p><p>به فکر آن دهان دل را چه سان آرم ز زلف او</p><p>نیاید شیوه جمعیت از خاطر پریشانان</p><p>کله کج کرده دامن بر زده می آید آن کافر</p><p>خدایا دور دار آن آفت دین از مسلمانان</p><p>به دستی می به دستی دست وی جامی چه خوش باشد</p><p>به پای سرو و گل گشتن قدح نوشان غزل خوانان</p><h2><a id="poem-79195" href="https://ganjoor.net/jami/divanj/fateha-shabab/ghazal-jf/sh730">شمارهٔ ۷۳۰</a></h2>
<p>زهی ابرویت قبله پاک دینان</p><p>به ناز تو خوش خاطر نازنینان</p><p>چه پنهان فتاده ست راز میانت</p><p>که گم شد در او فکر باریک بینان</p><p>فسونهای آن چشم جادو چه گویم</p><p>کزو بسته شد نطق سحرآفرینان</p><p>تو را دل خوش از حشمت خوبرویی</p><p>چه دانی غم و درد اندوهگینان</p><p>چو نعل سمندت به ره گاه سجده</p><p>نشان مانده از ابروی مه جبینان</p><p>تویی خرمن حسن و هستند بر تو</p><p>نظر دوخته هر طرف خوشه چینان</p><p>شد از عشق رسوای هر کوی جامی</p><p>ازان رفت در سلک عزلت نشینان</p><h2><a id="poem-79196" href="https://ganjoor.net/jami/divanj/fateha-shabab/ghazal-jf/sh731">شمارهٔ ۷۳۱</a></h2>
<p>موسم عید و بهار خرم و شاه جهان</p><p>سایه ابر و کنار سبزه و آب روان</p><p>مطرب خوش لهجه را بر لب نوای ارغنون</p><p>ساقی گلچهره را بر کف شراب ارغوان</p><p>ای که می لافی ز لطف طبع خود انصاف ده</p><p>در چنین حالی ز می پرهیز کردن چون توان</p><p>باده نوشین روان در جام زر ریز ای ندیم</p><p>قصه جم تا کی و افسانه نوشین روان</p><p>مطربا بر توست گوش آن مست را بشنو ز من</p><p>چند حرفی در بیان شوق و او را بشنوان</p><p>شد خراب از نیکوان هم دین و هم دنیا مرا</p><p>دیگران رنج از بدان بینند و من از نیکوان</p><p>بهر بزم شاه جامی را ز شهرستان غیب</p><p>می رسد نقل معانی کاروان در کاروان</p><h2><a id="poem-79197" href="https://ganjoor.net/jami/divanj/fateha-shabab/ghazal-jf/sh732">شمارهٔ ۷۳۲</a></h2>
<p>کنا شئون ذاتک فی وحدة البطون</p><p>صرنا سواک حیث تقلبت فی الشئون</p><p>یک جلوه کرد حسن تو بیرون فکند عکس</p><p>هر نقش دلربا که نهان بود در درون</p><p>ما را ز ذات و فعل و صفت هیچ بهره نیست</p><p>جز آنکه تو به صورت ما آمدی برون</p><p>ساقی بیا و باده بی چند و چون بیار</p><p>از بزمگاه عشق مبرا ز چند و چون</p><p>بازم رهان ز خویش که در کارگاه عشق</p><p>کاری نکرد مصلحت عقل ذوفنون</p><p>مطرب بساز پرده که عشق آشکار کرد</p><p>رازی که زیر پرده نهان بود تاکنون</p><p>جامی نشان ز منزل مقصود می دهد</p><p>ای سالکان راه طلب این تذهبون</p><h2><a id="poem-79198" href="https://ganjoor.net/jami/divanj/fateha-shabab/ghazal-jf/sh733">شمارهٔ ۷۳۳</a></h2>
<p>ای به رخت هر نفس مهر دل ما فزون</p><p>وجهک «شمس الضحی » نحن له عابدون</p><p>ابرو و قد خوشت صورت «نون والقلم »</p><p>نقش خط دلکشت معنی «ما یسطرون »</p><p>خامه ابداع را چون الف قامتت</p><p>نامده یک حرف خوش بر ورق کاف و نون</p><p>کس حرکت با سکون جمع ندیده ست ازان</p><p>با حرکات خوشت رفت ز جانم سکون</p><p>کوهکن از بیستون ساخت به صنعت ز سنگ</p><p>من شدم ای سنگدل کوه بلا را ستون</p><p>حاصل بی حاصلان چیست جدا از درت</p><p>جانی و صد گونه درد چشمی و صد قطره خون</p><p>در ز صدف دور ماند شهر گهر از کان جدا</p><p>حسرت لعلت نرفت از دل جامی برون</p><h2><a id="poem-79199" href="https://ganjoor.net/jami/divanj/fateha-shabab/ghazal-jf/sh734">شمارهٔ ۷۳۴</a></h2>
<p>دل چشمه چشمه شد ز خدنگ تو و کنون</p><p>آید به راه دیده ز هر چشمه جوی خون</p><p>خواهم که لب به آه گشایم گهی ولی</p><p>ترسم کشد زبانه برون آتش درون</p><p>می گویم از وصال تو با خود فسانه ها</p><p>درد فراق را به همین می کنم فسون</p><p>هر لحظه دل به فن دگر می بری ز خلق</p><p>در دلبری نبوده کسی چون تو ذوفنون</p><p>دل را به جرم عشق ملامت چه فایده</p><p>کش بخت تیره گشت بدین شیوه رهنمون</p><p>هر دم مکن فسون که روزی رسی به وصل</p><p>کین آرزو ز حوصله ما بود برون</p><p>در حق جامی آنچه توان می کن از جفا</p><p>مشکل که عاشق دگر افتد چنین زبون</p><h2><a id="poem-79200" href="https://ganjoor.net/jami/divanj/fateha-shabab/ghazal-jf/sh735">شمارهٔ ۷۳۵</a></h2>
<p>ز درد تا شده چشمت چو اشک ما گلگون</p><p>نشسته اند ازین درد مردمان در خون</p><p>نه درد چشم ز گردون رسید چشم تو را</p><p>مرا رسید ز درد تو ناله بر گردون</p><p>مرا تو چشمی و درد تو درد چشم من است</p><p>گرفت چشم مرا درد چو ننالم چون</p><p>ز درد اهل نظر پیش ازینت آنچه به گوش</p><p>رسیده بود بدیدی به چشم خویش اکنون</p><p>اگر تو خون نکنی کم به درد چشم ای کاش</p><p>که دمبدم نکند غمزه تو خون افزون</p><p>هزار چشم برون در تو فرش ره است</p><p>بدان امید که یکدم قدم نهی بیرون</p><p>سواد گفته جامی فسون هر درد است</p><p>ولی به چشم تو مشکل درآید این افسون</p><h2><a id="poem-79201" href="https://ganjoor.net/jami/divanj/fateha-shabab/ghazal-jf/sh736">شمارهٔ ۷۳۶</a></h2>
<p>تبارک الله ازین شکل و شیوه موزون</p><p>تو را رسد که بنازی به حسن روزافزون</p><p>چو زندگانی عاشق به وصل معشوق است</p><p>یکی ست فرقت لیلی و مردن مجنون</p><p>گمان صبر و سکون داشتم به خود لیکن</p><p>چو از تو دور فتادم چه جای صبر و سکون</p><p>ز جان سوختگان غمت برآمد دود</p><p>تو را چو گرد شکر خاست خط غالیه گون</p><p>همی فتاد ز بار غم تو خانه دل</p><p>اگر نه تیر تو بودی درین خرابه ستون</p><p>ز نقد عشق چو باشد خزانه دل را</p><p>چه سود حشمت جمشید و گنج افریدون</p><p>به تیغ مهر چو آن ماه کشت جامی را</p><p>چه جرم بر روش چرخ و گردش گردون</p><h2><a id="poem-79202" href="https://ganjoor.net/jami/divanj/fateha-shabab/ghazal-jf/sh737">شمارهٔ ۷۳۷</a></h2>
<p>ای با لب تو طوطی شیرین زبان زبون</p><p>کردی عنان ز پنجه سیمینبران برون</p><p>با حسن التفات تو معتاد گشته ام</p><p>بر ما مکن عبور تغافل کنان کنون</p><p>گر بشکنی به سنگ ستم حقه دلم</p><p>جز گوهر نیاز نیابی در آن درون</p><p>لب تشنه می روم ز غمت گر چه می رود</p><p>بر رویم از دو دیده پرخون عیان عیون</p><p>خواهی دلا بپای کنی خیمه مراد</p><p>زان مو طلب طناب وز آن قد ستان ستون</p><p>در ملک عشق منصب عالی و دون بسیست</p><p>نیکان نموده میل به عالی بدان به دون</p><p>جامی علم به عالم دیوانگی فراخت</p><p>چون ساخت عشق رایت فرزانگان نگون</p><h2><a id="poem-79203" href="https://ganjoor.net/jami/divanj/fateha-shabab/ghazal-jf/sh738">شمارهٔ ۷۳۸</a></h2>
<p>صوفی چه فغان است که من این الی این</p><p>این نکته عیان است من العلم الی العین</p><p>ماالحاصل فی البین چه گویی سفری کن</p><p>چون خضر و بجوی این گهر از مجمع بحرین</p><p>در ذمه ما دین بود پرتو هستی</p><p>کو جذب فنایی که مؤدی شود این دین</p><p>در مشرب توحید بود وهم دویی کفر</p><p>در مذهب تقلید بود نفی دویی شین</p><p>این وحدت محض است که از کثرت تکرار</p><p>گاه اربعه و گاه ثلاثه ست و گه اثنین</p><p>عینی ست یگانه که چو از قید تعین</p><p>افزود بر آن نقطه پدید آمد ازو غین</p><p>جامی مکن اندیشه نزدیکی و دوری</p><p>لاقرب ولا بعد ولا وصل ولا بین</p><h2><a id="poem-79204" href="https://ganjoor.net/jami/divanj/fateha-shabab/ghazal-jf/sh739">شمارهٔ ۷۳۹</a></h2>
<p>ای ز خورشید رخت تا ماه بعد المشرقین</p><p>اهل بینش را تماشای جمالت فرض عین</p><p>روی تو چون مه عیان سر دهانت بس نهان</p><p>در میان این و آن موی میانت بین بین</p><p>سبحه در گردن عصا در کف مصلا بر کتف</p><p>پای تا سر شیخ شهرت جوی ما شید است و شین</p><p>استخوانم شد ز غم صد پاره و هر پاره ای</p><p>زان مقامر پیشه دارد داغهای چون کعبتین</p><p>جان که از لب دادیم بستان به تیغ از من مباد</p><p>کز جهان بندم ز عشقت رخت ادا ناکرده دین</p><p>صوفی این دلق ملمع صرف وجه باده کن</p><p>در لباس صورت از رندان نشاید زیب و زین</p><p>عزم مسجد کردم از میخانه پیر میفروش</p><p>گفت یار اینجاست جامی این تمشی این این</p><h2><a id="poem-79205" href="https://ganjoor.net/jami/divanj/fateha-shabab/ghazal-jf/sh740">شمارهٔ ۷۴۰</a></h2>
<p>بیا ای اهل دل را قرة العین</p><p>کمان ابروانت قاب قوسین</p><p>میان موی تا موی میانت</p><p>نمی بیند خرد یک موی مابین</p><p>لبت را گفتم ای جان این قلبی</p><p>دهانت گفت پنهان حیث لا این</p><p>به وام از میکده بردم سبویی</p><p>مرا بادا به گردن دایم این دین</p><p>ز جامی گر تو سر خواهی و دیده</p><p>برد فرمان تو بالرأس والعین</p><h2><a id="poem-79206" href="https://ganjoor.net/jami/divanj/fateha-shabab/ghazal-jf/sh741">شمارهٔ ۷۴۱</a></h2>
<p>ای ز لعلت کامجو روح الامین</p><p>خط سبزت رحمة للعالمین</p><p>گل لطافت دارد و سرو اعتدال</p><p>تو سهی قامت هم آن داری هم این</p><p>در رهم گر گویی از سرکن قدم</p><p>پایم از شادی نیاید بر زمین</p><p>گرد سبزه کم نشیند باغبان</p><p>تا نشاندی سبزه گرد یاسمین</p><p>گر نبینم هفته ای ماه رخت</p><p>بگذرم آهم ز چرخ هفتمین</p><p>تا کمین کردی تو شیران گشته اند</p><p>آهوی چشم تو را صید کمین</p><p>ریخته در پای تو جامی ز چشم</p><p>همچو نظم خویش درهای ثمین</p><h2><a id="poem-79207" href="https://ganjoor.net/jami/divanj/fateha-shabab/ghazal-jf/sh742">شمارهٔ ۷۴۲</a></h2>
<p>ترک شهر آشوب من زینسان که شد صحرانشین</p><p>خواهم از شوقش به صحرا رو نهادن بعد ازین</p><p>هر کجا منزل کند شب گر تواند زآسمان</p><p>مه زند بهر نزولش خیمه بر روی زمین</p><p>توسن عقلم که از عشق بتان سر می کشد</p><p>عشوه آن شهسوار آخر کشیدش زیر زین</p><p>آن سپاهی را نبینم جز به لشکرگاه حشر</p><p>گر چنین آرد سپاه هجر بر جانم کمین</p><p>زارم از دوری خدا را ای که سویش می روی</p><p>چشم خود می بخشمت بستان و از دورش ببین</p><p>کحل دولت خواهی از میل سعادت دیده را</p><p>خاکی از پایش بجو خاشاکی از راهش بچین</p><p>کمترین بندگان جامی به یادش داد جان</p><p>هیچ کس یادش نداد از بندگان کمترین</p><h2><a id="poem-79208" href="https://ganjoor.net/jami/divanj/fateha-shabab/ghazal-jf/sh743">شمارهٔ ۷۴۳</a></h2>
<p>مشو سنگین دلا مشغول چوگان باختن چندین</p><p>یکی چوگان حوالت کن به من جانبازی من بین</p><p>نظر بر گوی داری اینقدر گویی نمی دانی</p><p>که سرگردان تر از گویم درین میدان من مسکین</p><p>مزن چوگان مباد افگار گردد آن کف نازک</p><p>مران توسن مباد آزار گیرد آن تن سیمین</p><p>مه از خنگ فلک خواهد به پای مرکبت افتد</p><p>چو با این عشوه و دستان کنی جولان ز پشت زین</p><p>چه تازی هر طرف توسن خدا را بهر آسایش</p><p>فرود آ لحظه ای بر دیده گریان من بنشین</p><p>دل و جانم فدای آن رخ پرخوی که پنداری</p><p>قران کرده ست خورشید جهان افروز با پروین</p><p>مینداز از نظر جانا چنین یکباره جامی را</p><p>که هم دل در سر و کار تو کرد آن مبتلا هم دین</p><h2><a id="poem-79209" href="https://ganjoor.net/jami/divanj/fateha-shabab/ghazal-jf/sh744">شمارهٔ ۷۴۴</a></h2>
<p>کشیده بود مه از حسن سر به چرخ برین</p><p>چو دید روی تو آمد ز آسمان به زمین</p><p>ز دیده بس که نگین های لعل ریخت گرفت</p><p>گدای تو همه روی زمین به زیر نگین</p><p>کمین چشم تو را بنده ایم بهر خدای</p><p>مپوش چشم عنایت ز بندگان کمین</p><p>شمیم زلف تو شد همدم نسیم شمال</p><p>ز رشک نافه به صحرا فکند آهوی چین</p><p>ز خود روم چو تو آیی و حال من بینی</p><p>وگر زمن نشود باورت بیا و ببین</p><p>منم به میکده عشق گشته مفلس و عور</p><p>نه جان به جای نه جانان نه دل به دست نه دین</p><p>مبین حقارت جامی که در هوای قدت</p><p>همای همت او طائری ست سدره نشین</p><h2><a id="poem-79210" href="https://ganjoor.net/jami/divanj/fateha-shabab/ghazal-jf/sh745">شمارهٔ ۷۴۵</a></h2>
<p>پس از مردن به خاک من گذر کن غمگذار من</p><p>ببین صد حرف غم در هر خط از لوح مزار من</p><p>به کویت بس که آه آتشین از دل برآوردم</p><p>سگت را داغها مانده ست بر جان یادگار من</p><p>نبیند کس فروغ مهر را تا حشر اگر ناگه</p><p>فتد بر روی روز این سایه شبهای تار من</p><p>فرود آید شبی این کلبه غم بر سرم زینسان</p><p>که طوفان می کند در گریه چشم اشکبار من</p><p>به خاک من چو باد ار بگذری ای جان پس از عمری</p><p>برت صد داستان غم فرو ریزد غبار من</p><p>خدا را شهسوارا بیش ازین جولان مده توسن</p><p>که شد یکبارگی از کف عنان اختیار من</p><p>ز عشقت مرد مسکین جامی و نامد تو را در دل</p><p>که بود افتاده روزی بیدلی بر رهگذار من</p><h2><a id="poem-79211" href="https://ganjoor.net/jami/divanj/fateha-shabab/ghazal-jf/sh746">شمارهٔ ۷۴۶</a></h2>
<p>ای ز عشقت صد بلا بر جان غم پرورد من</p><p>کرده آشوب غمت تاراج خواب و خورد من</p><p>من ندارم تاب بی دردی خدا را ای طبیب</p><p>مرهمی فرما که هر دم بیش گردد درد من</p><p>خاک گشتم در رهت بگذر به من ای سروناز</p><p>پیش ازان روزی که آیی و نیابی گرد من</p><p>سوی تو همراه اشک آمد تنم دامن مکش</p><p>ای گل خندان ازین خاشاک آب آورد من</p><p>دیگری را بر تو چون گیرم بدل چون مثل تو</p><p>در همه عالم نیابد فکر عالم گرد من</p><p>ره به گلزارم مده بی او مباد ای باغبان</p><p>تازه گلها را خزان آید ز آه سرد من</p><p>گفته جامی ندارد رنگی از سودای ما</p><p>شرم دار آخر ز اشک سرخ و رنگ زرد من</p><h2><a id="poem-79212" href="https://ganjoor.net/jami/divanj/fateha-shabab/ghazal-jf/sh747">شمارهٔ ۷۴۷</a></h2>
<p>روزی که می سرشت فلک آب و خاک من</p><p>می سوخت ز آتش تو دل دردناک من</p><p>سررشته وصال تو گر آمدی به کف</p><p>پیوند یافتی جگر چاک چاک من</p><p>هر چند دل ز یاری خود پاک بینمت</p><p>دانم سرایتی بکند عشق پاک من</p><p>روزی که می نوشت قضا نامه اجل</p><p>شد نامزد به تیغ جفایت هلاک من</p><p>جامی مجوی خوش دلی از من که در ازل</p><p>آمیختند با غم و درد آب و خاک من</p><h2><a id="poem-79213" href="https://ganjoor.net/jami/divanj/fateha-shabab/ghazal-jf/sh748">شمارهٔ ۷۴۸</a></h2>
<p>نوبهاران که دمد شاخ گلی از گل من</p><p>غنچه هایش بود آغشته به خون دل من</p><p>بی تو زینسان که به جان آمدم از هستی خویش</p><p>زود باشد که شود کوی عدم منزل من</p><p>نبود همره جانم به جز اندیشه تو</p><p>چون ببندند ازین دیر فنا محمل من</p><p>لطف فرما و بکش تیغ و بکش زار مرا</p><p>گر چه حیف است که باشد چو تویی قاتل من</p><p>این چه سود است و چه سودا که به بازار غمت</p><p>سیم اشک و زر رخساره بود حاصل من</p><p>زانچه سلطان خیال تو مرا تعیین کرد</p><p>دم نقد اشک چو خون بیش نشد واصل من</p><p>جامیا تا بتوان جام می از دست منه</p><p>که ازین یافت گشایش همگی مشکل من</p><h2><a id="poem-79214" href="https://ganjoor.net/jami/divanj/fateha-shabab/ghazal-jf/sh749">شمارهٔ ۷۴۹</a></h2>
<p>زان خط کرام الکاتبین تا خواند حسب حال من</p><p>ننوشت جز سودای او در نامه اعمال من</p><p>زینسان که با من می کند هندوی زلفش سرکشی</p><p>خواهد شد از کف عاقبت سرشته اقبال من</p><p>هرگه که تنها رو نهم تا بینم آن خورشید را</p><p>آید رقیب رو سیه چون سایه از دنبال من</p><p>در گلشن عیش از دلم کم جو نشان خرمی</p><p>کافتاده در دام بلا آن مرغ فارغ بال من</p><p>خاموشی عشقم رهاند از شیوه بحث و جدل</p><p>رفت آنکه رفتی تا فلک فریاد قیل و قال من</p><p>پیش سگان کوی او مالم برای آب رو</p><p>بر خاک ره روی چو زر این ست جاه و مال من</p><p>قاصد که گفت آن سنگدل بر قتل جامی قرعه زد</p><p>زین مژده اقبال شد پیک مبارک فال من</p><h2><a id="poem-79215" href="https://ganjoor.net/jami/divanj/fateha-shabab/ghazal-jf/sh750">شمارهٔ ۷۵۰</a></h2>
<p>با یار کوچ کرده که گوید پیام من</p><p>وانجا به جز صبا که رساند سلام من</p><p>من کیستم که نامه فرستم به سوی او</p><p>در نامه سگانش نویسید نام من</p><p>جانم ستد که از لب شیرین عوض دهم</p><p>رفت آخر و به گردن خود برد وام من</p><p>عمری ز اشک دانه فشاندم ولی چه سود</p><p>چون نامد آن کبوتر رحمت به دام من</p><p>ای صید پیشه چاره چه سازم خدای را</p><p>کان آهوی رمیده شود صید رام من</p><p>تا کی به وصل سیم عذاران کنم طمع</p><p>صد ره مرا بسوخت طمع های خام من</p><p>جامی مگوی کین همه مستی و شور چیست</p><p>کز خم عشق پر ترک افتاد جام من</p><h2><a id="poem-79216" href="https://ganjoor.net/jami/divanj/fateha-shabab/ghazal-jf/sh751">شمارهٔ ۷۵۱</a></h2>
<p>ای ز تو کوه کوه غم بر دل مبتلای من</p><p>نیست مراد خاطرت جز غم و جز بلای من</p><p>هر مژه کرده جوی خون بر رخ من روان ولی</p><p>کیست که با تو دم زند از من و ماجرای من</p><p>مهر و وفای من مبین ترک جفای خود مکن</p><p>زانکه جفای چون تویی نیست کم از وفای من</p><p>گر چو سگان دهند ره در پی محمل توام</p><p>چرخ به فرق سرکشد هودج کبریای من</p><p>نامه صفت سیاه رو مانم اگر نه فضل تو</p><p>خامه مغفرت کشد بر ورق خطای من</p><p>باد همیشه تا بود نام و نشان ز بود ما</p><p>مسند ناز جای تو خاک نیاز جای من</p><p>تا به کرشمه گفته ای مردم چشم جامیم</p><p>چشم سپهر می برد سرمه ز خاک پای من</p><h2><a id="poem-79217" href="https://ganjoor.net/jami/divanj/fateha-shabab/ghazal-jf/sh752">شمارهٔ ۷۵۲</a></h2>
<p>ای خاک پای توسنت افزوده آب روی من</p><p>در عشقت از روز ازل با محنت و غم خوی من</p><p>هر روز بر شکل دگر خود را به راهت افکنم</p><p>باشد ندانی کان منم بینی به رحمت سوی من</p><p>در جست و جوی وصل تو آمد به سر عمرم ولی</p><p>نبود به جز بی حاصلی محصول جست و جوی من</p><p>تا کی پی آغوش تو هر سو برم دست هوس</p><p>مشکل که آرد چون تویی سر در خم بازوی من</p><p>زین گونه کز سر تا قدم بگرفت دردت مو به مو</p><p>شاید که خیزد دمبدم صد ناله از هر موی من</p><p>دانم که گردد عاقبت آلوده خراب اجل</p><p>این سر که دارد روز و شب بالین سر زانوی من</p><p>خوش آنکه شب با پاسبان گفتی که جامی را بران</p><p>تا چند باشد تنگ ازو جا بر سگان کوی من</p><h2><a id="poem-79218" href="https://ganjoor.net/jami/divanj/fateha-shabab/ghazal-jf/sh753">شمارهٔ ۷۵۳</a></h2>
<p>نگار شوخ چشم تیز خشم تندخوی من</p><p>نمی بیند به چشم مرحمت یک بار سوی من</p><p>به رویم از مژه خوناب وز دل خون ناب آمد</p><p>چه گویم کز فراق او چها آمد به روی من</p><p>دم قتلم چو تیغ او ز سوز سینه بگدازد</p><p>ز آب زندگانی خوشتر آید در گلوی من</p><p>تماشای رخش را هر سر مو گر شود چشمی</p><p>سر مویی نگردد کم به رویش آرزوی من</p><p>در آن کو عمرها گشتم نگفت آن بی وفا هرگز</p><p>که این مسکین سرگردان چه می جوید به کوی من</p><p>به خوبان عشق ورزیدن مرا خویی ست دیرینه</p><p>به زودی کی توان ای پندگو اصلاح خوی من</p><p>مگو جامی کزان مشکین سلاسل پای دل بگسل</p><p>که پیوندی ست با او محکم از هر تار موی من</p><h2><a id="poem-79219" href="https://ganjoor.net/jami/divanj/fateha-shabab/ghazal-jf/sh754">شمارهٔ ۷۵۴</a></h2>
<p>کس وصالت چنین نخواست که من</p><p>وز فراقت چنین نکاست که من</p><p>گفته ای بر رخم که عاشق تر</p><p>چهره زرد من گواست که من</p><p>همه کس مبتلای توست ولی</p><p>نه بدین گونه مبتلاست که من</p><p>دل که درمانده جدایی توست</p><p>نه چنان از درت جداست که من</p><p>کیست گفتم به راستی چو قدت</p><p>سرو بالا کشید راست که من</p><p>گفت جامی که می برد سوی دوست</p><p>باد صبح از میانه برخاست که من</p><p>بی تو هستم میان آتش و آب</p><p>کز دل و دیده عمرهاست که من</p><h2><a id="poem-79220" href="https://ganjoor.net/jami/divanj/fateha-shabab/ghazal-jf/sh755">شمارهٔ ۷۵۵</a></h2>
<p>ای غمت شادکامی دل من</p><p>وز غمت پر تمامی دل من</p><p>شد به عشق تو در جهان بدنام</p><p>این بود نیکنامی دل من</p><p>صرف سودای زلف و خال تو شد</p><p>نقد عمر گرامی دل من</p><p>گرد رخ دور خط مشکینت</p><p>هست طوق غلامی دل من</p><p>زود بگذشت در رهت ز دو کون</p><p>بنگر تیزگامی دل من</p><p>می برد مهر خامی از میوه</p><p>برد مهر تو خامی دل من</p><p>از هجوم سموم گردش دهر</p><p>شعر جامی ست حامی دل من</p><h2><a id="poem-79221" href="https://ganjoor.net/jami/divanj/fateha-shabab/ghazal-jf/sh756">شمارهٔ ۷۵۶</a></h2>
<p>چه کمر بسته ای به کین با من</p><p>که خوشی با همه همین با من</p><p>سرو نازی و هرگزت ننشاند</p><p>یک زمان بخت بر زمین با من</p><p>چه خطا دیده ای ز من که تو را</p><p>شد چنان طبع نازنین با من</p><p>که به کام تو زهر با دگران</p><p>خوشتر آید از انگبین با من</p><p>من که باشم که گویمت همه عمر</p><p>باش همراز و همنشین با من</p><p>قرنها داغ انتظار کشم</p><p>تا شوی ساعتی قرین با من</p><p>گفتی از کوی ما برو جامی</p><p>رفتم اینک نه دل نه دین با من</p><h2><a id="poem-79222" href="https://ganjoor.net/jami/divanj/fateha-shabab/ghazal-jf/sh757">شمارهٔ ۷۵۷</a></h2>
<p>صوفی متاع صومعه رهن شراب کن</p><p>پیرانه سر تلافی عهد شباب کن</p><p>مستم ز نشئه می عشق پریوشی</p><p>بر یاد لعلش از دو سه جامم خراب کن</p><p>عیب است لاف عشق جوانان و عهد شیب</p><p>موی سفیدم از می گلگون خضاب کن</p><p>بدنام و شهر رانده و رسوای عالمیم</p><p>ای پارسا ز صحبت ما اجتناب کن</p><p>کسب کمال و فضل فضولی ست ای پسر</p><p>از عاشقان فضیلت عشق اکتساب کن</p><p>معنی یکی ست گر چه صور مختلف فتاد</p><p>این نکته را قیاس ز بحر و حباب کن</p><p>جامی جناب پیر مغان قبله دعاست</p><p>هر چیز کالتماس کنی زان جناب کن</p><h2><a id="poem-79223" href="https://ganjoor.net/jami/divanj/fateha-shabab/ghazal-jf/sh758">شمارهٔ ۷۵۸</a></h2>
<p>عاشقان را قوت جان از لعل شکرخند کن</p><p>سرکشان را پای دل در زلف مشکین بند کن</p><p>سوخت جانم در تمنای لب شیرین تو</p><p>تلخکامی را به دشنامی ز خود خرسند کن</p><p>گر گسست از دست مظلومان عنان تو سنت</p><p>رشته جان از تنم برکش بدان پیوند کن</p><p>تا به کی فارغ گذشتن از گرفتاران دل</p><p>گوشه چشمی به حال ناتوانی چند کن</p><p>عکس لب در جام می بنمای و آنگه خوش بنوش</p><p>شربت تلخ است آن را چاشنی از قند کن</p><p>وعده وصل ار دهی خوش کن به سوگندی دلم</p><p>نقد جان بستان ز من کفارت سوگند کن</p><p>مرد حاجتمند یک دیدار جامی بر درت</p><p>رحمتی بر حال درویشان حاجتمند کن</p><h2><a id="poem-79224" href="https://ganjoor.net/jami/divanj/fateha-shabab/ghazal-jf/sh759">شمارهٔ ۷۵۹</a></h2>
<p>پیاده سوی چمن سرو من گذار مکن</p><p>به سبزه و سمن آن پای را فگار مکن</p><p>به خون نشست گل از رشک سبزه بهر خدا</p><p>که پا برهنه دگر گشت جویبار مکن</p><p>گل است آن کف پا گل به پیش او خاری</p><p>به خاک پات که آزار گل به خار مکن</p><p>به خنجر ستم و جور سینه ام مشکاف</p><p>چو لاله داغ نهان من آشکار مکن</p><p>چو خوی تلخ توام ناامید خواهد کشت</p><p>مرا به عشوه شیرین امیدوار مکن</p><p>به مردم از تو بسی لاف آبرو زده ام</p><p>مران به خواریم از پیش و شرمسار مکن</p><p>نماند دل که ز درد تو خون نشد جامی</p><p>خدای را که چنین ناله های زار مکن</p><h2><a id="poem-79225" href="https://ganjoor.net/jami/divanj/fateha-shabab/ghazal-jf/sh760">شمارهٔ ۷۶۰</a></h2>
<p>ای دیده بشنو گفت من نظاره آن رو مکن</p><p>من خو به هجران کرده ام دیگر مرا بدخو مکن</p><p>ای کز پی نظاره ره بر کوی آن مه می کنی</p><p>یا ترک دین و دل بگو یا خود گذر زانسو مکن</p><p>رویش ببین ای باغبان شرمی بدار از روی خود</p><p>پیش چنان رو بیش ازین وصف گل خودرو مکن</p><p>ای بسته دل در نیکوان با طعن دشمن شاد زی</p><p>روی نکو می بایدت اندیشه از بدگو مکن</p><p>هم یاد او می سوزدم هم گفتن غیری ازو</p><p>رحمی نما ای همنشین چندین حدیث او مکن</p><p>ایمن نمی بینم دلی از چشم سحرانگیز تو</p><p>چندین فسون دلبری تعلیم آن جادو مکن</p><p>جامی به جان آمد سگش از ناله و فریاد تو</p><p>شبهای تنهایی دگر جا بر سر آن کو مکن</p><h2><a id="poem-79226" href="https://ganjoor.net/jami/divanj/fateha-shabab/ghazal-jf/sh761">شمارهٔ ۷۶۱</a></h2>
<p>با اسیران ای رقیب آغاز بدخویی مکن</p><p>تلخ کردی عیش ما چندین ترشرویی مکن</p><p>در حق ما گر بد اندیشد رقیب از خوی بد</p><p>تو رخ نیکوی خود بین غیر نیکویی مکن</p><p>ای خوش آن شبها که پایت را کنم بر دیده جا</p><p>تو کشی از ناز پا سوی خود و گویی مکن</p><p>از تو بوی جان دمد وز باد بستان بوی گل</p><p>بیش ازین گو پیش تو اظهار خوشبویی مکن</p><p>زان دو ساعد پنجه صبر مرا برتافتی</p><p>ناتوانم با من اینسان سخت بازویی مکن</p><p>کس نمی بینم که سحر چشم تو خوابش نبست</p><p>بیش ازین آن شوخ را تعلیم جادویی مکن</p><p>رسم تو دلجویی آمد این زمان کاندر رهت</p><p>نقد دل گم کرد جامی ترک دلجویی مکن</p><h2><a id="poem-79227" href="https://ganjoor.net/jami/divanj/fateha-shabab/ghazal-jf/sh762">شمارهٔ ۷۶۲</a></h2>
<p>بنمای رخ که مطلع صبح صفاست این</p><p>آیینه جمال نمای خداست این</p><p>کردم بسی طفیل سگان بر در تو جای</p><p>هرگز نگفتیم چه کس است از کجاست این</p><p>بر سینه می زدم ز غمت سنگ هر که دید</p><p>گفتا به عشق سنگ دلی مبتلاست این</p><p>هرگز نکردی از لب خود کام من روا</p><p>ای بی وفا به شرع وفا کی رواست این</p><p>زلف دوتاست پیش رخم گفته ای نقاب</p><p>زلف دو تا مگوی که دام بلاست این</p><p>بیگانه وار می گذری بر گدای خویش</p><p>آخر نه با سگان درت آشناست این</p><p>می زد رقیب طعنه جامی سگ تو گفت</p><p>هیچش مگو که همدم دیرین ماست این</p><h2><a id="poem-79228" href="https://ganjoor.net/jami/divanj/fateha-shabab/ghazal-jf/sh763">شمارهٔ ۷۶۳</a></h2>
<p>بیمار غمت را نفس بازپس است این</p><p>پاس نفسش دار که آخر نفس است این</p><p>بی واسطه گفت زبان پرسش او کن</p><p>کش واسطه رحمت جاوید بس است این</p><p>ای بوالهوس از معرکه عشق و ملامت</p><p>بگذر به سلامت که نه جای هوس است این</p><p>از ناله ما فارغی ای صاحب محمل</p><p>در گوش تو گویی نغمات جرس است این</p><p>از گلشن فیروزه چرخم چه گشاید</p><p>مرغ دل محنت زدگان را قفس است این</p><p>گاهی که خرامی سر من زیر قدم کن</p><p>انگار فتاده به زمین خار و خس است این</p><p>عمری به درت جامی درمانده به سر برد</p><p>یک بار نگفتی که بر این در چه کس است این</p><h2><a id="poem-79229" href="https://ganjoor.net/jami/divanj/fateha-shabab/ghazal-jf/sh764">شمارهٔ ۷۶۴</a></h2>
<p>مهی از راه برآمد نه که افزون ز مه است این</p><p>سر من خاک ره او اگر آن کج کله است این</p><p>همه حسن است و ملاحت همه لطف است و صباحت</p><p>نه بت چارده ساله که مه چارده است این</p><p>شده بر هر سر راهش سپهی جمع ز خوبان</p><p>بشکن گو سپه شه که شه صد سپه است این</p><p>نه مرا بستر لعل است شب اندر ته پهلو</p><p>که ز خون مژه بسته جگر ته به ته است این</p><p>چو شب از محنت فرقت اگرم روز سیه شد</p><p>نکنم ناله ازان مه که ز بخت سیه است این</p><p>من و ویرانه محنت که به شبهای جدایی</p><p>دل خو کرده به غم را شده آرامگه است این</p><p>به رهت پست فتاده ست سر جامی بیدل</p><p>قدمی رنجه کن آخر نه کم از خاک ره است این</p><h2><a id="poem-79230" href="https://ganjoor.net/jami/divanj/fateha-shabab/ghazal-jf/sh765">شمارهٔ ۷۶۵</a></h2>
<p>هر سو مرو جولان کنان چابک سوارا بیش ازین</p><p>از کف برون رفته عنان مپسند ما را بیش ازین</p><p>بهر نثارت هر نفس جانی به دست آییم و بس</p><p>بستان که نبود دسترس مشتی گدا را بیش ازین</p><p>خون دل هر مرد و زن آمد برون از هر شکن</p><p>جانا گره محکم مزن زلف دو تا را بیش ازین</p><p>برطرف بستان جا مکن در پای گل ماوا بکن</p><p>با سرو هم بالا مکن شاخ گیا را بیش ازین</p><p>از جنبش پیراهنت آزرده می گردد تنت</p><p>رخصت مده پیراهنت گشتن صبا را بیش ازین</p><p>جان می دهم بهر خدا گردی ده از راهت مرا</p><p>هر چند می دانی بها آن توتیا را بیش ازین</p><p>جامی ز هر سیمینبری با سنگ تو دارد سری</p><p>ضایع مکن با دیگری سنگ جفا را بیش ازین</p><h2><a id="poem-79231" href="https://ganjoor.net/jami/divanj/fateha-shabab/ghazal-jf/sh766">شمارهٔ ۷۶۶</a></h2>
<p>مردم شکارا کین مجو با دوستداران بیش ازین</p><p>کافر سوارا سرمکش زین خاکساران بیش ازین</p><p>آهنگ ناز و کین مکن تاراج عقل و دین مکن</p><p>بهر خدا آیین مکن آزار یاران بیش ازین</p><p>بر ریش دل مرهم بود داغت منه بهر خدا</p><p>داغ غم بی مرهمی بر دلفگاران بیش ازین</p><p>گفتی غم و درد تو را هر دم فزایم اندکی</p><p>دارند امید از خوی تو امیدواران بیش ازین</p><p>بردی نخست از دل قرار آنگه نهفتی رخ ز ما</p><p>مپسند آیین جفا با بی قراران بیش ازین</p><p>باز ای سوار کج کله بر ما چه می رانی سپه</p><p>بگذر که نبود مور را تاب سواران بیش ازین</p><p>نعل سمندش جامیا حیف است کآلاید به گل</p><p>بر رهگذار او مریز از دیده باران بیش ازین</p><h2><a id="poem-79232" href="https://ganjoor.net/jami/divanj/fateha-shabab/ghazal-jf/sh767">شمارهٔ ۷۶۷</a></h2>
<p>این منم یارب ز درد عاشقی زار این چنین</p><p>کس مبادا در جهان هرگز گرفتار این چنین</p><p>ای که می بینم تو را اکنون عنان دل به کف</p><p>حال من بین دل مده از دست زنهار این چنین</p><p>نی ز بختم روی یاری نی ز یار امید لطف</p><p>آه من چون می زیم بخت آنچنان یار این چنین</p><p>در خور مهر و وفا گر نیستم بهر خدا</p><p>از جفاهای خودم محروم مگذار این چنین</p><p>نور چشم من چه واقع شد گناه ما چه بود</p><p>کز نظر انداختی ما را به یکبار این چنین</p><p>دل ندادم تا ندیدم از تو صد لطف و کرم</p><p>من چه دانستم که خواهی شد ستمگار این چنین</p><p>گر به تیغ عشق جامی کشته شد تدبیر چیست</p><p>عشق اگر این ست خواهد کشت بسیار این چنین</p><h2><a id="poem-79233" href="https://ganjoor.net/jami/divanj/fateha-shabab/ghazal-jf/sh768">شمارهٔ ۷۶۸</a></h2>
<p>الله الله کیست مست باده ناز این چنین</p><p>کرده با خونین دلان بدمستی آغاز این چنین</p><p>چند بار سرکشم خواهم فکندن در رهش</p><p>گر رسد بار دگر مست و سرانداز این چنین</p><p>قالب فرسوده را خواهد شکستن چون قفس</p><p>مرغ جان را گر بود سوی تو پرواز این چنین</p><p>راز عشقت را چو جان می خواستم دارم نهان</p><p>وه چه بودی گر نبودی گریه غماز این چنین</p><p>زار می بیند مرا وانگه تغافل می کند</p><p>از چه شد نامهربان آن نازنین باز این چنین</p><p>می ندانم چشم بهبود از کجا دارم که هست</p><p>عشق بدخو یار ظالم چرخ ناساز این چنین</p><p>گر سر جامی نگشتی پست زیر پای دوست</p><p>کی میان عاشقان بودی سرافراز این چنین</p><h2><a id="poem-79234" href="https://ganjoor.net/jami/divanj/fateha-shabab/ghazal-jf/sh769">شمارهٔ ۷۶۹</a></h2>
<p>بیا جانا دل پر درد من بین</p><p>سرشک گرم و آه سرد من بین</p><p>غم مهجوری و بار صبوری</p><p>همه بر جان غم پرورد من بین</p><p>چو جان ازگرد تن دامن فشاند</p><p>به دامانت نشسته گرد من بین</p><p>تنم را سیل اشک آورد سویت</p><p>خس و خاشاک آب آورد من بین</p><p>مگو رنگی ندارد جامی از عشق</p><p>سرشک سرخ و روی زرد من بین</p><h2><a id="poem-79235" href="https://ganjoor.net/jami/divanj/fateha-shabab/ghazal-jf/sh770">شمارهٔ ۷۷۰</a></h2>
<p>قبای ناز درپوش و نیاز پادشاهان بین</p><p>کلاه دلبری کج نه شکست کج کلاهان بین</p><p>غم شبهای ما خواهی که چون روزت شود روشن</p><p>بیا و ناله شبگیر و آه صبحگاهان بین</p><p>چو کس را باز نبود در حریم حرمتت باری</p><p>سمند ناز بیرون ران و حال دادخواهان بین</p><p>ز دود دل سیه شد روی ما شبهای هجر ای مه</p><p>زکات حسن را روزی سوی این روسیاهان بین</p><p>شب است و بادیه هم راه ناپیدا و هم رهبر</p><p>بیا ای کعبه جان محنت گم کرده راهان بین</p><p>پناه ار ندهیم در سایه دیوار خود باری</p><p>به چشم مرحمت یک بار سوی بی پناهان بین</p><p>قدم در کوی عشقش می نهی اول بیا جامی</p><p>به تیغ بی نیازی کشته هر سو بی گناهان بین</p><h2><a id="poem-79236" href="https://ganjoor.net/jami/divanj/fateha-shabab/ghazal-jf/sh771">شمارهٔ ۷۷۱</a></h2>
<p>طره شبرنگ و جعد مشکسای خویش بین</p><p>در خم هر موی صد دل مبتلای خویش بین</p><p>بر لب بام آ شبی هر سو چو من افتاده ای</p><p>سر نهاده زیر دیوار سرای خویش بین</p><p>برنشان پای تو رخ سوده ام شب تا سحر</p><p>از رخم اینک نشان بر خاک پای خویش بین</p><p>ز آرزوی یک نظر می میرم ای سلطان حسن</p><p>سرکشی از سر بنه سوی گدای خویش بین</p><p>برگ گل دیدن ز جیب غنچه گر داری هوس</p><p>دامن پیراهن از چاک قبای خویش بین</p><p>چند می پرسی کزین گونه چرا بیدل شدی</p><p>آینه بردار و شکل دلربای خویش بین</p><p>می روی تند و چو جامی صد گرفتار از قفا</p><p>آخر ای بی رحم یک بار از قفای خویش بین</p><h2><a id="poem-79237" href="https://ganjoor.net/jami/divanj/fateha-shabab/ghazal-jf/sh772">شمارهٔ ۷۷۲</a></h2>
<p>جلوه آن شوخ و جولان سمند او ببین</p><p>هر طرف آزاده ای سر در کمند او ببین</p><p>فتنه را خواهی پی تاراج عقل و دین سوار</p><p>کرده جا بر پشت زین سرو بلند او ببین</p><p>بس که خون گریم به راهش چون مه نو در شفق</p><p>غرقه در خون دلم نعل سمند او ببین</p><p>لب ز می تر کرد طاووسان باغ سدره را</p><p>چون مگس پیرامن جلاب قند او ببین</p><p>ای که گویی گریه تلخ تو چندین بهر چیست</p><p>خنده شیرین ز لعل نوشخند او ببین</p><p>چشم بد را خالش افشانده ست بر آتش سپند</p><p>خط مشکین گرد رخ دود سپند او ببین</p><p>گفته ای جامی سبکبار است در جانش درآی</p><p>کوه محنت بر دل اندوهمند او ببین</p><h2><a id="poem-79238" href="https://ganjoor.net/jami/divanj/fateha-shabab/ghazal-jf/sh773">شمارهٔ ۷۷۳</a></h2>
<p>ای به رخسار چو مه چشم و چراغ دگران</p><p>سوختم چند شوی مرهم داغ دگران</p><p>یار دمساز کسان وصل چه داریم طمع</p><p>نتوان خورد بر از میوه باغ دگران</p><p>دل چه بندم به مه و مهر که این ویرانه</p><p>روشنایی نپذیرد ز چراغ دگران</p><p>با تو ای باد صبا بوی کسی می یابم</p><p>مشو از بهر خدا عطر دماغ دگران</p><p>چند در تفرقه خاطر ما سعی کنی</p><p>ای مهیا ز تو اسباب فراغ دگران</p><p>خط سبزت نگرم نی رخ خوبان که به است</p><p>سبزه باغ تو از لاله راغ دگران</p><p>وه که افسانه جامی نشنیدی هرگز</p><p>تا نپرداختی از لابه و لاغ دگران</p><h2><a id="poem-79239" href="https://ganjoor.net/jami/divanj/fateha-shabab/ghazal-jf/sh774">شمارهٔ ۷۷۴</a></h2>
<p>من و فکر تو چه بینم به جمال دگران</p><p>هم خیال تو مرا به که وصال دگران</p><p>غیرتم بر تو چنان است که گر دست دهد</p><p>نگذارم که درآیی به خیال دگران</p><p>به محالات رقیبان چه نهی سمع قبول</p><p>حال ما گوش کنی به که محال دگران</p><p>روز و شب تشنه جگر خاک درت بوسه زنم</p><p>من که لب تر نکنم ز آب زلال دگران</p><p>هر چه جز دوست برون می کنم از خلوت دل</p><p>کی بود در حرم شاه مجال دگران</p><p>می برد نامه او هدهد و ما دور دریغ</p><p>که پریدن نتوانیم به بال دگران</p><p>حال جامی ز غمت زار و تو از سنگدلی</p><p>می گشایی نظر لطف به حال دگران</p><h2><a id="poem-79240" href="https://ganjoor.net/jami/divanj/fateha-shabab/ghazal-jf/sh775">شمارهٔ ۷۷۵</a></h2>
<p>دل به جان درمانده وان جان جهان با دیگران</p><p>من ز پا افتاده وان سرو روان با دیگران</p><p>آن که از خود دیدن جولان او رشک آیدم</p><p>چون توانم دیدنش جولان کنان با دیگران</p><p>التفات او چه خرسندی دهد چون بینمش</p><p>چشم ظاهر با خود و لطف نهان با دیگران</p><p>ای اجل بستان ز من این جان بی آرام را</p><p>تا به کی باشد مرا آرام جان با دیگران</p><p>جان به انبازی نشاید وین عجب کان سنگدل</p><p>یک زمان با ما نشیند یک زمان با دیگران</p><p>با من ار نامهربان شد نیست غم غم زان بود</p><p>کش به رغم خویش بینم مهربان با دیگران</p><p>جان جامی با خیالش روز و شب در گفت و گوست</p><p>جای آن دارد که نگشاید زبان با دیگران</p><h2><a id="poem-79241" href="https://ganjoor.net/jami/divanj/fateha-shabab/ghazal-jf/sh776">شمارهٔ ۷۷۶</a></h2>
<p>هر بامداد کان مه راند سواره بیرون</p><p>آید ز شهر خلقی بهر نظاره بیرون</p><p>اشکم به خون بدل شد خون هم نماند وین دم</p><p>می اوفتد ز دیده دل پاره پاره بیرون</p><p>شد آتشین دل من صد پاره و آید اکنون</p><p>با دود آه یک یک همچون شراره بیرون</p><p>پیش رخت بتان را نبود مجال جلوه</p><p>تا آفتاب باشد ناید ستاره بیرون</p><p>درد دل حزین را با کوه اگر بگویم</p><p>آید صدای ناله از سنگ خاره بیرون</p><p>ناچار باشد ای دل بیچارگی کشیدن</p><p>زینسان که رفت ما را از دست چاره بیرون</p><p>می کرد دی شماره خیل سگان خود را</p><p>واحسرتا که جامی بود از شماره بیرون</p><h2><a id="poem-79242" href="https://ganjoor.net/jami/divanj/fateha-shabab/ghazal-jf/sh777">شمارهٔ ۷۷۷</a></h2>
<p>مرو زین چشم تر ای اشک خونین دمبدم بیرون</p><p>شدم رسوا منه دیگر ز فرمانم قدم بیرون</p><p>به روز وصل خواهم چاک دل دوزم ز پیکانت</p><p>که ماند شادی و عشرت درون اندوه و غم بیرون</p><p>به صحرا وقت گل آن نیست لاله بلکه آتشها</p><p>ز خاک داغداران فراقت زد علم بیرون</p><p>زدی بر لوح سیم از مشک تر نونی رقم یعنی</p><p>نیاید خوشنویسان را چنین حرف از قلم بیرون</p><p>نگویم راز آن لب گر چه خوردم خون ازو عمری</p><p>بلی ندهد ز خم دردخورده باده نم بیرون</p><p>غمت از دل نرفت و رفت جان از تن نبوده ست آن</p><p>که می گفتم غمت آید ز دل با جان به هم بیرون</p><p>گرفت از تنگنای شهر هستی خاطر جامی</p><p>چه بودی گر قدم ننهادی از ملک عدم بیرون</p>
</body></html>