<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>غزلیات - بخش ۷</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-78890" href="https://ganjoor.net/jami/divanj/fateha-shabab/ghazal-jf/sh425">شمارهٔ ۴۲۵</a></h2>
<p>سرو من در سایهٔ سنبل سمن می‌پرورد</p><p>سبزهٔ تر در کنار نسترن می‌پرورد</p><p>باغبان گر بیند آن رخسار و خط ماند خجل</p><p>زان گل و ریحان که بر طرف چمن می‌پرورد</p><p>مایه‌بخش اشک غمّاز آمد از خونابه دل</p><p>دشمن خود را به خون خویشتن می‌پرورد</p><p>هر گیاه غم که سر بر زد ز خاک محنتی</p><p>عشق تو آن را به آب چشم من می‌پرورد</p><p>از پی گلگشت شیرین لاله را در بیستون</p><p>گردش دوران به خون کوهکن می‌پرورد</p><p>قوت مجنون غم بود در وادی لیلی و بس</p><p>وه که مسکین طعمه زاغ و زغن می‌پرورد</p><p>گوش کن گفتار جامی را که در وصف لبت</p><p>می‌گدازد جان شیرین و سخن می‌پرورد</p><h2><a id="poem-78891" href="https://ganjoor.net/jami/divanj/fateha-shabab/ghazal-jf/sh426">شمارهٔ ۴۲۶</a></h2>
<p>عید است و چون گل هر کسی خندان به روی یار خود</p><p>ما و دلی چون غنچه خون بی سر و گل رخسار خود</p><p>خلقی شده در جست و جو هر سو که ماه عید کو</p><p>عید من آن کان ماهرو بنمایدم دیدار خود</p><p>تا چند خون دل خورم کو ساقی جان پرورم</p><p>تا ز آتش می آورم آبی به روی کار خود</p><p>هر کس به کنج خلوتی با مطربی در عشرتی</p><p>عشاق را هم حالتی با ناله های زار خود</p><p>بی روی آن سرو روان زد هر گلی آتش به جان</p><p>کاشم ندادی باغبان ره جانب گلزار خود</p><p>چون گل درانم پیرهن یارب کجا رفت آنکه من</p><p>بودی به گلگشت چمن دامن کشان با یار خود</p><p>جامی ندارد محرمی کز غم برآساید دمی</p><p>هر لحظه می گوید غمی هم با دل افگار خود</p><h2><a id="poem-78892" href="https://ganjoor.net/jami/divanj/fateha-shabab/ghazal-jf/sh427">شمارهٔ ۴۲۷</a></h2>
<p>خیز ساقی کز فروغ صبح شد خاور سفید</p><p>زاغ شب را ساخت گردون چون حواصل پر سفید</p><p>صبح کافوری سحاب از آسمان کافور بار</p><p>بیضه کافور را ماند زمین یکسر سفید</p><p>دی که کرد از دشت طی دیبای سبز سبزه را</p><p>ساخت از سر کوه خاراپوش را چادر سفید</p><p>چون کریمان ابر گنج سیم در بگشاد و ساخت</p><p>مفسلان را از نثار سیم بام و در سفید</p><p>چرخ حکاک است پنداری فلک زینسان که شد</p><p>نطع خاک از سودگیهای بلور تر سفید</p><p>بود ز اوراق خزان بستان ملون دفتری</p><p>چشم عبرت بین گشا تا بینی آن دفتر سفید</p><p>بس که آید آب و صابون هر دم از باران و برف</p><p>سبزپوشان چمن را جامه شد در بر سفید</p><p>برفروز آتش که گل گل می فتد برف از هوا</p><p>باغ دی را آن گل سرخ است این دیگر سفید</p><p>جامی امروز آن می گلرنگ خور کز عکس آن</p><p>لعل گردد گر چه باشد فی المثل ساغر سفید</p><p>لیک بر یاد شهنشاهی که در باران جود</p><p>ساحت بزمش بود ز افشاندن گوهر سفید</p><p>شاه ابوالغازی که باد از فیض نور سرمدی</p><p>غره جاه و جمالش تا دم محشر سفید</p><h2><a id="poem-78893" href="https://ganjoor.net/jami/divanj/fateha-shabab/ghazal-jf/sh428">شمارهٔ ۴۲۸</a></h2>
<p>ماه نو بر شکل جام آمد نماز شام عید</p><p>یعنی از جام طرب خالی مباش ایام عید</p><p>کرد یک بار دگر عید از مه نو جام دور</p><p>می پرستان سرخوشند امشب ز دور جام عید</p><p>خوان کم خواران ماه روزه را برداشتند</p><p>باد باقی مجلس رندان دردآشام عید</p><p>عید بر هر کس گشاد از خمکده ابواب فیض</p><p>زاهد مغرور و محرومی ز فیض عام عید</p><p>می رساند نی که ماه روزه صامت گشته بود</p><p>از لب مطرب به گوش عاشقان پیغام عید</p><p>گشته بودم خشک همچون زاهد از امساک صوم</p><p>ساخت ساقی تازه ام از رشحه انعام عید</p><p>وام کن جامی به بزم عید وجه می که هست</p><p>طوق حشمت گردن اهل کرم را وام عید</p><h2><a id="poem-78894" href="https://ganjoor.net/jami/divanj/fateha-shabab/ghazal-jf/sh429">شمارهٔ ۴۲۹</a></h2>
<p>شبم چون دل ز تاب تب بسوزد</p><p>ز آهم بر فلک کوکب بسوزد</p><p>چنان از سوز دل شد قالبم گرم</p><p>که ترسم جامه از قالب بسوزد</p><p>لبت هست آتشین لعلی که هرگاه</p><p>خیال بوسه بندم لب بسوزد</p><p>به روز هجر ازان سوزم که باشد</p><p>چراغ از بهر آن تا شب بسوزد</p><p>ببر خاکسترم از راهش ای باد</p><p>مبادش زان سم مرکب بسوزد</p><p>رقیب خام هست از پختگی دور</p><p>ز یارب های من یا رب بسوزد</p><p>چو بر جامی شود سوز تو غالب</p><p>متاع هستیش اغلب بسوزد</p><h2><a id="poem-78895" href="https://ganjoor.net/jami/divanj/fateha-shabab/ghazal-jf/sh430">شمارهٔ ۴۳۰</a></h2>
<p>چون به شرح غم تو خامه نهم بر کاغذ</p><p>گردد از اشک من و خانه به هم تر کاغذ</p><p>وصف ضعف تن و رنگ رخ من خواست مژه</p><p>ساخت از موی قلم وز ورق زر کاغذ</p><p>با خود آورد دلم نامه شوقت ز ازل</p><p>آن چنان کز سفر دور کبوتر کاغذ</p><p>شاخ اقبال من آورد شکوفه چو ز لطف</p><p>قاصدت کرد برون بهر من از سر کاغذ</p><p>آه من سوی تو با نامه به هم آمد راست</p><p>ناوکی کز پی رفتن بودش پر کاغذ</p><p>سست همت نتواند که کند خرق حجاب</p><p>خانه زندانست مگس را چو بود در کاغذ</p><p>کرد جامی صفت خط سیاه تو سواد</p><p>شد معنبر قلم او را و معطر کاغذ</p><h2><a id="poem-78896" href="https://ganjoor.net/jami/divanj/fateha-shabab/ghazal-jf/sh431">شمارهٔ ۴۳۱</a></h2>
<p>هیچ نقلم به دهان چون دهنت نیست لذیذ</p><p>میوه ای پیش لبم چون ذقنت نیست لذیذ</p><p>نطق طوطی که به شکرشکنی مشهور است</p><p>با وجود لب شکر شکنت نیست لذیذ</p><p>می گزی لب عوض نقل به مستی آری</p><p>هیچ نقلی چو لب خویشتنت نیست لذیذ</p><p>یوسف عهد تویی ای گل و یعقوب منم</p><p>جز مرا رایحه پیرهنت نیست لذیذ</p><p>خانه از آینه شد بر تو گلستان زان رو</p><p>گشتن باغ و طواف چمنت نیست لذیذ</p><p>سرفرو کرده چو غنچه به گریبان خودی</p><p>زان شمیم گل و بوی سمنت نیست لذیذ</p><p>شور عشق است نمک خوان سخن جامی را</p><p>نمک افزای که طعم سخنت نیست لذیذ</p><h2><a id="poem-78897" href="https://ganjoor.net/jami/divanj/fateha-shabab/ghazal-jf/sh432">شمارهٔ ۴۳۲</a></h2>
<p>حلقه زر تا به گوشت جای کرد ای سیمبر</p><p>قامتم چون حلقه شد زین رشک و رخسارم چو زر</p><p>بست زرین حلقه ات راه خلاص از هر طرف</p><p>بر دل من چون برد مسکین از آنجا ره بدر</p><p>آن چنان از حلقه نبود گوش تو هرگز تهی</p><p>از خیالش نیست خالی چشم ارباب نظر</p><p>زر گرفت از پختگی پیش بناگوش تو گوش</p><p>سیم گو خامی مکن زین بیش و لاف از حد مبر</p><p>تا تو را زر دیده ام از حلقه بر بالای سیم</p><p>سیم بر بالای زر ریزم مدام از چشم تر</p><p>داغ بر ران سگان از حلقه باشد رسم و تو</p><p>می نهی از حلقه های خویش داغم بر جگر</p><p>نظم جامی را به وصف حلقه خود گوش کن</p><p>گر چه نبود در خور آن حلقه زر این گهر</p><h2><a id="poem-78898" href="https://ganjoor.net/jami/divanj/fateha-shabab/ghazal-jf/sh433">شمارهٔ ۴۳۳</a></h2>
<p>ز رشک قدت ای سرو سمنبر</p><p>به صد پاره دلی دارد صنوبر</p><p>به باغ خلد اگر شاخ گلی هست</p><p>تو آن شاخ گلی ای شوخ دلبر</p><p>نهال حسنی و ما چشم داریم</p><p>که آریمت به آب دیده در بر</p><p>مرا کشتی و تکبیری نگفتی</p><p>چه سنگین دل کسی الله اکبر</p><p>کنایت زان لب آمد پیش عارف</p><p>شراب سلسبیل و آب کوثر</p><p>نخواهد رفتن پروانه را شمع</p><p>ازان در بزم خود می سوزدش پر</p><p>خوش است از یاد تو پیوسته جامی</p><p>ولی اکنون به دیدار تو خوشتر</p><h2><a id="poem-78899" href="https://ganjoor.net/jami/divanj/fateha-shabab/ghazal-jf/sh434">شمارهٔ ۴۳۴</a></h2>
<p>به خونم گر کشی تیغ ای ستمگر</p><p>نخواهد شد تمنای تو از سر</p><p>خرامان بگذرم گفتی به خاکت</p><p>خدا را سرو من زین فکر مگذر</p><p>رقیب احوال دردم نیک داند</p><p>سگ کویت ازو صد بار بهتر</p><p>بنفشه گرد گل در خواب دیدم</p><p>معبر شد به آن جعد معنبر</p><p>مکن با قدش ای دل یاد طوبی</p><p>مشو هر لحظه مرغ شاخ دیگر</p><p>به رخ نقش خیال او کشیدی</p><p>زدی ای اشک آخر سکه بر زر</p><p>چه خوش باشد به بزم عیش جامی</p><p>می اندر جام و دلبر در برابر</p><h2><a id="poem-78900" href="https://ganjoor.net/jami/divanj/fateha-shabab/ghazal-jf/sh435">شمارهٔ ۴۳۵</a></h2>
<p>روزه چون می داری ای شیرین پسر</p><p>کز دو لب بینم دهانت پرشکر</p><p>ماه روزه گر خوری شکر چه باک</p><p>نیست روزه ماه من بر ماه و خور</p><p>مردمان در روزه و عشاق را</p><p>هر دم از دیدار تو عید دگر</p><p>روزه داران بین همه مشتاق عید</p><p>من به وصلت از همه مشتاق تر</p><p>تا دهان بستم به روزه از خدای</p><p>خواهم آن حلوای لب شام و سحر</p><p>روزه داران را نیامد ماه عید</p><p>با وجود ابروانت در نظر</p><p>هر نماز شام جامی بی لبت</p><p>می گشاید روزه از خون جگر</p><h2><a id="poem-78901" href="https://ganjoor.net/jami/divanj/fateha-shabab/ghazal-jf/sh436">شمارهٔ ۴۳۶</a></h2>
<p>کند گل چون رخت خود را تصور</p><p>ازان دارد ز گل غنچه دلی پر</p><p>من آزاده را کشت از غمت سرو</p><p>بریدش باغبان کالحر بالحر</p><p>تواضع می کنم پیش سگانت</p><p>نشاید از فرودستان تکبر</p><p>مکش آن زلف را هر جانب ای باد</p><p>که بس در پیچ و تاب است از تکسر</p><p>چو گویم جرعه جامت حق ماست</p><p>تو را تلخ آید آری حق بود مر</p><p>به دستم هر که بیند ساعد تو</p><p>به دندان گیرد انگشت تحیر</p><p>شد از گریه تن چون موی جامی</p><p>نهان در اشک همچون رشته در در</p><h2><a id="poem-78902" href="https://ganjoor.net/jami/divanj/fateha-shabab/ghazal-jf/sh437">شمارهٔ ۴۳۷</a></h2>
<p>شد مه عید از شفق چون جام زر باز آشکار</p><p>یعنی از آب شفق گون جام زر خالی مدار</p><p>چرخ با قد نگون سالی کشد دامن به خون</p><p>تا شبی آرد چنین فرخنده ماهی در کنار</p><p>تخم عشرت ز آب می روید به خاک میکده</p><p>ای که داری دسترس تخمی درین مزرع بکار</p><p>تشنه لب مردیم ساقی جرعه ای بر ما فشان</p><p>خشک شد کشت ای سحاب لطف بارانی ببار</p><p>شیشه صاف ار نباشد گو سفال دردباش</p><p>رند درد آشام را با این تکلف ها چه کار</p><p>حال ما در بزم رندان از می و شاهد خوش است</p><p>محتسب بهر خدا ما را به حال ما گذار</p><p>سر فرو بردن به دلق زهد جامی تا به کی</p><p>عید شد پای خمی گیر و به عشرت سربرآر</p><h2><a id="poem-78903" href="https://ganjoor.net/jami/divanj/fateha-shabab/ghazal-jf/sh438">شمارهٔ ۴۳۸</a></h2>
<p>بر کنار دجله دور از یار و مهجور از دیار</p><p>دارم از اشک جگرگون دجله خون در کنار</p><p>چون سواد دیده ام دریا کند بغداد را</p><p>سیل چشم دجله بارم گر شود با دجله یار</p><p>گر نبردی آرزوی یثربم از کف زمام</p><p>کی فتادی بر خراب آباد بغدادم گذر</p><p>این نه باغ داد خارستان بیداد است لیک</p><p>نیست جز ارباب دل را دل ز خار او فگار</p><p>وقت کوچ آمد ببند ای ساربان بار سفر</p><p>تا به کی باشد دل از بغدادیانم زیر بار</p><p>هر دم از شوق سفر چون اشتران سرخ موی</p><p>می کشد بر روی زردم قطره های خون قطار</p><p>پشت خم گردد چو گردن ناقه را در بادیه</p><p>گر شود با بارهای دل بر او جامی سوار</p><h2><a id="poem-78904" href="https://ganjoor.net/jami/divanj/fateha-shabab/ghazal-jf/sh439">شمارهٔ ۴۳۹</a></h2>
<p>گل خوش است و عید خوش وز هر دو خوشتر وصل یار</p><p>خاصه بعد از محنت هجران و درد انتظار</p><p>در بهاران غنچه را دل خرم و خندان بود</p><p>غنچه دل چون دل غنچه ست ما را این بهار</p><p>می نماید لاله زار عشرت امسالم به چشم</p><p>داغهای محنت دوری که بر دل بود پار</p><p>آرزو دارم که گیرم بر کنار کشت می</p><p>ای خوش آن دم کارزوی خویش گیرم در کنار</p><p>دامن افشان از غبار غم که از باران نماند</p><p>چون دل اهل صفا بر دامن صحرا غبار</p><p>آب صافی می کند در جوی کار آینه</p><p>شاهد گل زان گشاید رخ به طرف جویبار</p><p>آن سهی قد گر کند بر مشهد جامی گذر</p><p>بهر پابوس وی از گل سربرآرد سبزه وار</p><h2><a id="poem-78905" href="https://ganjoor.net/jami/divanj/fateha-shabab/ghazal-jf/sh440">شمارهٔ ۴۴۰</a></h2>
<p>ابشروا اذ لاح من نجد مقامات السرور</p><p>منزل سلمی و اطلالش نمایان شد ز دور</p><p>باد آن ربع و دمن خوش می کند جان را مشام</p><p>بر عبیر و مشکش افتاده ست پنداری عبور</p><p>گوشه برقع ز طرف طلعت رخشان کشید</p><p>اینک اینک زان طرف لامع هزاران برق نور</p><p>زودتر آنجا رسانیدم که چون نزدیک شد</p><p>منزل جانان دگر مشکل توان بودن صبور</p><p>غایب از خود ناشده چون پیش او حاضر شوم</p><p>نیست جز غیبت ز خود سرمایه ذوق حضور</p><p>اشک ریزان می روم اما کجا یابد رواج</p><p>پیش آن دریای شیرین چند قطره آب شور</p><p>بر درش جامی چه خرسندی دهد یک روزه طوف</p><p>ما تسلینا و لو طفنا الی یوم النشور</p><h2><a id="poem-78906" href="https://ganjoor.net/jami/divanj/fateha-shabab/ghazal-jf/sh441">شمارهٔ ۴۴۱</a></h2>
<p>الله الله ز کجا می رسد آن غیرت حور</p><p>همچو خورشید فروهشته به رخ برقع نور</p><p>می خرامد ز سراپرده اجلال بطون</p><p>تا زند جلوه کنان خیمه به صحرای ظهور</p><p>می گشاید ز سر گنج گرانمایه طلسم</p><p>تا دهد حاصل آن گنج به هر مفلس و عور</p><p>هر کجا سایه زلفش همه دام است و فریب</p><p>هر کجا پرتو رویش همه عیش است و سرور</p><p>همه دلداده اویند چه هشیار و چه مست</p><p>همه دیوانه اویند چه نزدیک و چه دور</p><p>هر جفایی که کند صبر بر آن آسان است</p><p>مشکل آن ست که بی او نتوان صبور</p><p>جذبه شوق رخش برد ز خود جامی را</p><p>باد آسوده درین خواب گران تا دم صور</p><h2><a id="poem-78907" href="https://ganjoor.net/jami/divanj/fateha-shabab/ghazal-jf/sh442">شمارهٔ ۴۴۲</a></h2>
<p>خطی ست بر گل رویت ز مشک تر مسطور</p><p>که باد آفت چشم بد از جمال تو دور</p><p>به ملک حسن سلیمان تویی و لب خاتم</p><p>به گرد خاتم تو صف کشیده مشکین مور</p><p>خمار چشم تو دارم ز جام لعل لبت</p><p>به یک دو جرعه ببخشای بر من مخمور</p><p>تو در میان و برای تو هر شبی گردان</p><p>فلک به گرد زمین با هزار مشعل نور</p><p>مجوی شیوه رندان ز شیخ شهر که نیست</p><p>ز ذوق دردکشان بهره مند مست غرور</p><p>حریم میکده خوش مامنی ست کو رضوان</p><p>که خاکروبی این در کند به گیسوی حور</p><p>به دور عاطفت شاه می کشد جامی</p><p>ز جام ساقی بزم صفا شراب طهور</p><p>سپهر مرتبه سلطان ابوسعید که شد</p><p>سرای ملک ز معمار عدل او معمور</p><p>صدای نوبت جاه و جلال او بادا</p><p>درین مقرنس زنگار خورد تا دم صور</p><h2><a id="poem-78908" href="https://ganjoor.net/jami/divanj/fateha-shabab/ghazal-jf/sh443">شمارهٔ ۴۴۳</a></h2>
<p>زد سحر طایر قدس ز سر سدره صفیر</p><p>که درین دامگه حادثه آرام مگیر</p><p>قدسیان بهر تو آراسته عشرتگه انس</p><p>تو درین غمکده چون غمزدگان مانده اسیر</p><p>دو کمانوار میان تو و مقصود ره است</p><p>خویش را بهر چه انداخته ای دور چو تیر</p><p>بگسل از دل ببر از جان که گزیر است ازان</p><p>دل به آن شاهد جان ده که ازو نیست گزیر</p><p>هیچ جا نیست که عکس رخ او پیدا نیست</p><p>جرم آیینه بود گر نبود عکس پذیر</p><p>خم دیرینه می پیر من است ای ساقی</p><p>هر دمم فیض دگر می رسد از باطن پیر</p><p>باده لعل برد غصه ایام ز دل</p><p>مدعی گر نخورد گو برو از غصه بمیر</p><p>جامی آن راز که در پرده معنی بنهفت</p><p>نی کلک تو ادا کرد به الحال صریر</p><p>زیر این پرده زنگار کسی محرم نیست</p><p>پرده مگشا ز رخ حجله نشینان ضمیر</p><h2><a id="poem-78909" href="https://ganjoor.net/jami/divanj/fateha-shabab/ghazal-jf/sh444">شمارهٔ ۴۴۴</a></h2>
<p>گر چه طفلی و هنوزت شکر آلوده شیر</p><p>دل صد پیر و جوان هست به عشق تو اسیر</p><p>هدف تیر خودم ساز که باری به طفیل</p><p>به من افتد نظرت چون نگری از پی تیر</p><p>رهزن اهل طریقت شدی ای تازه جوان</p><p>وای ما گرنه مددگار بود همت پیر</p><p>گر کنم بر سر کوی تو ز خارا بستر</p><p>زیر پهلوی من آن نرم تر آید ز حریر</p><p>جذبه عشق توام طور خرد بر هم زد</p><p>گر کنم بی خودیی بر من دیوانه مگیر</p><p>چند گریم ز غمت آه کزین رشحه درد</p><p>نتوان نقش جفا شستنت از لوح ضمیر</p><p>جامی آمد به سر کوی تو جان بر کف دست</p><p>گر چه این تحفه بود پیش سگان تو حقیر</p><h2><a id="poem-78910" href="https://ganjoor.net/jami/divanj/fateha-shabab/ghazal-jf/sh445">شمارهٔ ۴۴۵</a></h2>
<p>عاشقم بی دلم غریب و اسیر</p><p>کارم از دست رفت دستم گیر</p><p>آب جویان سرو قامت توست</p><p>گر چه بادش کشید در زنجیر</p><p>ما به یاد تو زنده می مانیم</p><p>ورنه هجران نمی کند تقصیر</p><p>هر دم از اشک سرخ بر رخ زرد</p><p>شرح شوق تو می کنم تقریر</p><p>چه عجب کز توام گزیری نیست</p><p>نیست کس را ز جان خویش گزیر</p><p>ابرو و غمزه بس تو را پی صید</p><p>گوشه گیر از کمان بیفکن تیر</p><p>جامی آشفته جوانی شد</p><p>سود کی داردش نصیحت پیر</p><h2><a id="poem-78911" href="https://ganjoor.net/jami/divanj/fateha-shabab/ghazal-jf/sh446">شمارهٔ ۴۴۶</a></h2>
<p>شد به زلفش دل شکسته اسیر</p><p>رب سهل علیه کل عسیر</p><p>صبر اندک غم فراوان است</p><p>آنچه دارم من از قلیل و کثیر</p><p>پیر من خم باده کهن است</p><p>مستفیضم ز فیض باطن پیر</p><p>رفتی از چشم و حاضر است خدای</p><p>که نیی غایبم ز پیش ضمیر</p><p>وعده بوسه با دهان مفکن</p><p>بر من خسته کار تنگ مگیر</p><p>بنده جامی اگر کشد پیشت</p><p>تحفه جان به لطف خود بپذیر</p><p>نیست بر طبع نازکت پنهان</p><p>نکته «تحفة الفقیر حقیر»</p><h2><a id="poem-78912" href="https://ganjoor.net/jami/divanj/fateha-shabab/ghazal-jf/sh447">شمارهٔ ۴۴۷</a></h2>
<p>عید است و دارد هر کسی عزم تماشای دگر</p><p>ما را نباشد غیر تو دل در تمنای دگر</p><p>صد خوب پیش آید مرا خاطر نیاساید مرا</p><p>زینها چه بگشاید مرا چون عاشقم جای دگر</p><p>نی ره مرا در خانه ای نی جای در کاشانه ای</p><p>هر لحظه چون دیوانه ای گردم به صحرای دگر</p><p>بگداخت از غم جان و تن چندان نخواهم زیستن</p><p>می بین به رحمت سوی من امروز و فردای دگر</p><p>از من چه پرسی این و آن خواهی بخوان خواهی بران</p><p>محکوم فرمانم به جان نبود مرا رای دگر</p><p>ای فاخته دل می نهی بر قامت سرو سهی</p><p>گویی نداری آگهی از قد و بالای دگر</p><p>جامی نخواهد از تو دل زیرا که در چین و چگل</p><p>همچون تو ای پیمان گسل نبود دلارای دگر</p><h2><a id="poem-78913" href="https://ganjoor.net/jami/divanj/fateha-shabab/ghazal-jf/sh448">شمارهٔ ۴۴۸</a></h2>
<p>ای ز مشکین طره ات بر هر دلی بند دگر</p><p>رشته جان را به هر موی تو پیوند دگر</p><p>زلف تو یارب چه زنجیر است کز سودای او</p><p>هر زمان دیوانه می گردد خردمند دگر</p><p>چون رهد مسکین دلم زان جعد خم در خم که هست</p><p>هر خمی صد حلقه و هر حلقه ای بند دگر</p><p>گر پدر خورشید و مادر ماه باشد فی المثل</p><p>بر زمین ناید به خوبی چون تو فرزند دگر</p><p>تا سماع قول مطرب داد پند من حکیم</p><p>خوش نمی آید که دارم گوش بر پند دگر</p><p>محتسب سوگندم از می داد و وقت گل رسید</p><p>وه که می باید شکستن باز سوگند دگر</p><p>دل گرفت از خانقه جامی ره میخانه پرس</p><p>تا پی معشوق و می گیریم یک چند دگر</p><h2><a id="poem-78914" href="https://ganjoor.net/jami/divanj/fateha-shabab/ghazal-jf/sh449">شمارهٔ ۴۴۹</a></h2>
<p>زهی ز فتنه تو را هر طرف سپاه دگر</p><p>ز ظلم چشم تو هر گوشه دادخواه دگر</p><p>کجا روم که ز دست غمت کنم فریاد</p><p>که نیست جز تو درین ملک پادشاه دگر</p><p>چو جان دهیم ز غم غیر خار نومیدی</p><p>نروید از گل ما بیدلان گیاه دگر</p><p>گهی که بر سر راه تو منتظر باشم</p><p>مکن به رغم خدا را گذر به راه دگر</p><p>اگر چنین زند از سینه شعله آتش آه</p><p>جهان بسوزد اگر برکشیم آه دگر</p><p>حدیث شوق نهان بر تو چون کنم روشن</p><p>که جز خدای ندارم بر این گواه دگر</p><p>مکش به تیغ تغافل کمینه جامی را</p><p>چه سود از آنکه شود کشته بی گناه دگر</p><h2><a id="poem-78915" href="https://ganjoor.net/jami/divanj/fateha-shabab/ghazal-jf/sh450">شمارهٔ ۴۵۰</a></h2>
<p>ای تو را از گل سیراب تنی نازک تر</p><p>بر تن از برگ سمن پیرهنی نازک تر</p><p>نیست بر هیچ بدن راست بدین لطف قبا</p><p>نیست در هیچ قبا زین بدنی نازک تر</p><p>زین همه تازه نهالان که به بر آمده اند</p><p>نیست کس را ز تو سیب ذقنی نازک تر</p><p>تا کشد غنچه خجالت بگذر سوی چمن</p><p>با لب نازک و از لب دهنی نازک تر</p><p>هر شهیدی که به شمشیر تو خو داشته وای</p><p>گر نباشد ز حریرش کفنی نازک تر</p><p>منه از دست کمان ای دل و جان سپرت</p><p>که ندیدم ز تو ناوک فکنی نازک تر</p><p>نازکی سخنت وصف کند جامی و بس</p><p>زانکه گفتن نتوان زین سخنی نازک تر</p><h2><a id="poem-78916" href="https://ganjoor.net/jami/divanj/fateha-shabab/ghazal-jf/sh451">شمارهٔ ۴۵۱</a></h2>
<p>ای تو را دامن ز گلبرگ بهاری پاکتر</p><p>غنچه وارم هر دم از شوقت گریان چاکتر</p><p>بود خاک آستانت از غبار غیر پاک</p><p>شد ز شست و شوی آب چشمم اکنون پاکتر</p><p>ریختی صد بیگنه را خون که تیغت کس ندید</p><p>نیست شوخی از تو در عاشق کشی چالاکتر</p><p>تا دل از غمناکی خود شادمان دیدم تو را</p><p>جهد آن دارم که باشم از همه غمناکتر</p><p>نیکوان را نیست باک از خون عاشق ریختن</p><p>گر مرا کشتی چه باک ای از همه بی باکتر</p><p>شویم از آب مژه سازم ز تف سینه خشک</p><p>چون شود از خون ناپاکم تو را فتراک تر</p><p>رخش بیرون ران که بهر پایبوس مرکبت</p><p>شد جهانی بر سر ره خاک و جامی خاکتر</p><h2><a id="poem-78917" href="https://ganjoor.net/jami/divanj/fateha-shabab/ghazal-jf/sh452">شمارهٔ ۴۵۲</a></h2>
<p>ای دهانت ز لب و لب ز دهان شیرینتر</p><p>خنده شیرین و سخن گفتن ازان شیرینتر</p><p>نرسد با لب تو لاف سخن طوطی را</p><p>گرچه هست از همه شیرین سخنان شیرینتر</p><p>در دل تنگ لبت همچو شکر شیرین است</p><p>لیک در دیده خونابه فشان شیرینتر</p><p>کام دل گر چه شد از شور غم عشق تو تلخ</p><p>جان شیرین منی بلکه ز جان شیرینتر</p><p>کلک تصویر اگر خود بزنی قند بود</p><p>صورتی از تو کشیدن نتوان شیرینتر</p><p>نیشکر گر چه ز سر تا به قدم شیرین است</p><p>نیست از قد تو ای سرو روان شیرینتر</p><p>جامی از وصف لبت گر نشکیبد چه عجب</p><p>نکته ای ناید از آنش به دهان شیرینتر</p><h2><a id="poem-78918" href="https://ganjoor.net/jami/divanj/fateha-shabab/ghazal-jf/sh453">شمارهٔ ۴۵۳</a></h2>
<p>خوشا گل کامده ست از نازنینان چمن بر سر</p><p>بساط سبزه زیر پای و چتر نارون به سر</p><p>ز بیماری به بالین سر نهاده نرگس رعنا</p><p>پی بیمار پرسیش آمده سرو و سمن بر سر</p><p>همانا لاله شمع جمع نوخیزان باغ آمد</p><p>که دارد شعله آتش میان انجمن بر سر</p><p>معمایی ست بس مشکل گشای اندر چمن غنچه</p><p>کش آورده ست شاخ گل به طبع خویشتن بر سر</p><p>بنفشه سرفکنده ست و دژم بر طرف جو گویا</p><p>پی قتلش ستاده سوسن شمشیرزن بر سر</p><p>درخت گل ز باران سحر بهر قدح نوشان</p><p>نهاده صحنهای لعل پر در عدن بر سر</p><p>قوافی سنج مرغان گو خمش باشید در بستان</p><p>که جامی آمده ست از جمله در لطف سخن بر سر</p><h2><a id="poem-78919" href="https://ganjoor.net/jami/divanj/fateha-shabab/ghazal-jf/sh454">شمارهٔ ۴۵۴</a></h2>
<p>ای سهی سرو تو را سنبل مشکین بر سر</p><p>عقلم از سر بربودی و دل و دین بر سر</p><p>هست سنبل به چمن شاه ریاحین لیکن</p><p>آمده کاکلت از شاه ریاحین بر سر</p><p>تا تو را دیده ام از حسن جهانی به نیاز</p><p>می کشم پیش تو سر چشم جهانبین بر سر</p><p>شاه دوران اگر این شکل و شمایل بیند</p><p>تخت جاهت دهد و افسر تمکین بر سر</p><p>هر شب آهم فکند شعله به بالین و بود</p><p>تا سحر مشعلم از شعله بالین بر سر</p><p>سین دندان به تبسم بنما روز پسین</p><p>کاید آن خوشترم از خواندن یاسین بر سر</p><p>جامی این نظم بخوان تا فلک از بهر نثار</p><p>دانه ها ریزدت از رشته پروین بر سر</p><h2><a id="poem-78920" href="https://ganjoor.net/jami/divanj/fateha-shabab/ghazal-jf/sh455">شمارهٔ ۴۵۵</a></h2>
<p>عمری ست نور چشم جهان بین ماست یار</p><p>بی نور مانده چشم جهان بین کجاست یار</p><p>بر خاک ره چو سایه فتادیم و هم چنان</p><p>خورشید اوج کنگره کبریاست یار</p><p>دردی جداست همدم هر تار موی من</p><p>تا با رقیب همدم و از من جداست یار</p><p>یک جا نکرد با من بی خان و مان مقام</p><p>با من درین مقام ندانم چراست یار</p><p>چون تیره شد ز ظلمت هجران شبم چه سود</p><p>کز چهره صبح دولت اصل صفاست یار</p><p>گفتم به وعده راست نیی رنجه شد ز من</p><p>یاری نباشد اینکه برنجد ز راست یار</p><p>جامی تو وصل خواستی از یار و او فراق</p><p>گر عاشقی مخواه به جز آنکه خواست یار</p><h2><a id="poem-78921" href="https://ganjoor.net/jami/divanj/fateha-shabab/ghazal-jf/sh456">شمارهٔ ۴۵۶</a></h2>
<p>رخ زرد دارم ز دوری آن در</p><p>زده باغ و دردم درون دل آذر</p><p>چو من کاست گویی شب فرقت تو</p><p>مه نو که باشد بدین گونه لاغر</p><p>خطت خضر جعد کجت مشک تبت</p><p>تنت سیم لعل لبت تنگ شکر</p><p>به جنب نعیم شهید محبت</p><p>بهشت مخلد نصیب محقر</p><p>به لبها ملیحی به گفتن فصیحی</p><p>به طلعت صبیحی به گیسو معنبر</p><h2><a id="poem-78922" href="https://ganjoor.net/jami/divanj/fateha-shabab/ghazal-jf/sh457">شمارهٔ ۴۵۷</a></h2>
<p>لله الحمد که بعد از سفر دور و دراز</p><p>می کنم بار دگر دیده به دیدار تو باز</p><p>مژه بر هم نزنم پیش تو آری نه خوش است</p><p>که تو را چهره بود باز و مرا دیده فراز</p><p>تا شد از عشق تو سررشته کارم روشن</p><p>همچو شمعم هنری نیست به جز سوز و گداز</p><p>با وجود خم ابروی توام می خواند</p><p>زاهد بی خبر از عشق به محراب نماز</p><p>لیک در شرح وفا نیست نمازی به ازین</p><p>که نهم روی ادب پیش تو بر خاک نیاز</p><p>پی به توحید برد از الف قامت تو</p><p>هر که ادراک حقیقت کند از حرف مجاز</p><p>جامی از شوق مقام تو نوایی که زند</p><p>بهر عشاق رهی راست بود سوی حجاز</p><h2><a id="poem-78923" href="https://ganjoor.net/jami/divanj/fateha-shabab/ghazal-jf/sh458">شمارهٔ ۴۵۸</a></h2>
<p>خرامان بگذر ای سرو سرافراز</p><p>چو سایه سرو را از پا درانداز</p><p>بنازم چشم شوخت را که با من</p><p>کند صد ناز بیش از بهر یک ناز</p><p>ز غم گفتی مسوز این هم چنان است</p><p>کز آتش شمع را گویند مگداز</p><p>رقیبت کشته شد الحمدالله</p><p>خوش است الحمد را بسمل ز آغاز</p><p>نسازد بی تو ما را هیچ چاره</p><p>بیا بیچارگان را چاره ای ساز</p><p>چو پر بگشاد مرغ جان پرویز</p><p>به بام قصر شیرین کرد پرواز</p><p>جدا شد از تو جامی و ننالید</p><p>ز کشته برنیاید هرگز آواز</p><h2><a id="poem-78924" href="https://ganjoor.net/jami/divanj/fateha-shabab/ghazal-jf/sh459">شمارهٔ ۴۵۹</a></h2>
<p>از خزان برگ رزان ریزان شد ای گل چهره خیز</p><p>یاد کن از برگ ریز عمر و می در جام ریز</p><p>شد زرافشان فرش مینارنگ می سازد سپهر</p><p>ز ابر پرویزن که گردد بر سر زر سیم بیز</p><p>باغ شد بی برگ و اکنون هم خوش آهنگان باغ</p><p>می کنند آهنگ لیک از باغ آهنگ گریز</p><p>سبزه موقوف بهار آمد به زیر گل بلی</p><p>خفتگان باغ دارند انتظار رستخیز</p><p>هر گل راحت که گلبن داد مستان را به دست</p><p>می نهد در راهشان امروز صد خار ستیز</p><p>سرو ماند آزاد ز آسیبی که گل‌ها را رسید</p><p>باد عمر سروران گو رو به باد این ریز و بیز</p><p>زود خواهد بود کآرد خار بهر اهل راز</p><p>همچو جامی صد گل معنی برون از طبع تیز</p><h2><a id="poem-78925" href="https://ganjoor.net/jami/divanj/fateha-shabab/ghazal-jf/sh460">شمارهٔ ۴۶۰</a></h2>
<p>خطت فتنه ست و لبها فتنه انگیز</p><p>دلم زان فتنه خون و دیده خونریز</p><p>دلی آویخته زلفت ز هر موی</p><p>که را باشد چنین زلفی دلاویز</p><p>ز شکل قامتت شد کشته خلقی</p><p>تو را گر میل قتل ماست برخیز</p><p>تو چشمی و بود دود آفت چشم</p><p>ز دود آه مشتاقان بپرهیز</p><p>خوشم با محنت عشق تو آری</p><p>بود رنج محبت راحت آمیز</p><p>الا ای ماه تبریزی که چون خور</p><p>نشاید کرد در رویت نظر تیز</p><p>چو مولاناست جامی مست عشقت</p><p>تو با رخسار رخشان شمس تبریز</p><h2><a id="poem-78926" href="https://ganjoor.net/jami/divanj/fateha-shabab/ghazal-jf/sh461">شمارهٔ ۴۶۱</a></h2>
<p>تیر مژه تنها به دل تنگ مینداز</p><p>زین بیش میان دل و جان جنگ مینداز</p><p>وقف غم و درد است دل ای مایه عشرت</p><p>ره جانب این غمکده تنگ مینداز</p><p>سختی دل خویش مگو پیش رفیقان</p><p>در حلقه مرغان حرم سنگ مینداز</p><p>بر عارض چون سیم میفزا خط مشکین</p><p>در آینه صافدلان زنگ مینداز</p><p>هر چند به قانون نبرد ناله زارم</p><p>چنگ توام از چنگ خود این چنگ مینداز</p><p>من شسته ام از آب وضو دست خود ای شیخ</p><p>در کوزه دگر جز می گلرنگ مینداز</p><p>جامی به قدش شعر تو را راست شد آهنگ</p><p>این زمزمه شوق ز آهنگ مینداز</p><h2><a id="poem-78927" href="https://ganjoor.net/jami/divanj/fateha-shabab/ghazal-jf/sh462">شمارهٔ ۴۶۲</a></h2>
<p>دلا ز قید حریفان بی خرد بگریز</p><p>تو مرغ زیرکی از دام دیو و دد بگریز</p><p>قبول صحبت نیکان اگر نیی باری</p><p>یکی بکوش و ز هم صحبتان بد بگریز</p><p>بس است ز ابجد عشق ای پسر تو را این حرف</p><p>که ذکر اب مکن از گفت و گوی جد بگریز</p><p>گریختن ز حسد تا به کی ز اهل صفا</p><p>اگر صفای دلی داری از حسد بگریز</p><p>مده به راحت فانی حیات باقی را</p><p>به محنت دو سه روز از غم ابد بگریز</p><p>چو نیست خاصیتی در قبول و رد کسان</p><p>نه بر قبول کن اقبال و نی ز رد بگریز</p><p>خمیر مایه هر نیک و بد تویی جامی</p><p>خلاصی از همه می بایدت ز خود بگریز</p><h2><a id="poem-78928" href="https://ganjoor.net/jami/divanj/fateha-shabab/ghazal-jf/sh463">شمارهٔ ۴۶۳</a></h2>
<p>زهی مهر از رخت شرمنده مه نیز</p><p>ز خیل عشق تو سلطان سپه نیز</p><p>ز دست عشق تو داد از که خواهم</p><p>که دارد داغ عشقت پادشه نیز</p><p>مکن بی موجبی ما را گنهکار</p><p>چو کشتن می توانی بیگنه نیز</p><p>گذشتی دی به صد ناز و کرشمه</p><p>نکردی سوی مشتاقان نگه نیز</p><p>کمر بستی هلاک جان من شد</p><p>خدا را برشکن طرف کله نیز</p><p>چه خوش آباد شد کوی خرابات</p><p>فدایش باد مسجد خانقه نیز</p><p>قدم کی می نهی بر چشم جامی</p><p>که کم می داریش از خاک ره نیز</p><h2><a id="poem-78929" href="https://ganjoor.net/jami/divanj/fateha-shabab/ghazal-jf/sh464">شمارهٔ ۴۶۴</a></h2>
<p>پیر شدیم و به دل داغ جوانان هنوز</p><p>ماند تن از کار و جان طالب جانان هنوز</p><p>رسته دندان گشاد رخنه حرمان و من</p><p>کام طلب از لب تنگ دهانان هنوز</p><p>تن شده مویی و مو گشته سفید و دلم</p><p>مویه کنان از غم موی میانان هنوز</p><p>مرده صدساله را مژده تو جان دهد</p><p>لب نگشاده به آن مژده رسانان هنوز</p><p>خاک توام دست من کی به رکابت رسد</p><p>گرد تو نایافته بادعنانان هنوز</p><p>لب ز سخن بسته ام غنچه وش اما چو خار</p><p>نشتر ریش منند تیززبانان هنوز</p><p>جامی اگر چه نماند نظم تو را رونقی</p><p>سخره طبع تواند سحربیانان هنوز</p><h2><a id="poem-78930" href="https://ganjoor.net/jami/divanj/fateha-shabab/ghazal-jf/sh465">شمارهٔ ۴۶۵</a></h2>
<p>رفتی و من ملازم این منزلم هنوز</p><p>ز آب مژه به کوی تو پا در گلم هنوز</p><p>راندی چو برق محمل خود گرم و من چو ابر</p><p>در گریه و فغان ز پی محملم هنوز</p><p>بگسست چون زمام شتر رشته حیات</p><p>دست از دوال محمل تو نگسلم هنوز</p><p>ای گشته دل ز تیغ جفای توام دو نیم</p><p>با من دو دل مباش که من یک دلم هنوز</p><p>من مرغ نیم بسملم از شوق تیغ تو</p><p>تو تیغ ناکشیده پی بسملم هنوز</p><p>فرسود چشم غرقه به خون زیر خاک و من</p><p>مستغرق مشاهه قاتلم هنوز</p><p>جامی نهاده چشم به طاق مزار خویش</p><p>یعنی به شکل ابروی تو مایلم هنوز</p><h2><a id="poem-78931" href="https://ganjoor.net/jami/divanj/fateha-shabab/ghazal-jf/sh466">شمارهٔ ۴۶۶</a></h2>
<p>آمد بهار و گلرخ من در سفر هنوز</p><p>خندید باغ و چشم من از گریه تر هنوز</p><p>شاخ شکوفه از خطر دی برست لیک</p><p>باشد ز آه سرد منش صد خطر هنوز</p><p>آمد درخت گل به بر اما چه فایده</p><p>چون آن نهال تازه نیامد به بر هنوز</p><p>از سرو و گل چه سود خبر گفتنم که من</p><p>زان سرو گلعذار ندارم خبر هنوز</p><p>با باد بوی کیست چو آن نورسیده گل</p><p>دامن کشان نکرده به بستان گذر هنوز</p><p>مگشا نظر به لاله و نرگس که غایب است</p><p>چشم و چراغ مردم صاحبنظر هنوز</p><p>خلقی به عیش خنده زنان در چمن چو گل</p><p>جامی چو لاله غرقه به خون جگر هنوز</p><h2><a id="poem-78932" href="https://ganjoor.net/jami/divanj/fateha-shabab/ghazal-jf/sh467">شمارهٔ ۴۶۷</a></h2>
<p>دیده جز خاک درت خواب نبیند هرگز</p><p>تشنه در واقعه جز آب نبیند هرگز</p><p>چشم قلاب تو بهر کشش خاطر ما</p><p>چون خم زلف تو قلاب نبیند هرگز</p><p>هر زمان دل به سگ کوی تو مشتاق تر است</p><p>سیری از صحبت احباب نبیند هرگز</p><p>هر که در کوی تو پهلو به سر خار نهد</p><p>راحت از بستر سنجاب نبیند هرگز</p><p>دود من گر شب ازینسان ره روزن بندد</p><p>خانه ام پرتو مهتاب نبیند هرگز</p><p>نور طاعت که دل از سجده ابروی تو دید</p><p>عابد شهر به محراب نبیند هرگز</p><p>جامی آن صوفی صافی ست که در دور لبت</p><p>خرقه جز رهن می ناب نبیند هرگز</p><h2><a id="poem-78933" href="https://ganjoor.net/jami/divanj/fateha-shabab/ghazal-jf/sh468">شمارهٔ ۴۶۸</a></h2>
<p>یاد بادت که ز من یاد نکردی هرگز</p><p>دل ناشاد مرا شاد نکردی هرگز</p><p>کردم آباد به صد خون جگر خانه چشم</p><p>جا درین منزل آباد نکردی هرگز</p><p>گوشت ای سیمبر از حلقه زرگشت گران</p><p>یا تو خود گوش به فریاد نکردی هرگز</p><p>بارها از لب خود عشوه شیرین دادی</p><p>فکر جان کندن فرهاد نکردی هرگز</p><p>یافتی بر سر ما منصب شاهی لیکن</p><p>کار بر قاعده داد نکردی هرگز</p><p>حسن ارشاد همین بس که در اطوار سلوک</p><p>جز به حسن خودم ارشاد نکردی هرگز</p><p>بنده جامی نکند از تو جز این آزادی</p><p>که ز بند غمش آزاد نکردی هرگز</p><h2><a id="poem-78934" href="https://ganjoor.net/jami/divanj/fateha-shabab/ghazal-jf/sh469">شمارهٔ ۴۶۹</a></h2>
<p>رفت عقل و صبر و هوش ای دل مکن از ناله بس</p><p>کاروان چون شد روان شرط است فریاد جرس</p><p>تا بود جان در تن از وی عارض و خالت مپوش</p><p>چون زید بی آب و دانه مرغ مسکین در قفس</p><p>از دلم شوق تو خیزد وز دلت مهر رقیب</p><p>آری از گل گل دمد وز سنگ خارا خار و خس</p><p>یک نفس خواهم برآرم بی تو لیکن چون کنم</p><p>تو مرا جانی و بی جان بر نمی آید نفس</p><p>چون تنم گر بودی اندر ضعف تار عنکبوت</p><p>از همش بگسیختی باد پر و بال مگس</p><p>گر به تو فریاد من از ضعف نتواند رسید</p><p>ای همه فریادم از تو تو به فریادم برس</p><p>بر درش حرفی نوشتم بر کمال شوق دال</p><p>گر بود در خانه کس جامی همین یک حرف بس</p><h2><a id="poem-78935" href="https://ganjoor.net/jami/divanj/fateha-shabab/ghazal-jf/sh470">شمارهٔ ۴۷۰</a></h2>
<p>عید شد هر کس ز یاری عیدیی دارد هوس</p><p>عید ما و عیدی ما دیدن روی تو بس</p><p>عید مردم دیدن مه عید ما دیدار تو</p><p>همچو عید ما مبارک نیست عید هیچ کس</p><p>پرده گفتی افکنم پس روز عید از پیش رخ</p><p>عید شد آن وعده را دیگر میفکن پیش و پس</p><p>صدق ما چون روشنت شد آخر ای خورشید روی</p><p>همچو صبح از مهر دل با ما برآور یک نفس</p><p>ما اسیر هجر و خلقی محرم بزم وصال</p><p>زاغ با گل همدم و بلبل گرفتار قفس</p><p>سوخت جان من اگر آهی کشم معذور دار</p><p>دود خیزد لاجرم هر جا فتد آتش به خس</p><p>می رسد فریاد جامی بی رخت شبها به ماه</p><p>ای مه نامهربان روزی به فریادش برس</p><h2><a id="poem-78936" href="https://ganjoor.net/jami/divanj/fateha-shabab/ghazal-jf/sh471">شمارهٔ ۴۷۱</a></h2>
<p>آن دو رخ را جامع آیات زیبایی شناس</p><p>خوبرویان کرده زانجا آیت حسن اقتباس</p><p>حال چاک سینه کاندر خرقه می دارم نهان</p><p>فاش خواهم گفت ازین پس چند پیچم در لباس</p><p>پاس انفاس است می گویند شرط راه عشق</p><p>جان فدای راهدانی کین نفس را داشت پاس</p><p>مزرع عمر مرا شد گوییا وقت درو</p><p>کز خیال ابرویت خم گشت قد من چو داس</p><p>گر بنای توبه ویران شد بحمدالله که هست</p><p>محکم از خشت سر خم قصر عشرت را اساس</p><p>با لباس فقر ناید خلعت شاهی درست</p><p>زشت باشد جامه نیمی اطلس و نیمی پلاس</p><p>کم شنو آوازه طاس فلک جامی که بود</p><p>آن همه رسوایی کنعانیان ز آواز طاس</p><h2><a id="poem-78937" href="https://ganjoor.net/jami/divanj/fateha-shabab/ghazal-jf/sh472">شمارهٔ ۴۷۲</a></h2>
<p>درین ره خضر همت همرهم بس</p><p>حریم نیستی منزلگهم بس</p><p>حریف کنج خلوتخانه فقر</p><p>دل هشیار و جان آگهم بس</p><p>طراز آستین دلق تجرید</p><p>و ما توفیقی الا باللهم بس</p><p>چرا منت کشم بهر چراغی</p><p>فروغ مجلس از شمع مهم بس</p><p>مرا گر دولت شاهنشهی نیست</p><p>فراغ از دولت شاهنشهم بس</p><p>ز بیرون گر لباس تو به تو نیست</p><p>جگربسته درون خون ته تهم بس</p><p>چو جامی گر نه کوتاه آستینم</p><p>ز مشت سفله دست کوتهم بس</p><h2><a id="poem-78938" href="https://ganjoor.net/jami/divanj/fateha-shabab/ghazal-jf/sh473">شمارهٔ ۴۷۳</a></h2>
<p>گر روی به مردم ننمایی چه کند کس</p><p>ور چشم ترحم نگشایی چه کند کس</p><p>آیی برم آن دم که شوی از همه فارغ</p><p>آن لحظه اگر نیز نیایی چه کند کس</p><p>هر روز جدا از تو کشم محنت و دردی</p><p>گر دیر کشد درد جدایی چه کند کس</p><p>گفتی که حذر کن ز بلا چون تو بلاجوی</p><p>سر تا قدم آشوب و بلایی چه کند کس</p><p>چون جعد تو بر دامن گل غالیه ساید</p><p>از سنبل تر غالیه سایی چه کند کس</p><p>هوش ار بربایی و خرد صبر توان کرد</p><p>گر صبر هم از دل بربایی چه کند کس</p><p>جامی اگر آن شوخ نهد مایده وصل</p><p>زان خوان کرم غیر گدایی چه کند کس</p><h2><a id="poem-78939" href="https://ganjoor.net/jami/divanj/fateha-shabab/ghazal-jf/sh474">شمارهٔ ۴۷۴</a></h2>
<p>ای باد صبح آن گل سیراب را بپرس</p><p>وان ماه شب فروز جهانتاب را بپرس</p><p>از ما که کرده ایم چو دریا ز گریه چشم</p><p>آن در ناب و گوهر نایاب را بپرس</p><p>کوته کنم حدیث ز رندان پاکباز</p><p>یار دروغ وعده قلاب را بپرس</p><p>احباب را ز فرقتش از دیده رفت نور</p><p>آن نوربخش دیده احباب را بپرس</p><p>دل را ببین سجودکنان پیش ابرویش</p><p>آن بت پرست گوشه محراب را بپرس</p><p>جان کز تنم رمید ز نوش لبش بجوی</p><p>از حال طوطی آن شکر ناب را بپرس</p><p>جامی به خواب دید که مه در کنار اوست</p><p>تعبیر خواب عاشق بی خواب را بپرس</p><h2><a id="poem-78940" href="https://ganjoor.net/jami/divanj/fateha-shabab/ghazal-jf/sh475">شمارهٔ ۴۷۵</a></h2>
<p>جام لعلش نگر از باده گلرنگ مپرس</p><p>ناله من شنو از زمزمه چنگ مپرس</p><p>جلوه شاهد گل بین سحر از حجله ناز</p><p>موجب ناله مرغان شباهنگ مپرس</p><p>نام من مایه ننگ است به جایی که منم</p><p>قصه نام مگو قاعده ننگ مپرس</p><p>تنگدستان تو را کام دل اندر غیب است</p><p>سر این نکته به جز زان دهن تنگ مپرس</p><p>عاشق کام طلب را ز غم و درد مگوی</p><p>مطرب بزم نشین را ز صف جنگ مپرس</p><p>بادپایان نتوانند ره عشق سپرد</p><p>قطع این مرحله از بارگی لنگ مپرس</p><p>جامی امید وصول حرم ار هست تو را</p><p>راهی می بین و قدم می زن و فرسنگ مپرس</p><h2><a id="poem-78941" href="https://ganjoor.net/jami/divanj/fateha-shabab/ghazal-jf/sh476">شمارهٔ ۴۷۶</a></h2>
<p>قلاش وش دیدم بتی ای وقت آن قلاش خوش</p><p>کو باخت نقد دین و دل در عشق آن قلاش وش</p><p>طوبی ز قد او خجل مانده صنوبر پا به گل</p><p>سروی بغایت معتدل بالا خوش و رفتار خوش</p><p>هستند بی جام و سبو مست لب میگون او</p><p>صوفی وشان صاف جو صافی دلان دردکش</p><p>زان لب به بزم عاشقان آمد حدیثی در میان</p><p>ساقی ز یکسو داد جان مطرب ز یکسو کرد غش</p><p>می بینم از زلف دو تا بر طرف رویش خال را</p><p>افتاده در چین و خطا مسکین غریبی از حبش</p><p>خوش آنکه خواهم زان صنم بوسه پی تسکین غم</p><p>دو یا یکی و او از کرم بخشد سه چار و پنج و شش</p><p>جامی صلای باده ده کز هر چه گویی باده به</p><p>بر سر سبوی باده نه تا چند ازین دستار و فش</p><h2><a id="poem-78942" href="https://ganjoor.net/jami/divanj/fateha-shabab/ghazal-jf/sh477">شمارهٔ ۴۷۷</a></h2>
<p>تنها ز کجا می رسی ای سرو قباپوش</p><p>دردا که تو می آیی و من می روم از هوش</p><p>من لذت دیدار چه دانم که هنوزت</p><p>از دور ندیده فتم آشفته و مدهوش</p><p>هر چند برون نیستی از خاطر تنگم</p><p>پیش آی که چون جان کشمت تنگ در آغوش</p><p>در گوش تو یک نکته ز بخت سیه ما</p><p>گفتن که تواند مگر آن خال بناگوش</p><p>گویم سخنی با تو اگر چند که گردد</p><p>بر طبع لطیف تو همین لحظه فراموش</p><p>خواهی که خدا در دو جهان پاس تو دارد</p><p>زینهار تو در پاس دل خسته دلان کوش</p><p>جامی ز خرابات غرض باده عشق است</p><p>خواهی ز سبو درکش و خواهی ز قدح نوش</p><h2><a id="poem-78943" href="https://ganjoor.net/jami/divanj/fateha-shabab/ghazal-jf/sh478">شمارهٔ ۴۷۸</a></h2>
<p>فغان ز ابلهی این خزان بی دم و گوش</p><p>که جمله شیخ تراش آمدند و شیخ فروش</p><p>شوند هر دو سه روزی مرید نادانی</p><p>تهی ز دین و خرد خالی از بصیرت و هوش</p><p>نه بر برون وی از لمعه هدایت نور</p><p>نه در درون وی از شعله محبت جوش</p><p>گهی که در سخن آید هوس کند سامع</p><p>که کاش ازین هذیان زودتر شود خاموش</p><p>وگر خموش شود حاصل مراقبه اش</p><p>ز بار سر نبود غیر درد گردن و دوش</p><p>نگاه دار خدایا مدام جامی را</p><p>ز شر زرق ریا پیشگان ازرق پوش</p><p>به گوش هوش رسان از حریم میکده اش</p><p>صدای نعره مستان و بانگ نوشانوش</p><h2><a id="poem-78944" href="https://ganjoor.net/jami/divanj/fateha-shabab/ghazal-jf/sh479">شمارهٔ ۴۷۹</a></h2>
<p>نهادی لعل رخشان بر بناگوش</p><p>سهیل و ماه را کردی هم آغوش</p><p>در اشکم شد از عکس لبت لعل</p><p>منش در دیده جا کردم تو در گوش</p><p>تو را از هر طرف در گوش لعلی ست</p><p>چنان لعلی که از جان می برد هوش</p><p>مرا بر هر مژه لعلی ست اما</p><p>ازان خونی که در دل می زند جوش</p><p>ز لعلت گر کنم دریوزه کامی</p><p>به لؤلؤ لعل را گیری که خاموش</p><p>چه بودی کوهکن لعل تو دیدی</p><p>که کردی لعل شیرین را فراموش</p><p>ز لعلش چون نداری رنگ جامی</p><p>ز خون دل شراب لعل می نوش</p><h2><a id="poem-78945" href="https://ganjoor.net/jami/divanj/fateha-shabab/ghazal-jf/sh480">شمارهٔ ۴۸۰</a></h2>
<p>آن قبای نیلگون بینید در سیمین برش</p><p>همچو شاخ گل که باشد خلعت از نیلوفرش</p><p>در کبودی فلک چون او مهی پیدا نشد</p><p>کاین چنین باشد لباس آسمانی در خورش</p><p>جان فدایت باد ای دربان دمی مانع مشو</p><p>تا رخ پر گرد خود ساییم بر خاک درش</p><p>یک رهش دیدیم عقل و دین و دل بر باد شد</p><p>وای جان ما اگر بینیم باری دیگرش</p><p>سوختم شبها بسی چون شمع پیش او ولی</p><p>هیچ گه سوز درون من نیامد باورش</p><p>عاشق ثابت قدم آن کس بود کز کوی دوست</p><p>رو نگرداند اگر شمشیر بارد بر سرش</p><p>سوخت جامی ز آتش هجر و برآمد سالها</p><p>همچنان بوی وفا می آید از خاکسترش</p><h2><a id="poem-78946" href="https://ganjoor.net/jami/divanj/fateha-shabab/ghazal-jf/sh481">شمارهٔ ۴۸۱</a></h2>
<p>آن سفر کرده که جان رفت مرا بر اثرش</p><p>هست ماهی که نیاورد به من کس خبرش</p><p>نازنینی که کنون خاسته از مسند ناز</p><p>کی بود طاقت رنج ره و تاب سفرش</p><p>گر چه از رفتن او می رودم صبر و شکیب</p><p>هر کجا رفت خدایا به سلامت ببرش</p><p>مبر ای باد بدان سو نفس سرد مرا</p><p>که مبادا رسد آسیب به گلبرگ ترش</p><p>ماند وابسته گل بلبل غافل در باغ</p><p>عاریت کاش توانم ستدن بال و پرش</p><p>چون بمیرم به سر راه ویم دفن کنید</p><p>که چو آید به سر خاک من افتد گذرش</p><p>شد چنان زار ز غمهای جدایی جامی</p><p>که ندیده ست کسی هرگز ازان زارترش</p><h2><a id="poem-78947" href="https://ganjoor.net/jami/divanj/fateha-shabab/ghazal-jf/sh482">شمارهٔ ۴۸۲</a></h2>
<p>گردش جام که زد صنع ازل پرگارش</p><p>سرنپیچد ز خط این دایره زنگارش</p><p>سر ما و در میخانه ای که از رفعت قدر</p><p>سایه بر بام فلک می فکند دیوارش</p><p>نیست وجه من مخمور جز این دلق کهن</p><p>وای من گر نستاند به گرو خمارش</p><p>بنده پیر مغانم که در اطوار سلوک</p><p>کار ما یافت گشاد از گره زنارش</p><p>خیر مستان طلبد هر چه کند باده فروش</p><p>سر این نکته ندانسته مکن انکارش</p><p>مگسل یک نفس از صحبت عیسی نفسان</p><p>نقد انفاس عزیز است غنیمت دارش</p><p>طبع گویای من آن طوطی شکرشکن است</p><p>که ز خونابه دل لعل بود منقارش</p><p>جامی اشعار دلاویز تو جنسی ست نفیس</p><p>پود آن حسن ادا لطف معانی تارش</p><p>همره قافله هند روان کن که رسد</p><p>شرف مهر قبول از ملک التجارش</p><h2><a id="poem-78948" href="https://ganjoor.net/jami/divanj/fateha-shabab/ghazal-jf/sh483">شمارهٔ ۴۸۳</a></h2>
<p>من بی دل چو خواهم داد جان نادیده دیدارش</p><p>مدد کن ای اجل تا زار میرم زیر دیوارش</p><p>ز دیده در دلش جا کردم و دل در درون پنهان</p><p>هنوز ایمن نیم ترسم که بیند چشم اغیارش</p><p>چه قد است آن تعالی الله که خواهم دیده و دل را</p><p>کنم خاک ره آن ساعت که بینم لطف رفتارش</p><p>نه دل دارم به دست اکنون نه دین مسکین مسلمانی</p><p>که با این کافران سنگدل افتد سر و کارش</p><p>نشد گل چون رخش اما بدان رو آب می گردد</p><p>که یابد روی آن دولت که شوید گرد رخسارش</p><p>تو و گلزار خویش ای باغبان ما و سرکویی</p><p>که آب روی صد گلزار می بخشد خس و خارش</p><p>چو مرغان خزان دیده زبان بست از سخن جامی</p><p>کجا آن غنچه خندان که باز آرد به گفتارش</p><h2><a id="poem-78949" href="https://ganjoor.net/jami/divanj/fateha-shabab/ghazal-jf/sh484">شمارهٔ ۴۸۴</a></h2>
<p>کسی کافتد نظر بر شکل آن سرو قباپوشش</p><p>ز سینه صبر و از دل طاقت و از جان رود هوشش</p><p>بلای جان من شد یاد آن بدخو نمی دانم</p><p>چه سازم چاره کز خاطر کنم یک دم فراموشش</p><p>ز دور آن لب به سبزی می زند نزدیک شد گویی</p><p>که گیرد سبزه نورسته گرد چشمه نوشش</p><p>خیالش را ز دیده جای در دل می کنم شبها</p><p>نخواهم مردمان دیده را خفتن در آغوشش</p><p>ز رشک ناله می میرم که من در گوشه ای تنها</p><p>همی سوزم به داغ هجر و او جا کرده در گوشش</p><p>مرا ره نی که در کویش نهم پهلو به دیواری</p><p>رقیبان سیه دل خوش نشسته دوش بر دوشش</p><p>نمودی رخ مکن منع از سرود شوق جامی را</p><p>چو بلبل جلوه گل دید نتوان ساخت خاموشش</p><h2><a id="poem-78950" href="https://ganjoor.net/jami/divanj/fateha-shabab/ghazal-jf/sh485">شمارهٔ ۴۸۵</a></h2>
<p>آن لاله رخ که باشد از داغ ما فراغش</p><p>از دیده رفت لیکن بر سینه ماند داغش</p><p>سروی به تازگی بود از باغ لطف رسته</p><p>زد سیل قهر موجی کند از حریم باغش</p><p>خرم گلی به بستان بشکفت بعد عمری</p><p>نادیده سیر بلبل تاراج کرد زاغش</p><p>آن را که این شمامه دوران رباید از کف</p><p>مشکل که هیچ عطری مشکین کند دماغش</p><p>زان گمشده ندانم با من نشان که گوید</p><p>جایی نرفت کز کس کردن توان سراغش</p><p>دل را ره برون شد کی باشد از شب غم</p><p>کز باد بی نیازی بی نور شد چراغش</p><p>اینسان که شغل هجران شد رنج بخش جامی</p><p>کی خواب راحت آید بر بستر فراغش</p><h2><a id="poem-78951" href="https://ganjoor.net/jami/divanj/fateha-shabab/ghazal-jf/sh486">شمارهٔ ۴۸۶</a></h2>
<p>دلم که شوق لبت داد شربت اجلش</p><p>به مهر خط تو شد مهرنامه عملش</p><p>چه جای طعن دلم را به مستی لب تو</p><p>چو داد باده ازین جام ساقی ازلش</p><p>کدام شیفته دل در کمند زلف تو بست</p><p>که عقل خنده نزد بر درازی املش</p><p>چو سنگ اساس جفا محکم است ازان دل سخت</p><p>کجا رسد ز نم چشم عاشقان خللش</p><p>خوشا مرقع صوفی که محتسب هر دم</p><p>کشد پیاله ز جیب و صراحی از بغلش</p><p>اگر چه در همه عمرش بدل نیافته ام</p><p>بس این که یافته ام همچو عمر بی بدلش</p><p>چو راند جامی ازان چشم آهوانه سخن</p><p>سرود بزم غزالان مست شد غزلش</p><h2><a id="poem-78952" href="https://ganjoor.net/jami/divanj/fateha-shabab/ghazal-jf/sh487">شمارهٔ ۴۸۷</a></h2>
<p>خرامان می رود آن شوخ و صد بیدل ز دنبالش</p><p>به خون غلطان ز ناوکهای چشم مست قتالش</p><p>ز من دامن کشان بگذشت بشتاب ای صبا از پی</p><p>بیفشان گرد ادبار من از دامان اقبالش</p><p>چو موری گشته ام از ضعف کو آن قوت بختم</p><p>که بینم خویش را روزی طفیل مور پامالش</p><p>شدم بی او ز مویی زارتر کو نامه بر مرغی</p><p>که بندم در میان نامه خود را بر پر و بالش</p><p>جوان و شوخ و خودکام است و باد خوبیش در سر</p><p>کجا در دل کند جا پند پیران کهنسالش</p><p>خطش نورسته ریحان است گرد چشمه حیوان</p><p>نشاید تخم آن ریحان به غیر از دانه خالش</p><p>به خون دیده صورت بست شرح حال خود جامی</p><p>که می گوید به آن سلطان خوبان صورت حالش</p><h2><a id="poem-78953" href="https://ganjoor.net/jami/divanj/fateha-shabab/ghazal-jf/sh488">شمارهٔ ۴۸۸</a></h2>
<p>شیخ خودبین که به اسلام برآمد نامش</p><p>نیست جز زرق و ریا قاعده اسلامش</p><p>خویش را واقف اسرار شناسد لیکن</p><p>نه ز آغاز وقوف است نه از انجامش</p><p>جز قبول دل عامش نبود کام ولی</p><p>می کند رد دل خاص قبول عامش</p><p>دام تزویر نهاده ست خدایا مپسند</p><p>که فتد طایر فرخنده ما در دامش</p><p>حبذا پیر خرابات که در مجلس انس</p><p>می برد روح قدس فیض حیات از جامش</p><p>گر چه از حاصل خود دفتر ایام بشست</p><p>نام کس نیست برون از ورق انعامش</p><p>هر که بر نعمت او شکر نگوید جامی</p><p>می شمارد خرد از دایره انعامش</p><h2><a id="poem-78954" href="https://ganjoor.net/jami/divanj/fateha-shabab/ghazal-jf/sh489">شمارهٔ ۴۸۹</a></h2>
<p>سپیده دم که شد از خانه عزم حمامش</p><p>هزار دلشده شد خاک ره به هر گامش</p><p>چو کند جامه ز تن جامه خانه را افروخت</p><p>فروغ صبح دگر از صفای اندامش</p><p>چو برگ گل که بود در گلاب خانه نشست</p><p>به گرم خانه عرق بر عذار گلفامش</p><p>تنش چو نقره خام و هزار مفلس عور</p><p>گرفته کیسه به کف بهر نقره خامش</p><p>مراست چشم و برد ناخنه ز چشم آرام</p><p>چه جای آن که بود زیر ناخن آرامش</p><p>نکاست استره یک مو به کام خود ز سرش</p><p>شد این ز سختدلی های سنگ ناکامش</p><p>رقیب گو مگشا زر که جامی بیدل</p><p>ز چشم اشک فشان داد سیم حمامش</p><h2><a id="poem-78955" href="https://ganjoor.net/jami/divanj/fateha-shabab/ghazal-jf/sh490">شمارهٔ ۴۹۰</a></h2>
<p>رخت کز خط مشکین شد مزین صفحه سیمش</p><p>همانا در جفاکاری نوشتی لوح تعلیمش</p><p>فتاد اندر کشاکش دل ز چشم و ابروی شوخت</p><p>به تیغ غمزه کن جانا میان هر دو تقسیمش</p><p>متاع جان همی خواهی ز من گر خود نمی آیی</p><p>فرست از لب سلامی تا کنم فی الحال تسلیمش</p><p>منجم حکم فتح الباب اشک ما رقم می زد</p><p>روان شد سیل خون از جوی جدول های تقویمش</p><p>کمر گرد میانت گر شود چون میم خود حلقه</p><p>بود آن حلقه در تنگی فزون از حلقه میمش</p><p>لبت مهر سلیمان است و بر وی اسم اعظم خط</p><p>اجازت ده خدا را تا ببوسم بهر تعظیمش</p><p>نهادی پا به کوی عاشقی جامی ز سر بگذر</p><p>نه مرد معرکه ست آن کس که از کشتن بود بیمش</p><h2><a id="poem-78956" href="https://ganjoor.net/jami/divanj/fateha-shabab/ghazal-jf/sh491">شمارهٔ ۴۹۱</a></h2>
<p>آرزو دارم که گردم خاک راه توسنش</p><p>لیک می ترسم ز من گردی رسد بر دامنش</p><p>کی بعمدا سوی من بیند چو می دارد دریغ</p><p>گوشه چشمی که افتد ناگهان سوی منش</p><p>آمد آن کافر برون شمیر بسته دی سوار</p><p>ای بسا خون مسلمانان که شد در گردنش</p><p>خواستم گویم لباس از برگ گل می بایدش</p><p>باز ترسیدم که آزارد ازان نازک تنش</p><p>هر گهش بینم قبا پوشده بیهوش اوفتم</p><p>وای من روزی که بینم با ته پیراهنش</p><p>ای صبا با او حدیث شعله آهم بگوی</p><p>تا شود سوز درون دردمندان روشنش</p><p>شاید آن بدخو کند رحمی خدا را ای اجل</p><p>ریز خون جامی و بر خاک آن کوی افکنش</p><h2><a id="poem-78957" href="https://ganjoor.net/jami/divanj/fateha-shabab/ghazal-jf/sh492">شمارهٔ ۴۹۲</a></h2>
<p>شوخی که تاجداران بوسند خاک راهش</p><p>سوی چو من گدایی مشکل فتد نگاهش</p><p>من کیستم که خواهم پهلوی او نشینم</p><p>این بس مرا که بینم از دور گاه گاهش</p><p>فرسوده قالب من همواره خاک بادا</p><p>بر هر زمین که باشد آمد شد سپاهش</p><p>هر کس به مهر آن خط میرد رسد به محشر</p><p>صد گونه سرخرویی از نامه سیاهش</p><p>در گلستان خوبی برگ وفا مجویید</p><p>کز خون بی گناهان پرورده شد گیاهش</p><p>من داد خود چه خواهم زان مه که نیست هرگز</p><p>چون پادشاه ظالم پروای دادخواهش</p><p>جامی ز کوی هستی بربست رخت گویی</p><p>کز هیچ سو نیاید دیگر فغان و آهش</p><h2><a id="poem-78958" href="https://ganjoor.net/jami/divanj/fateha-shabab/ghazal-jf/sh493">شمارهٔ ۴۹۳</a></h2>
<p>سر من کاش بودی خاک راهش</p><p>مگر گشتی لگدکوب سپاهش</p><p>به جان دادن اگر کردیم تقصیر</p><p>کنون هستیم از جان عذرخواهش</p><p>شبم شد روشن از رویش بدانسان</p><p>که روزم تیره از زلف سیاهش</p><p>به شکل او هلاک خویش خواهم</p><p>رقیبا برشکن طرف کلاهش</p><p>منه بر زاهد ای دل تهمت عشق</p><p>که می بینم ازینها بی گناهش</p><p>هنوز از باده شب سرگران است</p><p>وگرنه چیست خواب چاشتگاهش</p><p>چه شد گر کرد جامی دعوی عشق</p><p>دو چشم خون فشان اینک گواهش</p><h2><a id="poem-78959" href="https://ganjoor.net/jami/divanj/fateha-shabab/ghazal-jf/sh494">شمارهٔ ۴۹۴</a></h2>
<p>نامه کز خوبان رسد تعویذ جان می‌خوانمش</p><p>وز همه غم‌های دل خط امان می‌خوانمش</p><p>نقطه و حرفی که می‌آید در آن نامه به چشم</p><p>نقش آن خال و خط عنبرفشان می‌خوانمش</p><p>مردمان هردم به خون دل سوادش می‌کنند</p><p>بر بیاض دیده و من خوش روان می‌خوانمش</p><p>چون پر است آن نامه از مرهم پی داغ نهان</p><p>گاه خواندن مرهم داغ نهان می‌خوانمش</p><p>مونس جان و دل من شد ندارم صبر از آن</p><p>یک زمان می‌بوسم او را یک زمان می‌خوانمش</p><p>می‌دهد بویی از آن برگ گل خندان مرا</p><p>جای آن دارد اگر گریه‌کنان می‌خوانمش</p><p>دوستان گویند جامی نامه خواندن تا به کی</p><p>ورد جان و حرز ایمان است از آن می‌خوانمش</p><h2><a id="poem-78960" href="https://ganjoor.net/jami/divanj/fateha-shabab/ghazal-jf/sh495">شمارهٔ ۴۹۵</a></h2>
<p>رو چو نهد به ملک دل عشق توشاه سازمش</p><p>بر سر عقل صبر و دین میر سپاه سازمش</p><p>دل که به سینه گشت خون از غم پای بوس تو</p><p>تا برسد به کام خویش از مژه راه سازمش</p><p>طاقت خور نبینمت جا به سواد دیده کن</p><p>تا پی سایه بر سرت چتر سیاه سازمش</p><p>خواهم اگر زنم دمی بی تو به عشرت و طرب</p><p>یاد تو بگذرد به دل مایه آه سازمش</p><p>چون به صف نعال تو از پی سجده سر نهم</p><p>کفشم اگر به سر زنی افسر جاه سازمش</p><p>از چه سیم اگر دهد رخصت آبم آن ذقن</p><p>من رگ جان ز تن کشم رشته چاه سازمش</p><p>بر سر جامی ار زدی تیغ و شمردیش گنه</p><p>تیغ دگر بزن که تا عذر گناه سازمش</p>
</body></html>