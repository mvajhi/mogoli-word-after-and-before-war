<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>یوسف و زلیخا - بخش ۸</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-66162" href="https://ganjoor.net/jami/7ourang/7-5-yusof-zoleykha/sh72">بخش ۷۲ - شکایت از فلک پر نکایت که اژدهاوار گرد عالمیان حلقه کرده و همه را به دایره تصرف خود درآورده بر یکی زخم زند و بر دیگری زهر افکند نه هیچ از دست رفته را با وی دست ستیز و نه هیچ از پای افتاده را از وی پای گریز</a></h2>
<p>فلک بر خویش پیچان اژدهاییست</p><p>پی آزار ما زور آزماییست</p><p>گرفتاریم در پیچ و خم او</p><p>رهیدن چون توانیم از دم او</p><p>نبینی کس کزو زخمی نخورده</p><p>ز صد کس بر یکی رحمی نکرده</p><p>ز ظلمش هیچ کس سالم نجسته ست</p><p>کدامین سینه کان ظالم نخسته ست</p><p>به هر اختر کزو روشن چراغیست</p><p>نهاده بر دل آزاده داغیست</p><p>هزاران داغ هست و مرهمی نی</p><p>وز این بی مرهمی هیچش غمی نی</p><p>بود پیدا در او شب های دیجور</p><p>هزاران روزن اندر عالم نور</p><p>چه حاصل زان چو نوری درنیفتد</p><p>به خاطرها سروری درنیفتد</p><p>چو شیران روز دور است از دو رنگی</p><p>ولی شب ها کند با ما پلنگی</p><p>به جز آزار ما را زو چه رنگ است</p><p>که با ما روز شیر و شب پلنگ است</p><p>سزد کز عیش تنگ خود بنالیم</p><p>که با شیر و پلنگ اندر جوالیم</p><p>تو را با هر که رو در آشناییست</p><p>قرار کارت آخر بر جداییست</p><p>بسی گردش نمود این سبز طارم</p><p>بسی تابش مه و خورشید و انجم</p><p>که تا با هم طبایع رام گشتند</p><p>شکار مرغ جان را دام گشتند</p><p>هنوز این مرغ تا فرخ سرانجام</p><p>نچیده دانه کامی زاین دام</p><p>طبایع بگسلند از یکدگر بند</p><p>کند هر یک به اصل خویش پیوند</p><p>بماند مرغ دور از آشیانه</p><p>دلی پر خون ز فقد آب و دانه</p><p>مبین دور سپهر و مهر گرمش</p><p>که هیچ از کین گذاری نیست شرمش</p><p>به مهرش دل کسی چون صبح کم بست</p><p>که در خون چون شفق هر شام ننشست</p><p>ز سوزش کس دمی بی غم نیفتاد</p><p>کزان در عمرها ماتم نیفتاد</p><p>به بستان پای نه فصل بهاران</p><p>تماشا کن که گرد جویباران</p><p>چرا کرده ست غنچه پیرهن چاک</p><p>به خواری سبزه چون افتاده بر خاک</p><p>چرا دراعه گل پاره پاره ست</p><p>دهان پر شعله و دل پر شراره ست</p><p>که افکنده ز پا سرو روان را</p><p>که کرده غرقه در خون ارغوان را</p><p>چرا سنبل پریشانست و درهم</p><p>چرا تر چشم نرگس ز اشک شبنم</p><p>بنفشه در کبودی سوگواریست</p><p>به خون آغشته لاله داغداریست</p><p>صنوبر با دلی گشته به صد شاخ</p><p>تنی از تیغ خور سوراخ سوراخ</p><p>ز گل پر داغ پشت و روی گلبن</p><p>سمن در کندن رخ تیز ناخن</p><p>درختان از صبا در رقص اندوه</p><p>غم جانکاه مرغان کوه بر کوه</p><p>بود کو کو زنان قمری ز هر سو</p><p>که یعنی در جهان آسودگی کو</p><p>هزاران با هزاران نغمه درد</p><p>که خوش آن کو غم این باغ کم خورد</p><p>مطوق فاخته گردن به چنبر</p><p>کزین چنبر کسی نارد برون سر</p><p>جهان را دیدی و فصل بهارش</p><p>بیا و از خزان گیر اعتبارش</p><p>ببین دم سردی باد خزان را</p><p>ببین رخ زردی برگ رزان را</p><p>دم آن سرد از درد فراق است</p><p>که یار از یار و جفت از جفت طاق است</p><p>رخ این زرد از اندوه دوریست</p><p>که دوری بعد نزدکی ضروریست</p><p>برفته آب و رنگ از شاهد باغ</p><p>سیه پوش آمده در ماتمش زاغ</p><p>نموده عور هر شاخی به باغی</p><p>دم طاووس را پای کلاغی</p><p>ز سر چادر فتاده نسترن را</p><p>ز خیمه رفته پوشش نارون را</p><p>انار آن تاج تارک ناربن را</p><p>که می بخشد نوی باغ کهن را</p><p>درونش را چو وقت خنده بینی</p><p>به صد پر کاله خون آگنده بینی</p><p>به آن خوبان بستان را شمامه</p><p>ز رعنایی معصفر کرده جامه</p><p>نشسته بر رخ زردش غباریست</p><p>همانا مانده دور از روی یاریست</p><p>ز روی سختی یخ در آب منهل</p><p>شده باد از زره سازی معطل</p><p>چنار ار دستبرد برد دیدی</p><p>به باغ آوازه سرما شنیدی</p><p>نکردی دست خود را تابه اکنون</p><p>ز بیم از آستین شاخ بیرون</p><p>بهار آنست عالم را خزان این</p><p>ازین هست آن غم افزاتر وز آن این</p><p>درین غمخانه بی غم چون زید کس</p><p>دل پژمرده خرم چون زید کس</p><p>به گیتی در نشان خرمی نیست</p><p>وگر باشد نصیب آدمی نیست</p><p>نباشد سر پر از ناز حبیبی</p><p>نصیب آدمی جز بی نصیبی</p><p>دل از اندیشه شادی تهی کن</p><p>دماغ از فکر آزادی تهی کن</p><p>به داغ نامرادی شاد می باش</p><p>به غل بندگی آزاد می باش</p><p>ز هر چیزی که افتد دلپسندت</p><p>کند خاطر به مهر خویش بندت</p><p>به صد حسرت بریدن خواهی آخر</p><p>غم هجرش کشیدن خواهی آخر</p><p>گشا دستی و از پا بند بگسل</p><p>وز این بی حاصلان پیوند بگسل</p><p>وگر تو نگسلی آن کس که بسته ست</p><p>پی بگسستنش بگشاده دست است</p><p>تو خفته غافل و او ایستاده</p><p>یکایک می ستاند آنچه داده</p><p>در آورد از درشتی پا به سنگت</p><p>به میدان روایی ساخت لنگت</p><p>عصاگیری به کف گاه روایی</p><p>که لنگی را به رهواری نمایی</p><p>چو صرصر تازه شاخی را ز بن کند</p><p>به چوب خشک نتوان کرد پیوند</p><p>به زورت پنجه طاقت زبون کرد</p><p>ز دستت نقد گیرایی برون کرد</p><p>بری دستی سوی هر کار پیوست</p><p>ولی کاریت بر می ناید از دست</p><p>چو رفت از دست بیرون زور پنجه</p><p>مکن خود را به زور پنجه رنجه</p><p>ز چشمت برد نقد روشنایی</p><p>تو از بی بینشی سرمه چه سایی</p><p>چو در بینش تو را اینست سیرت</p><p>مکش سرمه مگر چشم بصیرت</p><p>یکی چشمانت در کوری و تنگی</p><p>چه سازی چار از چشم فرنگی</p><p>ز سیمین سین که میمت را حلی بود</p><p>چو لب عقد شمارش لام و بی بود</p><p>در آن عقدت چنان کسری فتاده</p><p>که کس را نیست زان کسری زیاده</p><p>ز نادانی گه نطق و خموشی</p><p>کنی آن را ز لب ها پرده پوشی</p><p>بدین آیین ز بس سختی و سستی</p><p>فتاده صد شکستت در درستی</p><p>تو بینی هر شکستی را زجایی</p><p>به هر جا پیش گیری ماجرایی</p><p>به هر چه از تن شود کم یا ز جانت</p><p>به اسباب جهان افتد گمانت</p><p>ز طبعت هرگز این معنی نزاده ست</p><p>که آن کس می برد آن را که داده ست</p><p>جهان را کرده ای بر خویشتن تنگ</p><p>نداری در جهان دیگر آهنگ</p><p>نیی واقف که دیگر عالمی هست</p><p>کز آنجا خاست گر بیش و کمی هست</p><p>ازان ترسم که چون مرگ آیدت پیش</p><p>نیاری کندن از عالم دل خویش</p><p>دل و جانی پر از صد گونه وسواس</p><p>روی بیرون ز عالم ناکس الراس</p><p>شود چرخت ز جام مرگ ساقی</p><p>هنوزت میل این ویرانه باقی</p><p>شنیدستم که جالینوس کز دل</p><p>نزد نوریش سر در عالم گل</p><p>چنین گفته ست چون جانش رسیده</p><p>به لب کای کاشکی پیش دو دیده</p><p>ز فرج استرم یک فرجه بودی</p><p>که عالم زان پس از مرگم نمودی</p><p>گشاد دل نبودش چون میسر</p><p>فرج را فرجه جست از فرج استر</p><p>رهی بگشا در ین کاخ دل افروز</p><p>که نزهتگاه فردا بینی امروز</p><p>نیاید در دلت هرگز که گاهی</p><p>کنی در حال این عالم نگاهی</p><p>ادیم خاک کفشی پافشار است</p><p>در او صد کوه سختی ریگ وار است</p><p>به آن کین کفش را از پا فشانی</p><p>وگرنه خسته پا در ره بمانی</p><p>بر افکن پرده افلاک از پیش</p><p>مباش از پردگی محروم ازین پیش</p><p>برون از پرده نامحدود نوریست</p><p>کزان هر لمعه خورشید سروریست</p><p>در آن لمعه ز هر امید گم شو</p><p>به سان ذره در خورشید گم شو</p><p>چو گم گشتی در او یابی رهایی</p><p>ز درد فرقت و داغ جدایی</p><h2><a id="poem-66163" href="https://ganjoor.net/jami/7ourang/7-5-yusof-zoleykha/sh73">بخش ۷۳ - در پند دادن و بند نهادن فرزند ارجمند که دست ادراک در فتراک اکتساب کمالات استوار دارد و پای میل در ذیل اجتناب از جهالات برقرار وفقه الله لما یحبه و یرضاه</a></h2>
<p>تولاک الله ای فرزانه فرزند</p><p>نگهدار تو باد از بد خداوند</p><p>ز هر پندت دهاد آن بهره مندی</p><p>که وقت حاجت آن را کار بندی</p><p>مرا هفتاد شد سال و تو را هفت</p><p>تو را می آید اقبال و مرا رفت</p><p>پریشانم ز عمر رفته خویش</p><p>ملول از سال و ماه و هفته خویش</p><p>ز من کشتی که کار آید نیامد</p><p>گلی کافزون ز خار آید نیامد</p><p>چه سود اکنون که کار از دست رفته ست</p><p>عنان اختیار از دست رفته ست</p><p>تو جهدی کن چو در کف مایه داری</p><p>به فرق از چتر دولت سایه داری</p><p>بکن کاری که سودی دارد آخر</p><p>به سر باران جودی بارد آخر</p><p>نخست از کسب دانش بهره ور شو</p><p>زجهل آباد نادانان بدر شو</p><p>بود معلوم هر آزاد و بنده</p><p>که نادان مرده و داناست زنده</p><p>کسی کو دعوی فرزانگی کرد</p><p>کجا با مردگان همخانگی کرد</p><p>ولیکن پا به دانش نه درین راه</p><p>که علم آمد فراوان عمر کوتاه</p><p>نیابد هیچ کس عمر دوباره</p><p>به علمی رو کز آنت نیست چاره</p><p>چو کسب علم کردی در عمل کوش</p><p>که علم بی عمل زهریست بی نوش</p><p>چه حاصل زانکه دانی کیمیا را</p><p>مس خود را نکرده زر سارا</p><p>ز توفیق عمل چون خلعت خاص</p><p>رسد آن را مطرز کن به اخلاص</p><p>عمل کز معنی اخلاص عاریست</p><p>به ذوق پخته کاران خام کاریست</p><p>ز کار خام کس سودی ندارد</p><p>چو حلوا خام باشد علت آرد</p><p>چواخلاص آوری می باش آگاه</p><p>که باشد صد خطر ز اخلاص در راه</p><p>به خوش پوشی و خوش خواری مکن خوی</p><p>بتاب از راحت پشت و شکم روی</p><p>غرض از جامه دفع حرو برد است</p><p>ندارد میل زینت هر که مرد است</p><p>گر افتد بر خشن پوشی قرارت</p><p>بود ز آفات چون قنفد حصارت</p><p>چو روبه گر شوی از نرم شادان</p><p>کشندت پوست از سر سگ نهادان</p><p>به شیرینی مکن همچون مگس جهد</p><p>که آخر بند بر پایت نهد شهد</p><p>به تلخی شاد زی زین بحر خونخوار</p><p>که تا گنج گهر گردی صدف وار</p><p>ز خوان هر کسی کآلایی انگشت</p><p>در آزار وی انگشتان مکن مشت</p><p>نمک را چون کنی در خورد خود صرف</p><p>نمکدان را منه انگشت بر حرف</p><p>به احسان بر احبا دست بگشای</p><p>منه در تنگنای مدخلی پای</p><p>مده شان قرض و مستان نیم حبه</p><p>فان القرض مقراض المحبت</p><p>به بخشش باش از ایشان بار بردار</p><p>مساز از وامداریشان گرانبار</p><p>چنان زن لیک در بخششگری گام</p><p>که بر گردن نیاید بارت از وام</p><p>برای دوستان جان را فدا کن</p><p>ولیکن دوست از دشمن جدا کن</p><p>که باشد دوست آن یار خدایی</p><p>دلش روشن به نور آشنایی</p><p>کشد بار تو چون باشی گرانبار</p><p>کند کار تو چون گردی زیانکار</p><p>به ناخوش کارها گیرد خوشت دست</p><p>کند ز آب نصیحت آتشت پست</p><p>ز آلایش چو گردد دستگیرت</p><p>برآرد پاک چون موی از خمیرت</p><p>به کار نیک گردد یاور تو</p><p>به کوی نیکنامی رهبر تو</p><p>چنین یاری چو یابی خاک او شو</p><p>اسیر حلقه فتراک او شو</p><p>وگرنه روی در دیوار خود باش</p><p>ببر ز اغیار و یار غار خود باش</p><p>ز غم های زمانه شاد بنشین</p><p>ز اندوه جهان آزاد بنشین</p><p>فراوان شغل ها را اندکی کن</p><p>ز عالم روی شغل اندر یکی کن</p><p>اگر باشد شب تاریک اگر روز</p><p>به هر وقتی که باشد دل در او دوز</p><p>وگر ناید تو را این دولت از دست</p><p>نشاید عار بیکاری به خود بست</p><p>بکن زین کارخانه در کتب روی</p><p>خیال خویش را ده با کتب خوی</p><p>ز دانایان بود این نکته مشهور</p><p>که دانش در کتب داناست در گور</p><p>انیس کنج تنهایی کتاب است</p><p>فروغ صبح دانایی کتاب است</p><p>بود بی مزد و منت اوستادی</p><p>ز دانش بخشدت هر دم گشادی</p><p>ندیمی مغز داری پوست پوشی</p><p>به سر کار گویایی خموشی</p><p>درونش همچو غنچه از ورق پر</p><p>به قیمت هر ورق زان یک طبق در</p><p>عماری کرده از رنگین ادیم است</p><p>دو صل گل پیرهن در وی مقیم است</p><p>همه مشکین عذاران توی بر توی</p><p>ز بس رقت نهاده روی بر روی</p><p>ز یکرنگی همه هم روی و هم پشت</p><p>گر ایشان را زند کس بر لب انگشت</p><p>به تقریر لطایف لب گشایند</p><p>هزاران گوهر معنی نمایند</p><p>گهی اسرار قرآن باز گویند</p><p>گه از قول پیمبر راز گویند</p><p>گهی باشند چون صافی درونان</p><p>به انواع حقایق رهنمونان</p><p>گهی آرند در طی عبارات</p><p>به حکمت های یونانی اشارات</p><p>گهت از رفتگان تاریخ خوانند</p><p>گه از آینده اخبارت رسانند</p><p>گهی ریزندت از دریای اشعار</p><p>به جیب عقل گوهرای اسرار</p><p>به هر یک زین مقاصد چون نهی گوش</p><p>مکن از مقصد اصلی فراموش</p><p>گرت نبود به کلی سوی آن روی</p><p>مکن خالی ازان باری تک و پوی</p><p>به راز دل چو بگشایی لب خویش</p><p>نخست از خیر و شر آن بیندیش</p><p>چو آید از قفس مرغی به پرواز</p><p>دگر مشکل بود آوردنش باز</p><p>درون تیره از از میل زخارف</p><p>زبان مگشای در شرح معارف</p><p>معارف گر چو مور باریک باشد</p><p>چه حاصل زان چو دل تاریک باشد</p><p>مکن با صوفیان خام یاری</p><p>که باشد کار خامان خامکاری</p><p>طریق پخته کاری را ندانند</p><p>به خامی میوه از باغت فشانند</p><p>ز اصل خویش آن میوه بریده</p><p>بماند تا قیامت نارسیده</p><p>منه دست تهی از سیم و از زر</p><p>به جز در دست پیر پیرپرور</p><p>چو در دستش نهی دست ارادت</p><p>به دست آید تو را گنج سعادت</p><p>چو عیسی تا توانی خفت بی جفت</p><p>مده نقد تجرد را ز کف مفت</p><p>ز دیده خواب راحت دور کردن</p><p>به از همخوابگی با حور کردن</p><p>به گلخن پشت بر خاکستر گرم</p><p>به از پهلوی زن بر بستر نرم</p><p>اگر نرسی که ناگه نفس خود کام</p><p>به میدان خطاکاری نهد گام</p><p>ز زن کردن بنه بندیش بر پای</p><p>که نتواند دگر جنبیدن از جای</p><p>بدن نیت در هر زن که کوبی</p><p>صلاح نفس جوی اول نه خوبی</p><p>زنی کش سرخرویی از عفاف است</p><p>همین گلگونه رویش کفاف است</p><p>در آن حله جمال حور دارد</p><p>که از نامحرمش مستور دارد</p><p>بود قرب سلاطین آتش تیز</p><p>ازان آتش به سان دود بگریز</p><p>چو آتش برفروزد مشعل نور</p><p>ازان می گیر بهره لیک از دور</p><p>ازان ترسم که چون نزدیک رانی</p><p>ز نور زندگی تاریک مانی</p><p>منه پا منصبی را در میانه</p><p>که عزل و نصب را گردی نشانه</p><p>ز آسودن در آن مسند بپرهیز</p><p>که گیرد دیگری دستت که برخیز</p><p>ز منصب روی در بی منصبی نه</p><p>که از هر منصبی بی منصبی به</p><p>ز نخوت پاک کن اندیشه خویش</p><p>تواضع کن به هر کس پیشه خویش</p><p>چو خوشه خویش را از سرکشی پاس</p><p>ندارد سر نهد از ضربت داس</p><p>چو خود را دانه بر خاک افکند خوار</p><p>ز خاکش مرغ بردارد به منقار</p><p>طلب می کن به صدر ارجمندی</p><p>ز تعظیم فرودان سربلندی</p><p>عدد را بین که چون از بخت فیروز</p><p>شد از تقدیم صفر افزونی اندوز</p><p>مکن وعده و گر کردی وفا کن</p><p>طریق بی وفایی را رها کن</p><p>از آن حضرت که فیاض وجود است</p><p>خطاب جمله «اوفوا بالعقود» است</p><p>چو نادانان نه در بند پدر باش</p><p>پدر بگذار و فرزند هنر باش</p><p>چو دود از روشنی بود نشانمند</p><p>چه حاصل زانکه آتش راست فرزند</p><p>مکن یادش به جز در خلوت خاص</p><p>که سازی شادش از تکبیر و اخلاص</p><p>چو پندی بشنوی از پند فرمای</p><p>چو دانا بایدش در جان کنی جای</p><p>نه چون نادان ز یک گوشش درآری</p><p>به دیگر گوش بیرونش گذاری</p><p>نروید بی درنگی دانه در خاک</p><p>نیابد قطره قدر گوهر پاک</p><p>نباشد این مثل پوشیده بر کس</p><p>که گر در خانه کس، حرفی بود بس</p><p>چو دریای قدر جنبش نماید</p><p>ز بانگ غوک بی سامان چه آید</p><p>همان به کاندر این دیر مجازی</p><p>کند فضل خدایت کارسازی</p><h2><a id="poem-66164" href="https://ganjoor.net/jami/7ourang/7-5-yusof-zoleykha/sh74">بخش ۷۴ - در مخاطبه نفس و ترقی دادن وی از حضیض خویشتنداری و خودپسندی به ذروه دست کوتاهی و همت بلندی</a></h2>
<p>به کار پختگان رو آر جامی</p><p>مکن زین بیشتر در کار خامی</p><p>چه باشد پختگی آزاده بودن</p><p>به خاک نیستی افتاده بودن</p><p>نبینی زیر این زنگارگون کاخ</p><p>که از خامیست میوه بر سر شاخ</p><p>بیفتد چون کند در پختگی روی</p><p>نخورده سنگ طفلان جفاجوی</p><p>ز خوان پخته کاران توشه ای گیر</p><p>ز سنگ انداز خامان گوشه ای گیر</p><p>طمع را از قناعت بیخ بر کن</p><p>طلب را از توکل شاخ بشکن</p><p>به شهرستان همت ساز خانه</p><p>به عزلتگاه عنقا آشیانه</p><p>زبان مگشای در مدح زبونان</p><p>مکش از بهر یک نان ننگ دونان</p><p>سران ملک را زن پشت پایی</p><p>قویدستان گیتی را قفایی</p><p>نطر کن در فصول چارگانه</p><p>که می گردد بر آن دور زمانه</p><p>ببین یکسان بهار پار و امسال</p><p>خزان هر دو را بنگر به یک حال</p><p>میان هر دو تابستان و دی نیز</p><p>بر این منوال ممکن نیست تمییز</p><p>نمی دانم درین شکل مدور</p><p>چرا شادی بدین وضع مکرر</p><p>مکرر گر چه سحرآمیز باشد</p><p>طبیعت را ملال انگیز باشد</p><p>زیان بگذار و فکر سود خود کن</p><p>ز هستی روی در نابود خود کن</p><p>درون از شغل مشغولان بپرداز</p><p>دل از مشغولی غولان بپردازد</p><p>فسون عشق در دوران میاموز</p><p>چراغ از بهر شبکوران میفروز</p><p>همی دار از گزاف انفاس را پاس</p><p>که شرط رهرو آمد پاس انفاس</p><p>نفس کز روی آگاهی نیاید</p><p>مزید عمر آگاهان نشاید</p><p>چراغ زندگانی را بود پف</p><p>دماغ عقل را دود تأسف</p><p>جوانی تیرگی برد از دیارت</p><p>منور شد به پیری روزگارت</p><p>سرآمد ظلمت کوری و دوری</p><p>برآدم نیر «الشیب نوری »</p><p>ازان ظلمت ندیدی هیچ کامی</p><p>بزن در پرتو این نور گامی</p><p>بود زین کام راه آری به جایی</p><p>کز آنجا بشنوی بوی وفایی</p><p>چه رنگ آخر تو را از مو سفیدی</p><p>چو ندهد مو سفیدی رو سفیدی</p><p>به دل گر هست ازان رنگت حجابی</p><p>مکن همچون سیهکاران خضابی</p><p>ز پیری بر سرت برف شگرف است</p><p>وز آن غم گریه تو آب برف است</p><p>درآ گریان به راه عذرخواهی</p><p>به آب برف شوی از دل سیاهی</p><p>سیاهی گر ندانی شستن از دل</p><p>ندانم زین سیهکاری چه حاصل</p><p>قلم بفکن که دستت رعشه دار است</p><p>ورق بردر که فکرت هرزه کار است</p><p>چراغ فکر را تابی نمانده ست</p><p>ریاض شعر را آبی نمانده ست</p><p>نبینم از چنان فرخنده باغی</p><p>تو را در دست جز پای کلاغی</p><p>بدین پا راه طاووسان چه پویی</p><p>خلاص از حبس محبوسان چه جویی</p><p>خلاصی رستن است از وهم و پندار</p><p>نه تحریر سطور و نظم اشعار</p><p>نظامی کو نظم دلگشایش</p><p>تکلف های طبع نکته زایش</p><p>درون پرده اکنون جای کرده</p><p>و زو مانده همه بیرون پرده</p><p>نیابد بهره تا در پرده باشد</p><p>جز از سری که با خود برده باشد</p><p>ندارد آن سر «الا من اتی الله</p><p>بقلب سالم » مما سوی الله</p><p>دلی کرده ازین پیغوله تنگ</p><p>سوی فسحتسرای قدس آهنگ</p><p>ازین دام گرفتاران رمیده</p><p>به زیر دامن عرش آرمیده</p><p>درون از نقش کثرت پاک شسته</p><p>ز کثرت سر وحدت باز جسته</p><p>به پهلوی خود این دل را نیابی</p><p>چه باشد گر ز خود پهلو بتابی</p><p>نهی پهلو به مرد کاردانی</p><p>میان کاردانان پهلوانی</p><p>چه خوش گفت آن دل او گنج عرفان</p><p>که باشد روزه داری صرفه نان</p><p>همی آید نماز از هر زن پیر</p><p>که باشد شیوه او عجز و تقصیر</p><p>دلی گر مرد این راهی به دست آر</p><p>که پیش کاردانان این بود کار</p><p>چنان دل را که شرحش با تو گفتم</p><p>به وصفش گوهر اسرار سفتم</p><p>بجوی از پهلوی پیر مکمل</p><p>که این باشد به دست آوردن دل</p><h2><a id="poem-66165" href="https://ganjoor.net/jami/7ourang/7-5-yusof-zoleykha/sh75">بخش ۷۵ - خاتمه در شکر اتمام و تاریخ اختتام و دعای بعض اکرام ابقاهم الله تعالی الی یوم القیام</a></h2>
<p>بحمدالله که بر رغم زمانه</p><p>به پایان آمد این دلکش فسانه</p><p>دلم کز نظم سنجی در عنا بود</p><p>ز فکر قافیه در تنگنا بود</p><p>بیفکند از کف فکرت ترازو</p><p>نشست از نظم سنجی سست بازو</p><p>ز دیوار فراغت یافت پشتی</p><p>به راه نرمی افتاد از درشتی</p><p>سرم برداشت از زانو گرانی</p><p>سبک شد خاطر از بار نهانی</p><p>قلم آن فارس مرکب انامل</p><p>که کردی از حبش در روم منزل</p><p>به روم از مقدمش ماندی اثرها</p><p>به حاضر دادی از غایب خبرها</p><p>پی راحت ز مرکب شد پیاده</p><p>دراز افتاد بی مهد و وساده</p><p>نه از دست قلمزن تارکش پست</p><p>نه گزلک را بر او در سرزنش دست</p><p>دوات از طبله مشک خطایی</p><p>به امداد قلم در مشکسایی</p><p>دهان طبله را زد مهری از موم</p><p>که به باشد دهان طبله مختوم</p><p>ورق ها از پریشانی رهیدند</p><p>به دامن پای جمعیت کشیدند</p><p>به سان گل دو صد برگ است و یک پوست</p><p>که تا کی برکند زیشان فلک پوست</p><p>چو گل هر دم رواج تازه شان باد</p><p>ز پیوند بقا شیرازه شان باد</p><p>کتابی بین به کلک صدق مرقوم</p><p>به نام عاشق و معشوق موسوم</p><p>ز نامش طوطی آسایم شکرخا</p><p>چو بردم نام یوسف با زلیخا</p><p>بنامیزد چه خرم نوبهاریست</p><p>کزو باغ ارم را خارخاریست</p><p>بود هر داستان زو بوستانی</p><p>به هر بستان ز گلرویی نشانی</p><p>هزاران تازه گل در وی شگفته</p><p>دو صد نرگس به خواب ناز خفته</p><p>چمن های معانی شاخ در شاخ</p><p>عباراتش نواسنجان گستاخ</p><p>خط مشکین او بر لوح کافور</p><p>چو در پای درختان سایه و نور</p><p>هر آن حرفی که در وی چشمه دار است</p><p>ز معنی موج زن یک چشمه سار است</p><p>به هر سو جدول از هر چشمه ساری</p><p>پر از آب لطافت جویباری</p><p>خوش آن رهرو که بخت سازگارش</p><p>نشاند بر لب آن جویبارش</p><p>نظر در آبش از دل غم بشوید</p><p>غبار از خاطر درهم بشوید</p><p>ز جانش سر زند سر وفایی</p><p>ز جیب آرد برون دست دعایی</p><p>ز موج بحر الطاف الهی</p><p>کند این تشنه لب را قطره خواهی</p><p>چو آرد تازه گلها را در آغوش</p><p>نگردد باغبان بر وی فراموش</p><p>قلم نساجی این جنس فاخر</p><p>رسانید آخر سالی به آخر</p><p>که باشد بعد ازان سال مجرد</p><p>نهم سال از نهم عشر از نهم صد</p><p>گرفتم بیت بیتش را شماره</p><p>هزار آمد ولیکن چار باره</p><p>خداوندا به مردان ره عشق</p><p>نهاده بار در منزلگه عشق</p><p>که باد این نوعروس حجله غیب</p><p>تهی دامان و جیب از وصله عیب</p><p>مبارک بر شه و ارکان دولت</p><p>غضنفر هیبتان شیر صولت</p><p>به تخصیص آن جوانمردی کش از دیر</p><p>نسب چون نام باشد شیر بر شیر</p><p>ز بس در بیشه مردی دلیر است</p><p>ز مردان جهان نامش دو شیر است</p><p>یکی در از دژ دوران کننده</p><p>یکی سرپنجه با گوران زننده</p><p>به رسم تعمیه زان بردمش نام</p><p>که ماند دور ازان اندیشه عام</p><p>وگر نی کی توان زان فهم دراک</p><p>به صد حقه نهفت این گوهر پاک</p><p>کند در شعر طبعش موشکافی</p><p>وز آن مو نوک کلکش شعر بافی</p><p>نهد زین شعر مشکین دام دلها</p><p>دهد از شعر شیرین کام دل ها</p><p>دل عشاق ازان یک مانده در بند</p><p>لب خوبان ازین یک در شکرخند</p><p>به ذکرش ختم شد این روشن انفاس</p><p>به سان نور منزل ختم بر ناس</p><p>بلی در بارگاه آدمیت</p><p>جز او کم یافت راه محرمیت</p><p>همیشه تا عطای دور عالم</p><p>کند طبع لئیمان شاد و خرم</p><p>چنان دل با خدای عالمش باد</p><p>که ناید از عطای عالمش یاد</p><p>سخن را از دعا دادی تمامی</p><p>به آمرزش زبان بگشای جامی</p><p>سیهکاری مکن چون خامه خویش</p><p>بشوی از چشم پرخون نامه خویش</p><p>ازین صحرا جواد خامه پی کن</p><p>وز این سودا سواد نامه طی کن</p><p>زبان را گوشمال خامشی ده</p><p>که هست از هر چه گویی خامشی به</p>
</body></html>